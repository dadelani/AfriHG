text,title
"Sangano reZimbabwe National Statistics Agency kana kuti ZIMSTAT rakazivisa nemusi weChina kuti mitengo yezvinhu-inflation yaderera nechikamu chimwe nezviga makumi mana nematatu kubva muzana kana kuti 1 ,43% pagore mumwedzi waNyamavhuvhu mushure mekudzikazve nechikamu chimwe nezviga makumi matanhatu kubva muzana kana kuti 1, 60% muna chikumi. Pachitariswa mwedzi nemwedzi, mitengo yezvinhu yaderera nezvikamu zviga negumi nenhatu kana kuti 0,13% mushure mekudonhazve nezviga gumi nepfumbamwe kana kuti 0,19%. Vanotungamira kambani yePeakford Management VaAlbert Mandizvidza vanoti hurumende inofanira kusunga dzisimbe panyaya yekugadzirisa hupfumi. Vati vanhu vakawanda havasi kutambiriswa mari kumabasa zvopa kuti pashaye anotenga zvinhumuzvitoro izvo zvopa kuti mitengo ideredzwe nevemabhizimisi. ",ZIMSTAT Inoti Mitengo yeZvinhu Yoderera Zvekare
"Gurukota rezvezvicherwa, VaWinston Chitando, vavhura gungano reMine Entra zviri pamutemo muBulawayo vamwe vanhu vachikurudzira kuti pave nehurongwa hwekuti zvicherwa zviri munyika nehuwandu hwazvo, zviziikanwe kuitira kuti nyika isarasikirwe nehupfumi. Mumashoko avo ekuvhura gungano reMine Entra zviri pamutemo, VaChitando vati zvicherwa ndizvo zviri kunyanya kuunza mari munyika, vakatiwo zvicherwa zvinogona kutungamira pakuvandudza hupfumi zvichienderana nechinangwa chehurumende chekuti hupfumi hwenyika hunge hwakura panosvika gore ra2030. Vati hurongwa hwekuvandudza mutemo weMines and Minerals Act kuti uenderane nebumbiro remitemo yenyika hwave pachinhanho chepamusoro. VaChitando vabvuma kuStudio7 kuti pane zvimhingamupinyi zvakawanda zvinogona kuvhiringidza huwandu hwemari inobva kuzvicherwa kusanganisira dambudziko rekushaikwa kwemari yekunze munyika pamwe nekuburitswa zvisiri pamutemo kwezvicherwa zvakadai segoridhe nemangoda. Asi vati hurumende iri pakati pekugadzirisa matambudziko aya. Panyaya yekutsutsumwa kwevamwe vanhu kuti vamwe vevashandi vemubazi ravo vanonoka kugadzirisa magwaro anenge achidiwa nevanoita zvezvicherwa, VaChitando vabvumawo dambudziko iri vakatiwo bazi ravo riri kudzidzisa vashandi varo kuti vaite mabasa avo nemazvo. Vamwe vanhu pamusangano uyu vati zvakakosha kuti vakuru vakuru vehurumende vasangotaura chete nezvechinangwa chekuti hupfumi hwenyika hunge hwasimukira panosvika gore ra2030 asi kuti vaite zvose zvavanogona kuti veruzhinji vave vanofamba pamwe chete nehurumende mukuti chinangwa ichi chiitike. Mumwe weavo vapinda mumusangano uyu, VaTendai Choto, vakurudzira hurumende kuti ive nehurongwa hwekuti zvicherwa zviri munyika pamwe nehuwandu hwazvo zviziikanwe kuitira kuti nyika isarasikirwe nehupfumi uhu.  VaChitando vabvuma kukosha kwakaita kuti nyika izive zvicherwa zvainazvo uye huwandu hwazvo vakati bazi ravo riri mushishi kugadzirisa kuti ripe marezenisi kune vanogona kuita izvi. VaChoto, avo vane kambani yeQuipHire inotengesa zvimwe zvinoshandiswa nevanoita zvezvicherwa, vati aka ndekekutanga kuuya kugungano reMine Entra uye vati vanoona kuita izvi kuchivabatsira kushambadza kambani yavo. Mumwe wevanhu vari kuMine Entra, VaEdson Kayerudza, vanoshandira kambani inotengesa mimwe michina inoshandiswa nevanoita zvezvicherwa. VaKayerudza vatiwo ndekekutanga kuti kambani yavo ive paMine Entra vachitsinhirawo kuti kuve pagungano iri kunobatsira kuti kambani yavo iziikanwe. Gungano reMine Entra regore rino, rakatanga neChitatu, uye riri kupera neChishanu. Gungano iri rinowanzoitwa muna Chikunguru gore rega rega, asi gore rino rakanonoka kuitwa nekuda kwesarudzo. No media source currently available  ",Zimbabwe Yokurudzirwa Kuziva Huwandu hweZviwanikwa Zvayo
"Vanhu vazhinji munyika vanoti vanotarisira kuti sarudzo dziri kuitwa Muvhuro Chikunguru 30 dzichange dziri sarudzo dzine runyararo kudarika sarudzo dzose dzakaitwa munyika kubva muna 1980. Vamwe vevane maonero ekuti sarudzo dzichange dziri murunyararo ndaVaEdmore Major Kaima vemuHarare, asi vanoti kuti munyika muve neshanduko zvinenge zvadiwa nevanhu musi wesarudzo zvinofanirwa kuteverwa. VaCollins Tsvangirai vekuBuhera, vanove munun’una wevaive mutungamiri weMDC-T, VaMorgan Tsvangirai, vanotiwo kunyange hazvo Zanu PF yave nenguva iri mumasimba, vanhu vanofanirwa kusarudza mutungamiri wavanoda vakasununguka kwete kuburikidza nekutengwa. Vari kukwikwidza kuGoromonzi West musarudzo dzemakanzuru vakamirira MDC Alliance VaTongogara Machimbidza vanoti havawirirane nevari kuti sarudzo dzichange dziri murunyararo. VaMachimbidza vanoti muwadhi yavari kukwikwidza, iyo iri mumapurazi akagariswa vanhu patsva, vanhu vari kutyisidzirwa kunzi kana vakasavhotera Zanu PF vanozodzingwa paminda yavagere. Asi nhengo yeZanu PF kuBuhera VaElisha Mutambara vanoti vanhu vachavhota murunyararo, uye vanofairwa kuvhotera bato rine nhoroondo inotevereka. VaMutambara vanoti Zanu PF yakakwanisa kuwanisa vanhu munyika dzidzo yakaita kuti Zimbabwe ive pamusoro penyika dzose muAfrica, pamwe nekuvaka zvipatara kubva pawana nyika kuzvitonga. Asi vanoti bato rezvematongerwo enyika haringazogoni zvese. Nyanzvi mune zvematongerwo enyika vachishanda vakazvimirira, VaCharles Mutasa, vanoti maonero avo vana veZimbabwe vakagadzirira kuvhota murunyararo, kunyange hazvo panga paine kukwikwidzana pakati peZEC nemamwe mapato ezvematongerwo enyika. Idzi isarudzo dzekutanga vaive mutungamiri wenyika VaRobert Mugabe pamwe nevaitungamira bato rinopikisa reMDC-T VaTsvangirai vasiri pamagwaro ekuvhotesa, chiitiko chinonzi nevamwe ndiyo shanduko yekutanga musarudzo dzegore rino. Chasara ndechekuona kuti zvido zvevanhu zvichateverwa here kana kuti kwete nemapato ose ari kukwikwidza kana musi wa 30 Chikunguru wadarika. ",Vanhu Vove neTarisiro Yekuti Sarudzo Dzichaitwa muRunyararo
"Mukuru mubazi rinoona nezvenjodzi reCivil Protection Unit VaNathan Nkomo vanoti nhasi vabatana negurukota rinoona nezvedunhu reManicaland Doctor Ellen Gwaradzimba kuenda panzvimbo yakaitikira tsaona yakauraya vanhu gumi nevatanhatu nezuro. Izvi zvakatevera kubonderana kwebazi reGeneral Bande nerori pedyo nemusha wekwaShamu mumugwagwa weHarare-Mutare nezuro. VaNkomo vati vanhu gumi vakashaya vatokwanisa kuzivikanwa uye hama dzavo dzepedyo dzaziviswa. Vanhu gumi nevatatu vakafira pakaitikira njodzi vamwe vatatu vakafira kuchipatara. Makambani akaita seNyaradzo, Doves neEconet anonzi ari kubatsira hama dzevakafa nekukuvara munjodzi iyi. VaNkomo vativo hurumende nevemamwe makambani vari kubatsira vakawirwa netsaona ava. No media source currently available Zvichakadaro, mutungamiri webato guru rinopikisa reMDC Vanelson chamisa vatumirawo mashoko enyaradzo kumhuri dzakafirwa uye dzine hama dzakakuvara mutsaona iyi. No media source currently available  ",Makambani Makuru Obatsira Vakashaya muNjodzi Yakaitika Pedyo neMumugwagwa weMutare-Harare neMugovera
"Rimwe sangano rinomirira vanorarama nekuzvishandira, reVendors Initiative For Social And Economic Transformation, VISET, rinoti rinotambira nemufaro kunyevenutswa kwakaitwa mutemo weLockdown wakaziviswa nemutungamiri wenyika VaEmmerson Mnangagwa kutanga kwesvondo rino wakanangana nevanozvishandira voga. Asi mukuru weVISET, VaSamuel Wadzayi, vanoti vazhinji vevanhu vanozvibatira mabasa vari kutadza kudzoka kumabasa nekuda kwekushaiwa mari dzekuti vavhure zvakare sezvo vanga vave nenguva yakareba vasiri kushanda nekuda kwechirwere cheCovid-19. VaMnangagwa vakazivisa kuti vanozvishandira vave kukwanisa kuvhura kana chete vachitevera mitemo yakatarwa neWorld Health Organization yekudzivirira kupararira kweCovid-19. VaWadzayi vanoti hurumende inofanirwa kuchivabatsirawo nemari dzavakambovimbiswa kuti dzichapiwa vemabhizimusi madiki munguva ino yeCovid-19 kuitira kuti vakwanise kusimuka zvakare. Izvi zvinotevera mashoko egurukota rezvekugara zvakanaka kwevanhu, VaPaul Mavima, avo vakavimbisa kubatsira vanozviitira mabasa avo. Studio7 haina kukwanisa kunzwa kuna VaMavima kuti vasvika papi nenyaya yerubatsiro urwu. Ngatinzweyi VaWadzayi vachitaura. No media source currently available ",Vanozvishandira Votarisira Kuti Vabatsirwe neHurumende
"Dunhu reMashonaland Central rasiya mutevedzeri wemutungamiri wenyika, Amai Joice Mujuru, vari pamhene zvichitevera kusadomwa kwavo kuti vapinde muCentral Committee yeZanu-PF musarudzo dzaitwa neChipiri mudunhu iri. Magwaro a Amai Mujuru ekuti vapinde musarudzo anonzi aramba kutambirwa sezvo humwe hutungamiri hwedunhu iri hwati vanhu vose vari kupomerwa mhosva dzekuda kubvisa mutungamiri wenyika, VaRobert Mugabe, pachigaro nechisimba havasi kuzotambirwa kuti vamirire dunhu iri muCentral Committee. Izvi zvikatambirwa ne Politiburo yebato zvinoreva kuti ndiyo inenge yava sarungano ya Amai Mujuru munyaya dzezvematongerwo enyika mubato iri. Kunyange hazvo Amai Mujuru vari kupomerwa mhosva dzinonzi neveruzhinji dzekutsvagirwa uye dzisipo, mapurisa haasati abuda pachena kuti achavaferefeta here kana kuti kwete. Gurukota rezvevechidiki nekuendeswa kwehupfumi kuvatema, VaFrancis Nhema, vanonziwo vakundikanawo kupinda muCentral cCmmittee mushure mekukundwa musarudzo dzaiitwa kuMidlands Province neChipiri. VaNhema vanonzi vari kutsigiri Amai Mujuru muhondo yekurwira masimba iri kuitika muZanu PF. Chikwata chiri kurwisa Amai Mujuru chinonzi chiri kutungamirwa negurukota rezvemitemo, VaEmmerson Mnangagwa. Makurukota ehurumende gumi anonzi anotsigira Amai Mujuru anonzi akatarisira kuburiswa muCentral Committee nevanonzi vatsigiri vaVaMnangagwa. Vari kuziva zviri kuitika muZanu PF vanoti VaMnangagwa vari kushanda negurukota rezvekuburitswa kwemashoko, VaJonathan Moyo, mukubvisa vose vari kutsigira Amai Mujuru kuitira kuti VaMnangagwa vawane rutsigiro rwekuzotora masimba kana mutungamiri webato, VaRobert Mugabe, vasiya chigaro chavo. VaMoyo, avo vanova nyanzvi munyaya dzezvematongerwo enyika, ndivo vanonzi vari kuronga tsoro muchivande yekubvisa Amai Mujuru pachigaro chavanacho mubato. Studio7 haina kukwanisa kunzwa kuna VaMoyo, VaMnangagwa pamwe naAmai Mujuru pane zviri kuitika mubato riri kutonga iro ratarisana nekomgiresi mwedzi unouya. Munyori anoona nezvemutemo muZanu-PF Youth League, VaTongai Kasukuwere, vanoti zvave kuPolitiburo kudzora kana kusadzora Amai Mujuru muCentral Commitee nekuti dunhu ravo ratora matanho pavari. No media source currently available Nyanzvi munyaya dzezvematongerwo enyika, uye vari mukuru we Media Centre, VaErnest Mudzengi, vanoti vanotsigira VaMnangagwa vari kubudirira kusiya Amai Mujuru vasina simba mubato. Zanu PF iri kutarisirwa kuvandudza bumbiro kuitira kuti VaMugabe vave nemasimba ekudoma vanhu vavanoshanda navo mubato. No media source currently available   ",VaMnangagwa naVaMoyo Vanodhingura Amai Mujuru?
"Mapurisa anodzivirira nyonga nyonga asunga nhengo dzesangano rinomirira varairidzi vekumaruwa, reAmalgamated Rural Teachers Union of Zimbabwe, ARTUZ, apo dzange dzichiratidzra pamahofisi ebazi rezvemari. Mapurisa aya asungawo mutapi wenhau wekambani yeNewZimbabwe.Com, Leopold Munhende, uyo ange achitora mifananidzo yezvange zvichiitika. Mapurisa aya ange aine mboma paasunga vanhu gumi ndokuvakanda mumotokari achienda navo kukamba yemapurisa yepaHarare Central Police Station. Nhengo dzeARTUZ dzanga dzichiratidzira dzichiti hadzisi kufara nemari dziri kutambiriswa varairidzi idzo dzinoti ishoma zvikuru. ARTUZ yakabuda nedanho rekuti ichange ichiratidzira musi unotambira mari nhengo dzaro mwedzi wega senzira yekuudza gurukota rezvemari, VaMthuli Ncube, kuti mari iri kupihwa varairidzi ishoma zvikuru. Vakasanobata chinzvimbo chemunyori muARTUZ, VaMunyaradzi Ndawana, vati vasungwa vanga vari pachirongwa chavo chavanoti Funeral Day icho chichangwe chichiitwa zura rega rega pavanotambira mihoro yavo. VaNdawana vati vanhu vasungwa vasati vatombosvitsa gwaro ravo renyunyuto kugurukota rezvemari, VaMthuli Ncube. Vasungwa vanosanganisira mutungamiriri weARTUZ, VaObert Masaraure, gweta resangano iri, VaDoug Coltart, dzimwe nhengo dzinoti VaAndrew Munguri, VaGerald Tavengwa, VaNation Mudzitirwa, Tryvine Musokeri, VaGodfrey Chanda, Simon Drury, Shepherd Tazvivinga, pamwe naMunhende weNew Zimbabwe.Com. Mumwe anoshanda naMunhende, VaCosta Nkomo, vaudza Studio7 kuti Munhende asungwa kunyange hazvo aratidza mapurisa magwaro ebasa. Sangano rinomirira vatapi venhau vechidiki reYoung Journalists Association, YOJA, rashora kusungwa kwenhengo yaro Munhende, uyo anove mutauriri wesangano iri. Gweta riri kumirira Munhende, VaChris Mhike, vaudza Studio7 kuti vaudza mapurisa kuti Munhende ange ari kuita basa rake, uye hapana chikonzero chekuti asungwe. Munhende azoregedzwa achienda mushure mekupindira kwegweta rake. Mukuru weMedia Insitute of Southern Africa – Zimbabwe, VaTabani Moyo, vashora kumbunyikidzwa kuri kuitwa vatori venhau munyika. Zvichakadai gweta renhengo dzeARTUZ, Amai Beatrice Mtetwa, vaudza Studio7 kuti nhengo dzeARTUZ dzapomerwa mhosva yePublic Nuisance uye vari kunzi vabhadhare faindi. Amai Mtetwa vati zviri pachena kuti kusungwa kwevanhu ava kuri kunze kwemutemo nekudaro mapurisa ave kuda kuvabhadharisa faindi. Mutauriri wemapurisa, Assistant Commissioner Paul Nyathi, vaudza Studio7 kuti nyaya Munhende yagadziriswa uye aburitswa sezvo ari mutori wenhau. Vatiwo VaColtart vachiri kubvurudzwa nemapurisa sezvo vaudza mapurisa kuti igweta reARTZU. Asi vati nhengo sere dzeARTUZ dziri kupomerwa mhosva yekutyora mutemo. No media source currently available ",Nhengo dzeARTUZ Dzasungwa Dzisati Dzapa VaNcube Nyunyuto Dzadzo
"Vedzimotokari pamwe nevanotakura vafambi nedzimotokari diki dzino zivikanwa nezita rekuti “tsviriyo”, vari kupomera vashandi veVehicle Inspection Department kana kuti VID, mhosva yekuita zvechioko muhomwe izvo vanoti zvaiitwa nemapurisa mumigwagwa. Vatyairi vedzimotokari ava vanoti vari kumanikidzwa kubhadhara mari inoita madhora mashanu kuti vakwanise kufamba mumigwagwa vasingatorerwe motokari dzavo vachinzi havana mapepa akakwana. Vatyairi ava vanoti zviri kuitika izvi hazvina kusiyana nemazuva akare apo mapurisa aipomerwa mhosva yekuita zvehuori vachibhadhariva vemichovha mari dzakawanda. Mumwe mutyairi wemota diki anotakura vafambi pakati peChinhoyi neBanket VaChristopher Magureyi vanoti veVID ava havavashaire mhosva pamotokari dzavo. VaMagureyi vanoti vashandi veVID vave kuomesera vanhu mumigwagwa kudarika mapurisa sezvo vachitora motokari izvo zvinozovadhurira kuitora. Mumwe mutyairi wemotokari diki anoda kuzivikanwa nezita rekuti Lazarus anotakura vafambi pakati peChinhoyi neMhangura anoti vashandi veVID havasi kubuda pachena kuti vari kuda mari nekudaro vanotora motokari kuti munhu avape mari kuti motokari yake isatorwe. Vashandi veVID vanonzi vari kushungurudzawo vanhu vanenge vaine motokari dzavo dzinenge dzisina kutakura vanhu. VaShame Nyakudya avo vanorima pedyo neChinhoyi mumwe wevakatorerwa motokari yavo asi vachiti hapana mhosva yavakapara. VaNyakudya vanotsanangura mabatirwo avakaitwa. Asi mukuru weVID muChinhoyi, VaJohn Makaza, vanoti havakwanise kurambira munhu asi vanoti kana pane munhu ane humbowo hwekuti mushandi wavo ari kuita zvechioko muhomwe anofanira kuzomhan’ara kumahofisi avo kuti vamusungise. Chimwe chinonzi chiri kurwadza vedzimotokari ndechekuti vashandi veVID vari kungotora motokari vachienda nadzo kumahofisi kwavo kuti vadziongorore izvo zvinobhadharwa mari madhora makumi maviri. Vakawanda vanoona danho iri sekutsvaga mari kwebazi iri. Huori hwevashandi veVID hunonzi hwatekeshera nenyika yose zvekuti gurukota rezvemigwagwa VaJorum Gumbo vakazivisa paramende svondo rapera kuti vashandi makumi mashanu nevana vakatodzingwa basa. No media source currently available ",Vedzimotokari muChinhoyi Vopomera Vashandi veVID Huwori paMigwagwa
"Magweta anorwira kodzero dzevanhu anoti ari kufara zvikuru nemutongo waitwa nevatongi vatatu veHigh Court vanoti; Justice Edith Mushore, Justice Happias Zhou naJustice Jesta Charehwa, avo vamanikidza vanga vari mukuru wevatongi vematare edzimhosva, VaLuke Malaba, kuenda pamudyandigere sezvinodiwa nebumbiro remitemo yenyika rakatambirwa nevanhu muna 2013. Mutongo uyu unotevera chikumbiro chakakwidzwa kudare iri nemukuru weZimbabwe Human Rights NGO Forum, Dr Musa Kika, pamwe nesangano rinomirira magweta echidki reYoung Lawyers Association of Zimbabwe. Rimwe remagweta ange achimirira VaKika, VaTendai Biti, vati vafara zvikuru nemutongo wanhasi sezvo zvakanga zvaitwa panyaya yaVaMalaba zvanga zviri kunze kwebumbiro remitemo yenyika. VaKika vatiwo zvinofadza kuti dare ratambira zvichemo zveveruzhinji munyika. VaBiti vati mutevedzeri waVaMalaba, Justice Elizabeth Gwaunza, ndivo vanofanira kutora matomu kudzamara padomwa mukuru wevatongi vematare mutsva. Zvichitevera mutongo wekuti VaMalaba havasisiri mutongi zviri pamutemo, Judicial Services Commission, JSC, yabva yadoma Justice Gwaunza kuti vafanobata matomu kudzamara mutongi mukuru mutsva adomwa zviri pamutemo. Rimwe remwagweta ange achimirira hurumende panyaya iyi, VaThabo Magwaliba, vati vachanzwa kuhurumende kuti vopikisa mutongo uyu here kana kuti kwete. Gweta guru rehurumende, Advocate Prince Machaya, nemunyori anoona nezvemutemo mubato riri kutonga reZanu PF, VaPaul Mangwana, avo vange varimudare, varamba kutaura pamusoro pemutongo wanhasi. Nyanzvi munyaya dzemutemo uye vari mutungamiri weNational Constitutional Assembly, VaLovemore Madhuku, vati mutongo uyu unogona kupikiswa uye kana izvi zvikaitika, zvinoreva kuti VaMalaba vanogona kuenderera mberi nebasa sekudomwa kwavange vaitwa nemutungamiri wenyika. Vatiwo nyaya iyi inogona kugara mumatare kwenguva yakareba nekuti kana mutongo uyu ukapikiswa pachaita dambudziko rekuti ndiana achatonga nyaya iyi sezvo vatongi vose vedare reConstitutional Court nereSupreme Court vakaendeswawo kudare munyaya iyi. Hapana kana mutongi mumwe chete zvake vanogara mumatare aya vakapikisa nyaya yakakwidzwa mudare neZimbabwe Human Rights NGO Forum pamwe neYoung Lawyers Association of Zimbabwe. Mutauriri wesangano reCrisis in Zimbabwe Coalition, VaMarvelous Khumalo, vanoti vatambirawo mutongo wanhasi asi vakati vanoda kuti vana veZimbabwe vave nechekuita nemadomerwo emukuru wevatongi nevatongi vacho. Kumanikidzwa kwemutongi wematare edzimhosva kuenda kumatare chinhu chekutanga haitika pana VaMalaba kubva nyika yawana kuzvitonga muna 1980. Mutongo wapihwa nhasi unorevawo kuti zvakaitwa nemutungamiri wenyika, VaEmmerson Mnangagwa, zvekuwedzera nguva yaVaMalaba vari pabasa, zvakange zvisiri pamutemo. VaMnangagwa vakatora danho iri mushure mekunge dare Senate ratambira kuvandudzwa kwebumbiro remitemo yenyika. Mutemo uyu unopa mutungamiri wenyika masimba ekuwedzera nguva yevatongi vematare eConstitutional Court neSupreme Court, izvo zvanzi nedare reHigh Court zvinotyora bumbiro remitemo yenyika rakatanga kushanda muna 2013.     ",Magweta Ofarira Mutongo Unomanikidza VaMalaba Kuenda kuMudyandigere
"Mutungamiri weMDC-T, VaMorgan Tsvangirai, vanoti kunyange hazvo bato ravo risiri muhurumende zvakakosha kuti rinzwisise matambudziko akatarisana nemakanzuru emumadhorobha nemaguta ari munyika sezvo bato ravo riri iro riri kutungamira makanzuru aya mazhinji. No media source currently available Vachitaura nevatori venhau mushure mekushanyira zvirongwa zviri kuitwa nekanzuru yeGweru neChina masikati, VaTsvangirai vati makanzuru ari munyika akatarisana nematambudziko akafanana anosanganisira kushaikwa kwemari yekuita mabasa aanotarisirwa kuita nekuda kwekusamira zvakanaka kwehupfumi. Vachipindura mubvunzo wekuti bato ravo ringabatsira sei pakugadzirisa matambaudziko akatarisana nemakanzuru aya iro risiri muhurumende, VaTsvangirai vati zvakakosha kuti bato ravo rigare richiziva mashandiro ari kuita makanzuru ari munyika uye matambudziko akatarisana nemakanzuru aya pamwe neveruzhinji sezvo bato ravo richitarisira kuzotonga nyika. VaTsvangirai vashanyira misika iri mumisha yeveruzhinji yeAscot, Mambo, Mkoba 6, Mkoba14, pamwe neMkoba 15 vakazopeta kushanya kwavo panzvimbo yeRange Booster panopombewa mvura inomwiwa nevanhu muguta reGweru. Mukushanya kwavaita VaTsvangirai vagamuchirwa nemufaro nevanhu vakasiyana-siyana uye vamwe veavo vakwanisa kuonana naVaTsvangirai vataurira Studio7 kuti kunyange hazvo VaTsvangirai vasiri muhurumende, vane vimbo yekuti vanogona kubatsira veruzhinji kubuda mumatambudziko avari. VaTsvangirai vati vari kusiririswa zvikuru nenyaya yekuti vanhu vakawanda kunyanya vechidiki vave kurarama nekutenga nekutengesa zvinhu nekuda kwekuti hakuna mabasa. Pavabvunzwa nenyaya yekuti bato ravo rasvika papi nehurongwa hwekuratidzira hwavakati vachaita senzira yekuedza kusafara kwavo nehutongi hwehurumende yemutungamiri wenyika, VaRobert Mugabe, VaTsvangirai vati bato ravo harizi kuda kungoratidzira zvisina kurongeka zvinogona kuzokonzera mhirizhonga nekudeuka kweropa vakati vachiri mushishi rekutaura nevatsigiri vavo pamusoro pehurongwa uhu. VaTsvangirai vakaurudzira vechidiki kuti vasashandiswe munyaya dzemhirizhonga yezvematongerwo enyika asi kuti vaise musoro pamwe chete vatarisane nehurumende yeZanu PF iyo vati ndiyo iri kuunza kutambura kweveruzhinji. Kunyange hazvo vamwe vagari vachiti havazi kufara nekusashanda zvakanaka kwekanzuru yeguta reGweru, VaTsvangirai varumbidza meya weguta iri, VaHamutendi Kombayi, pamwe nemakanzura avo vachivati vari kuedza zvose zvavanogona kuita basa ravo nemhazvo zvisinei nezvimhingamupinyi zvavakatarisana nazvo. Kushanya kwaVaTsvangirai kukanzuru yeGweru kunotevera kushanya kwavakaita kuChitungwiza munguva pfupi yapfuura uye vati vachaenderera mberi vachishanya kune mamwe maguta nemadhorobha kuitira kuti vanzwisise mabasa ari kuitwa munzvimbo idzi pamwe nezvimhingamupinyi zviri kusangana nemakanzuru aya.",VaTsvangirai Vanoti Bato Ravo Ngarinzwisise Mashandiro eMakanzuru
"Mutungamiri weSouth Africa, VaCyril Ramaphosa, vakavhara miganhu yenyika yavo kutanga nezuro, Muvhuro, senzira yekudzivirira kupararira kwechirwere cheCovid-19. VaRamaphosa vakati nyika yavo yatora danho iri mushure mekukwira kuri kuita huwanda hwevanhu vari kufa, pamwe nekubatwa nechirwere ichi. Asi vakati miganhu iyi icharamba ichishandiswa nemotokari dzinotakura zvinhu zvakaita semafuta edzimotokari, midziyo pamwe nevanhu vanenge vachipinda munyika kuzorapwa. Asi VaRamaphosa havana kujekesa zvakazara pamusoro pezvizvarwa zvekunze izvo zvakange zvapinda muSouth Africa mitemo iyi isati yadzikwa. Chimwe chizvarwa cheZimbabwe, VaCosmas Zowa, vati vanotambira zvakatarwa naVaRamaphosa kunyange hazvo zvichaomesera vanhu vakawanda. VaZowa vati mhuri yeZimbabwe inogara muSouth Africa, inorarama nekushanda munzvimbo dzinotengeserwa hwahwa kana dzinodyirwa idzo dzakavharwa pasi pemitemo mitsva iyi Sachigaro weZimbabwe Exiles Forum, VaGabriel Shumba, vatiwo mhuri zhinji dzinorarama nekushanya muSouth Africa kuzotenga nekutengesa, ndidzo dzichaomerwa zvikuru nehupenyu. Mudzidzisi pachikoro chepamusoro cheTswane University of Technology, Dr Ricky Mukonza, vati kunyange hazvo ruzhinji ruchichema nekuvharwa kwemiganhu, chakakosha inyaya yekuti VaRamaphosa hapana zvakawanda zvavasandurwa kunze kwekukurudzira kukosha kwekuzvichengetedza. Mumiririri pamuzinda weZimbabwe muSouth Africa, VaDavid Hamadziripi, vati havakwanisi kutaura nezvenyaya iyi, sezvo vari kunze kwenyika. Pari zvino South Africa yave nevanhu vafa nechirwere ichi vanopfuura zviuru makumi matatu nezvitatu nemazana mashanu nemakumi manomwe nevapfumbamwe, kana kuti 33,579, uye vanhu vabatwa nechirwere ichi vadarika miriyoni imwe chete nemazana maviri nemakumi mashanu ezviuru, kana kuti 1.25 million. Asi hazvzivikanwe kuti kune zvizvara zvingani zveZimbabwe zvakafa, kana kubatwa nechirwere ichi. No media source currently available  ",South Africa Inovhara Zvakare Miganhu Yayo Yose
"Apo nyika yatarisana nezororo reKisimusi, iro ririko neChitatu, vakawanda vanonzi vave kuita chipatapata kutandasina nenguva kuunganidza zvanga zvasarira. Asi ruzhinji rwunonzi rwuri kusangana nedambudziko rekushaikwa kwemari kumabhanga, kana kuti kana yawanikwa inenge iri shomashoma, isina zvainokwana pane zvose zvavanenge vachida kutenga. Munyori mukuru wesangano rinomirira vashandi, reZimbabwe Congress of Trade Unions, VaJaphet Moyo, vanoti dambudziko rekushaikwa kwemari kumabhanga iri rasiya vakawanda vari parumananzombe. Nyanzvi mune zveupfumi uye vakambotungamira sangano reZimbabwe National Chamber of Commerce, VaCallisto Jokonya, vanoti igaroziva kuti nguva ino yezororo reKisimusi idambudziko kuwana mari yemusvo mumabhanga. Nekudaro, VaJokonya vanoti veruzhinji vaifanirwa kunge vadzidza kushandisa dzimwe nzira dzekubhadhara nadzo dzisiri dzemari yemusvo. Izvi zvinotsinhirwa neimwe nyanzvi mune zveupfumi, vachishanda nesangano rinomirira varimi vanochengeta zvipfuyo, reZimbabwe Agricultural Growth, VaNewton Chari, avo vanoti kana mari iri dambudziko kuwana, vanhu vanogona kushandisa nzira dzekubhadhara nadzo dzakaita semakadhi ekumabhanga kana kushandisa nharembozha dzavo kuburikidza ne Eco-Cash. Asi VaMoyo vanoti havasi vese vanotengesa zvinhu vanotambira dzimwe nzira dzekubhadhara nadzo dzisiri mari yemusvo. VaMoyo vanoti vezvitoro havamanikidzwe nemutemo kutambira dzimwe nzira dzekubhadhara nadzo dzakaita se swipe kana eco-cash, uye vamwe vanoti kana usingashandise mari yemusvo unobhadhariswa kamutero pamusoro. Mutungamiri wesangano rinomirira vemabhanga, reBankers Association of Zimbabwe, VaWebster Rusere vakaudza bepanhau reChronicle kuti dambudziko rekushaikwa kwemari mumabhanga riri kukonzerwa nekunyaya yekuti vanhu havasi kuchengetera mari dzavo kumabhanga. Asi VaJokonya vanoti izvi zviri kukonzerwa nekushaya chivimbo nemabhanga kwave muvanhu. Svondo rapera gurukota rezvemari, Muzvinafundo Mthuli Ncube vakazivisa kuti bhanga guru renyika rakanga radira mari inoita mamiriyoni makumi maviri emadhora, asi mari iyi inonzi nevakawanda yakundikana kugadzirisa dambudziko rekushaikwa kwemari ragara riri munyika. Kusvika pave nechivimbo munyaya dzekuchengetedzwa kwemari kumabhanga, nyika icharamba ichisangana nedambudziko rekushomeka kwemari kwenguva yakareba. No media source currently available  ",Vakawanda Votadza Kugadzirira Kisimusi Nekuda kweKushaikwa kweMari kuMabhanga
"Hurumende yeBritain yakazivisa svondo rino kuti kubva neMuvhuro unouya zvizvarwa zveZimbabwe zvinenge zvave kubvumidzwa kushanyira nyika iyi zvichitevera kubviswa kweZimbabwe nedzimwe nyika panyika dzairambidzwa kupinda munyika iyi dzichinzi dzaive nedambudziko redenda reCovid-19 rakakurisa. Gurukota rezvekutakurwa kwezvinhu muBritain, VaGrant Shapps, vakazivisa nemusi weChina chapfuura kuti vachabvisa nyika makumi mana nenomwe, kusanganisira Zimbabwe, panyika makumi mashanu neina dziri kurambidzwa kushanyira Britain sezvo denda reCovid-19 radzikira munyika idzi. Zimbabwe imwe yenyika makumi maviri dzemuAfrica dzinosanganisira South Africa, Zambia, Tunisia neUganda dziri kutarisira kutanga kushanyira Britain kutanga Muvhuro. Nyanzvi mune zvehutano vari kuBritain, Dr. Edgar Munatsi, vanoti Britain ine nhomba nhatu dzayakati inotambira dzinoti Pfizer, Mordena neJohnson and Johnson uye vanhu vanenge vakaiwa nhomba idzi vanenge vasisasungirwa kutanga vavhenekwa kana vaine Covid-19 vasati vasimuka, asi vanozotarisirwa kuvhenekwa vachibhadhara mari dzavo pazuva repiri vapinda munyika iyi. Asi Dr. Munatsi vanoti Britain yakazivisa kuti haicherechedzi nhomba dzerudzi rweSinopharm, Sinovac neSputnik, idzo dzinove dzakabaiwa vanhu muZumbabwe, zvichireva kuti vanhu ava pavanopinda muBritain vanenge vachionekwa sevasina kubaiwa nhomba. No media source currently available ",Zimbabwe Imwe yeNyika Dzave Kubvumidzwa Kupinda muBritain Zvichitevera Kudzikira kweCovid-19 muNyika
"Chikamu chekutanga chekunyoreswa kwevanhu kuti vagokwanisa kuvhota chapera neChitatu munzvimbo dzakawanda munyika. Asi kushomeka kwevanhu vanyoresa kuvhota mumatunhu eMatabeleland kusvika pari zvino kwasiya vamwe vaine mibvunzo kuti sei vanhu mumatunhu aya vari kusada kunyoresa kuti vagokwanisa kuvhota. Mukuru anoona nezvesarudzo muBulawayo, Amai Sithembiso Khupe, vati kusvika neChipiri hofisi yavo yange yanyoresa vanhu zviuru makumi matatu nezvinomwe mudunhu reBulawayo. Huhwandu uhu hahuna kunyanya kusiyana nehuhwandu hwevanhu vakanyoresa kuti vagokwanisa kuvhota mumatunhu eMatabeleland North neMatabeleland South uye matunhu matatu aya ndiwo ane vanhu vashoma vanyoresa kuvhota kusvika pari zvino munyika mose. Vachinyora paFacebook page yavo munguva pfupi yapfuura mukuru wesangano reRestoration of Human Rights mudunhu reMatabeleland South, VaBekezela Fuzwayo, vakaratidza kushushikana nenyaya yekuti vanhu vemumatunhu eMatabeleland ndivo vashoma pane vanyoresa kuvhota munyika mose, vachiti vanhu vemumatunhu aya havafanirwe kuzvitora sevanhu vasiri zvizvarwa zvemuZimbabwe. Murongi wemabasa musangano reAbammeli Human Rights Lawyers Network, VaTineyi Mukweva, vanoti ongororo yesangano ravo inoratidza kuti pane zvikonzero zvakawanda zviri kuita kuti vanhu vemumatunhu eMatabeleland vasanyorese zvinosanganisira nyaya yekuti veZimbabwe Electoral Commission havana kushambadza chirongwa ichi zvakakwana uye vamwe vanhu vakawanda munzvimbo idzi havana magwaro ekuzvarwa nawo nekuda kwenyaya yeGukurahundi. VaMukwewa vanotiwo vanhu vakawanda, kunyanya vemumatunhu aya, vawora moyo nekuda kwekuti vanoona hurumende isina hany’a nekuunza budiriro munzvimbo idzi uye ichivabata neseri kweruoko. Mutevedzeri wemukuru wesangano reCentre for Public Engagement vachishandawo nemubatanidzwa wePlatform for Leveraging Elections, Democracy and Governance, VaButler Tambo, vanotiwo nyaya yekuti vanhu vemumatunhu ekuMatabeleland vanoona sevanobatwa sevasiri zvizvarwa zvemuZimbabwe, ine chekuita nekusada kwavo kunyoresa kuti vagokwanisa kuvhota. Mukuru wesangano reZimbabwe Lawyers for Human Rights mudunhu reMatabeleland, VaLizwe Jamela, vanotsinhirawo izvi vachiti zvisinei kuti vangave nezvikonzero zvakajeka zvekuita izvi, kuregedza kwevanhu kunyoresa kuti vagokwanisa kuvhota kwakafanana nekuramwira munda kumakudo. Chikamu chechipiri chichatanga musi wa29 Gumiguru chichizopetwa musi wa 13 Mbudzi. Bulawayo ine nzvimbo dzinopfuura mazana mana kuchange kuchinyoreswa vanhu kusvika panopera chikamu chechina chinove chekupedzisira chechirongwa ichi musi wa 19 Zvita. No media source currently available ",Chirongwa cheBVR Chotadza Kubudirira kuMatabeleland
"Sangano rinomiririra vashandi vemumabhangi, reZimbabwe Banks and Allied Workers Union rinoti nhasi richapa vashandirwi tsamba yekuvasuma nezvekuda kuratidzirwa kwavo mushure mekunge vatadza kuwirirana nenyaya yemari yemuhoro. Vashandi vanoti vave nemakore mashanu vasina kuwedzerwa mari uye vanotiwo nezuro vakaita musangano nevashandirwi asi hapana chakabuda. Munyori wesangano reZimbabwe banks and allied Workers Union uye vachitungamirawo Zimbabwe Congress of Trade Unions, VaPeter Mutasa, vaudza Studio 7 kuti vashandi havana kuwedzerwa mari kwemakore mashanu zvekuti mari yavari kutambira haichisina chainobatsira. Embed\n\n\n\nshare\n\n\n\n\n\n\n\nHurukuro naVaPeter Mutasa\n\n\nby VOA\n\n\n\n\n\n\n\nEmbed\n\n\n\nshare\n\n\n\n\n\n\n\n\n\n\nThe code has been copied to your clipboard.\n\n\n\n\n\n\n\n\n\n\n\n\nThe URL has been copied to your clipboard\n\n\n\n\n\n\n\nShare on Facebook\n\n \n\n\n\n\nShare on Twitter\n\n \n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nNo media source currently available\n\n\n\n\n\n\n\n\n\n\n\n\n\n\n0:00\n\n0:03:26\n\n\n\n\n\n\n\n\n\n\n\n\n0:00\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nPekupinda Napo Kuti Muone Zvamuri Kuda\n\n\n\n\n\n\n48 kbps | MP3\n\n\n\n\n16 kbps | MP3\n\n\n\n\n32 kbps | MP3\n\n\n\n\n\n\n\n\nPop-out player No media source currently available  ",Vashandi vemuMabhanga Voronga Kuratidzira
"Rakwana gore mauto munyika apindira mukubvisa pachigaro vaive mutungamiri wenyika VaRobert Mugabe achipomerwa mhosva yekuparadza upfumi hwenyika pamwe nekukonzeresa kutambura kukuru kweveruzhinji munyika. VaMugabe vakatsiviwa naVaEmmerson Mnangagwa, avo vakambenge vatiza munyika mushure mekupomerwa mhosva yekuda kubvisa VaMgabe pachigaro. Chiitiko chekubviswa kwaVaMugabe pachigaro ichi chakatambirwa nemufaro mukuru nezvizvarwa zveZimbabwe zviri munyika pamwe nekunze kwenyika, sezvo vazhinji vaiona VaMugabe semunhu aitadzisa nyika kuenda mberi. Vakawanda vari kunze kwenyika vakaronga kudzokera kumusha, vamwe vakatodzokera. Asi kusvika nhasi vamwe vachiri kunze kwenyika vakaita saVaKingstone Jambawo, avo vari kuLondon, vanoti havana kumhanyira kudzokera kumusha nekuti hapana chakashanduka pakupinda kwakaita hurumende yaVaMnangagwa panyanga. No media source currently available Asi chimwe chizvarwa chezimbabwe chiri muWashington D.C., vari nhengo yeZanu PF, VaFrenk Guni, vanoti hurumende itsva iripo munyika yakanunura vana veZimbabwe vakanga vasina rusununguko kwemakore akawanda kwazvo pasi paVaMugabe. VaGuni vanoti vana veZimbabwe vanofanirwa chete kupa hurumende iyi nguva yekugadzirisa zvinhu. No media source currently available ",Vari Kunze kweNyika Voita Maonero Akasiyana paMwedzi Gumi neMiviri Hurumende yaShandurwa
"Sangano reZimbabwe Exiles Forum riri kukurudzira zvizvara zveZimbabwe zviri muSouth Africa zvakanyorera magwaro eZimbabwe Special Permit (ZSP) zvisati zvawana magwaro azvo kuti zviende kumahofisi e Visa & Permit Facilitation Centre (VFS) emunharaunda dzazvo nechimbichimbi. Chirongwa chemagwaro ekuti zvizvarwa zveZimbabwe zvibvumidzwe kugara pamwe nekushanda zviri pamutemo munyika iyi chiri kupera nemusi weChitatu, izvo zvoita kuti vazhinji vasati vawana magwaro avo neavo vakanyimwa vasaziva kuti remangwana ravo rakamiria seyi munyika iyi. Vanoona nezvekufambiswa kwemashoko musangano reZimbabwe\nExiles Forum, Muzvare Diana Zimbudzana vanoti sangano ravo rakanyorera kugurukota rezvemukati menyika muSouth Africa muna Chivabvu richi bvunza kuti vasina kuwana magwaro nevamwe vasati vapihwa mapepa aya vachaita seyi, asi havasati vanzwa kubva kugurokota iri. Muzvare Zimbudzana vanoti pari zvino avo vasati vawana mapepa avo vanotofanirwa kubata jongwe muromo kuenda kumahofisi eVFS kuitira kuti vakwanise kubatsirwa mahofisi aya asati avharwa. No media source currently available ",Chirongwa chekupa Zvizvarwa ZveZimbabwe Zviri MuSouth Africa Magwaro eZSP Chopera
"Vaimbova makurukota ehurumende ezvekuchengetedzwa kwemukati menyika VaKembo Mohadi avo vave mumwe mutevedzeri wemutungamiri wenyika vari kuendeswa kumatare mangwana nerimwe gweta remuHarare vachipomerwa mhosva yekurishungurudza vari muhusungwa. Vamwe vari munyaya iyi pamwe naVaMohadi vanosanganisa vaivewo rimwe gurukota rezvemukati menyika muhurumende yemubatanidzwa Amai Theresa Makone veMDC, vaive mukuru wemapurisa VaAugustine Chihuri, vaive muchuchusi mukuru wehurumende VaJohannes Tomana, Assistant Inspector Henry Dowa naVaClever Ntini. Gweta iri VaMordecai Mahlangu vesangano reZimbabwe Lawyers for Human Rights vanoti vose ava vanofanira kuvaripa nekuti vakatyora kodzero dzavo muna 2009 apo vaimirira VaPeter Hitschmann avo vaipa huchapupu pamhosva yaipomerwa muchakabvu Roy Bennet yekuti vainge vachida kupidigura hurumende yevaive mutungamiri wenyika VaRobert Mugabe. VaMahlangu vakagariswa mutirongo kuHarare Central Police Station husiku hwose vachinyeperwa kuti vaida kukanganisa mafambiro enyaya iyi. Asi Vachuchusi vehurumende vanonziwo vari kuramba kumiririra VaChihuri zvopa kuti vabatwe nemhosva yekuzvidza dare nyaya iyi isati yatombopida mudariro. Mutauriri wesangano reZLHR, VaKumbirai Mafunda vanoti VaMahlangu vane chivimbo chekuti vanobudirira uye vachiti mapurisa anofanira kuremekedza kodzero dzevanhu nguva dzose.",VaMohadi Voendeswa KuMatare Hurumende Ichiramba Kupa VaChihuri Magweta
"Matambudziko munyaya dzezvehutano munyika ari kuramba achiwedzera zvichitevera kuramwawo mabasa kwevanoshanda kunotorwa mifananidzo yema X-ray kutanga nemusi weChina. Vanachiremba vachangopedza zvidzidzo zvavo vapindawo muzuva rechinomwe vachiramwa mabasa vachida kuti hurumende igadzirise mashandiro avo pamwe nekuvawanisa zvekushandisa pamabasa avo. Vanachiremba ava vanotiwo vanoda kuti hurumende itarise zvakare mari dzavo dzemihoro nekubatsirikana uye varerutsirwe pavanopinza munyika motokari dzavanenge vatenga kunze. Kuramwa mabasa kwevashandi vemuzvipatara zvehurumende uku kunonzi kuri kurwadzisa zvikuru varwere, avo vave kudzoserwa kudzimba dzavo. Mutauriri wesangano ravanachiremba vanorwira kodzero dzevanhu, reZimbabwe Doctors for Human Rights, Doctor Fortune Nyamande, avo vari ku Umea, ku Sweden, vanoti sesangano vari kukurudzira kuti mapazi ehurumende ane chekuita nematambudziko ari mune zvahutano aya agare pasi nekukasika varwere vasati vanyanyoomerwa nehupenyu. No media source currently available  ",Vamwe Vashandi Vobatana neMadhokotera Kuramwa Mabasa
"Bazi rezvehutano rakaparura mushonga mutsva uchapiwa vanhu varikurarama nehutachiwana hweHIV unonzi Dolutegravir kana kuti DTG muchidimbu. Nyanzvi munyaya dzezvirwere zvinotapuriranwa mubazi rezvehutano, Dr Clorata Gwanzura, vakaudza Studio 7 varipamusangano wemadzimai anorarama nehutachiwana hweHIV kuGweru vhiki yapfuura,kuti mushonga weDTG waiva wakanakisa zvikuru nokuti unodzikisa huhwandu hwehutachiwana mumuviri wemurwere munguva pfupi pfupi. Dr Gwanzura vanoti mapiritsi eDTG achatanga kupiwa varwere vachangotanga kubatwa chirwere ichi kozotevera vose vanenge vapedza kunwa mapiritsi e Tenofovir, Lamuvudine and Efavirenz kana kuti TLE, ayo ainwiwa neruzhinji rwunorarama neHIV. Chiremba ava vanoti bazi rehutano rinogara richiita tsvagurudzo yokuona kuti ndeupi mushonga ungave nani pakurapa chirwere ichi, nokudaro mushonga weDTG wakaonekwa kuti ndiwo mumwe wemishonga inokwanisa kudzikisa hutachiwana hweHIV mumuviri munguva pfupi pfupi. Vanotiwo chirongwa ichi chakatangiswa mwedzi wapera zvokuti bazi rehutano riri mushishi rekudzidzisa vanamukoti nevamwe vashandi vehutano maererano nezveDTG kuti vazokwanisa kutsanangurirawo vose vachaupiwa. Dr Gwanzura vakatsanangura zvinoreva DTG vachiti mimwe yemishonga irikuwedzerwa panemimwe inodzivirira kupararira kwechirwere che HIV munyika muno. Vanotiwo piritsi reDTG idikidiki izvo zvicharerukira munhu wese acharinwa uye richizodzikisa hutachiwana hweHIV mumwedzi mishomanani. Amai Isabel Dzvova, avo vanomirira kodzero dzemadzimai vanorarama nehutachiwana hweHIV, vanoti mushonga uyu wakatambirwa nemadzimai muZimbabwe, asi vanoda kudzidziswa nezvawo zvakazara. Mukuru wesangano reMeaningful Involvement of People Living with Aids kana kuti MIPA, iro riripasi pesangano reNational Aids Council, VaSilebele Mpofu vanoti vakadzi vakawanda ndivo varikurarama nehutachiwana hweHIV. VaMpofu vanoti varume vazhinji havadi kuongororwa ropa ravo vasati varwarisa zvokuti vanozouya chirwere chanyanyisa kuvhiringidza hutano hwavo. Zimbabwe imwe yenyika shomanani dzemuAfrica dzatangisa kushandisa mushonga weDTG uyo wakapasiswa nenyika yeAmerica mugore ra 2013 mushure mokunge nyanzvi dzehutano dzakaona kuti waikurumidzisa kurapa vanhu vanorarama nehutachiwana hweHIV. Sangano reWorld Health Organisation rinoti vakadzi vachirikuda kuzoita vana vanofanira kutsanangurirwa zvakadzama zviri maererano nemushonga weDTG nokuti pane pausinganwiwe kana mudzimai akazvitakura. Masangano ePan African Positive Women’s Coalition Zimbabwe Chapter, akabatana neZimbabwe Women Living with HIV National Forum neUNAIDS, ndiwo akaunganidza madzimai makumi matatu vanotungamirira zvikwata zvevakadzi vanorarama nehutachiwana hweHIV avo vakabva kumatunhu ese enyika, kuti vauye kumusangano wekuGweru kwavaidzidziswa nekujekeserwa zviri maererano nezvemushonga mutsva uyu. Madzimai makumi matatu aya achazonodzidzisawo vamwe maererano nezvemushonga uyu kana vadzokera kumatunhu avo. No media source currently available  ",Bazi rezveHutano Roparura Piritsi Idzva reKuderedza Hukasha hweHIV
"Mutungamiri wenyika yeAmerica VaJoe Biden vakazivisa nezuro kuti hurumende yavo ichaita misangano nevatungamiri venyika dzeku Africa musi wa13 kusvika musi wa 15 Zvita gore rino muguta reWashington DC. VaBiden, mutsamba yavo yavakanyora nezuro , vakati misangano iyi icharatidza kuti hurumende yeAmerica ine chido chekushanda nenyika dzese dzemuafrica munyaya dze kodzero dzevanhu, kupedzwa kwe denda reCovid 19, nemamwe matenda achauya, kudzivirirwa kwematunhu uye nyaya dzeku chinja kwe mamiriro ekunze. Hazvisati zvajeka kuti vatungamiri vachakokwa ndevenyika dzipi asi vakawanda vanoti havatarisire kuti mutungamiri weZimbabwe, VaEmmerson Mnangagwa vakatemerwa zvirango zvehupfumi neAmerica vachakokwa. Hatina kukwanisa kubata gurukota rezvekudyidzana nedzimwe nyika VaFredrick Shava kuti tinzwe divi ravo panyaya iyi. Asi nyanzvi munyaya dzezvematongerwo enyika vachidzidzisa paTswane University kuSouth Africa, Muzvinafundo Ricky Munyaradzi Mukonza vati havaone havo VaMnangagwa vachikokwa kumusangano wakakosha uyu.",VaBiden Vodaidzira Musangano neVatungamiri veAfrica Asi Vakawanda Vanoti VaMnangagwa Havaone Vachikokwa
"Kushandiswa zvakanyanya kwezvinodhaka nevanhu kunonzi nemukuru anoona nezvehutano mudunhu reHarare kwawedzera zvakanyanyisa dambudziko rechirwere chepfungwa. Mukuru anoona nezvehutano mudunhu reHarare VaInnocent Hove vanoti nekuda kwekuwedzera kwedambudziko rechirwere chepfungwa zvakakosha kuti vanhu vapihwe dzidziso. VaHove vakataura mashoko aya paiitwa mhemberero dzekucherechedza dambudziko rechirwere chepfungwa nemusi weChitatu. Pasi rose, United Nations inoti zuva iri rinocherechedzwa musi wa10 Gumiguru asi zvakanonoka kuitwa nedunhu reHarare. Amai Betty Zephania vanova mumwe wevakaronga mhemberero idzi vachishanda kubazi rinoona nezvehutano vatsigira vachiti dambudziko rehutano hwepfungwa idambudziko ririkukura. Amai Zephania vati vazhinji vari kutamburawo nezvirwere zvepfungwa izvi varikushandisa zvinodhaka vachiti munhu wese arikufanirwa kushanda kuona kuti dambudziko iri rapedzwa. Mumwe wevechidiki, VaFarai Gutu vati vechidiki vanoda kudzidziswa kuti zvinodhaka zvine njodzi. Mumwe aishandisa zvinodhaka akakwanisa kuzobuda mazviri aona kuti zvinokuvadza, ndiVaJacob Shamuyarira, avo vakazotanga sangano rakazvimiririra rinobatsira avo vanoda kusiya zvinodhaka. Vati kushandisa zvinodhaka kunokanganisa hupenyu hwevanhu vachiti zvakakoshawo kuti vanhu vazive kwekuwana rubatsiro kana vawirwa nedambudziko iri. Kutanga kwegore rino mutungamiriri wenyika VaEmmerson Mnangagwa vakazivisa kuti gore rino igore rekurwisa dambudziko rekushandiswa kwezvinodhaka. Vechidiki ndivo vanonzi vari kunyanyoshandisa zvinodhaka izvi zvakaita semutoriro, krango, mbanje, mishonga yechikosoro yakaita seHistalix kana bronco nezvimwewo. Mhemberero dzegore rino dzakaitwa paine kurudziro yekuti pasi rese rikoshese hutano hwepfungwa. World Health organization inoti muAfrica, vanhu vanodarika mamiriyoni mazana manomwe nemakumi mapfumbamwe nemaviri kana kuti 792 million vane chirwere chepfungwa. No media source currently available ",Kushandiswa Zvakanyanya kweZvinodhaka Kunonzi Kwawedzera Zvakanyanyisa Dambudziko reChirwere chePfungwa muHarare
"Mutungamiriri wenyika VaEmmerson Mnangagwa nhasi vaparura boka revarairiridzi vanozviti Teachers for Economic Development vachiti vakakatyamadzwa kunzwa kuti varairidzi vanovatsigira pamwe nehurumende yavo. Vachitaura pagungano iri raungana kuHarare International Conference Centre VaMnangagwa vati zvakavatorera nguva kutenda kuti kune varairidzi vari kutsigira hurumende yavo VaMnangagwa vati nekuda kwerutsigiro rwavapiwa nevarairidzi urwu zuva ranhasi hava rikanganwi. Vati hurumende yavo inokoshesa zvakanyanya varairidzi vachitiwo vatungamiriri vakaita sevashakabvu VaRobert Mugabe naVaJoshua Nkomo vaive varairidzi. Mutungamiri wenyika ati varairidzi vanofanirwa kuramba zvekushandiswa neavo vavati imharadzi . Vakurudzirawo varairidzi kuti vatore mikana yekuvandudzawo hupfumi hwenyika kuburikidza nekuitawo mabhizimusi ane chekuita nezvavanodzidzisa. Vatiwo varairidzi vanofanirwa kuona kuti munyika mune kubata. VaMnangagwa vazvirovawo dundundu vachiti hurumende yavo iri kusimudzira mabhizimusi anotangwa nezvikoro zvedzidzo yepamusoro. Vatiwo kunyangwe hazvo kune zvirango zvehupfumi zvavati zvakatemerwa nyika vati vanofadzwa kuti zvirango izvi hazvimisi kushandiswa kwepfungwa izvo zvoita kuti hurumende yavo itange mabhizimusi vakabatana nezvikoro ekushadisa zvinowanikwa munyika kugadzira zvinhu zvakaita sesipo, zvekunwa nezvimwewo kubva mumuchero wemasawu pamwe nevarikugadzira zvekunwa kubva mumapfura. Mumwe wevarongi vemusangano uyu vachitungamirira Teachers for Economic Development VaAmon Chihocha vati varairidzi vese vachange vachida kuva vave nhengo dzebandiko iri vachange vachitanga vaenda kuchikoro cheHerbert Chitepo Ideological Office icho chinova chikoro chinonzi nebato reZanuPF chinodzidzisa vanhu gwara remusangano. Vachibvunzwa kuti saka zvinoreva kuti nhengo dzavo dzirikutsigira bato reZanu PF, vaChihocha vati Kunyangwe hazvo vamwe vamiririri vevarairidzi nemapato anopikisa vanga vachinyunyuta negungano iri vachiti rinokanganisawo mazamanishoni ekupera kwegore arikunyorwa muzvikoro, VaChihocha vazviramba vachiti/…. Mumwe wevarairidzi vanga varipamusangano uyu Va…..vachiti vabva kwaMutoko vatiwo vauya nekuda vachiti vanotenderana nezvinangwa zvebandiko revaraidzi raparurwa iri. Asi mutungamiri werimwe sangano revarairidzi reAlmagamated Rural Teachers Union of Zimbabwe, VaObert Masaraure vati vanoshungurudzika zvikuru nekuona vashandi vehurumende vachiita zvematongerwo enyika. Vachinyorawo padandemutande reTwitter, mutauriri webato rinopikisa Muzvare Fadzayi Mahere vashora zvikuru gungano ranhasi vachiti uku kushandisa varairidzi mune zvematongerwo enyika. Vati varairidzi vanofanira kunge vachidzisa vana panguva ino kwete kubatana nehurumende kushandisa mari dzemitero yevanhu kuita zvematongerwo enyika. Vachitaura pamusangano uyu gurukota rezvedzidzo yepasi Amai Evelyn Ndlovu vati bazi ravo rinotsigira zvakanyanya varairidzi ava vavati vanoda pundutso pamwe nekushanda pamwechete nehurumende mukuvandudza nyika. No media source currently available ",VaMnangagwa Vorumbidza Varairidzi veSangano Idzva reTeachers for Economic Development
"Zimbabwe nemusi weSvondo yakabatana nedzimwe nyika mukucherechedza zuva revapoteri kana kuti World Refugee Day apo Unieted Nations iri kuchechema chema nekuwedzera kwehuwandu hwevanhu vari kumanikidzwa kusiya misha yavo vachienda muhupoteri. Zuva iri raimbonzi Africa Refugee Day rakatanga kucherechedzwa musi wa 20 Chikumi 2001 senzira yekucherechedzawo makore makumi matatu United Nations yaita musangano mukuru wevapoteri kana kuti World Refugee Day muna 1951. Nyanzvi munezvehupoteri VaNorman Pinduka vaudza Studio 7 kuti African Union, SADC nemamwe masangano vanofanira kugadzirisa nyaya dzezvematongerwo enyika muAfrica kuti vakawanda vasagume vave muhupoteri. Muzvinafundo Donald Chimanikire vati ino inguva yakaoma kune vanoda kuenda muhupoteri nekuti zvinonetsa nekuda kwekupararira kuri kuita chirwere cheCovid-19. Chimwe chizvarwa cheZimbabwe chirikuSouth Africa VaLiberty Mapuranga vati vanhu vari kutiza hurombo munyika vanofanirawo kutorwa sevapoteri vakati nyaya dzezvehupfumi dzinoda kugadziriswa. Nyanzvi munyaya dzezvehupfumi vachishanda nesangano reLabour and Economic Development Research Institute Dr Prosper Chitamba vaudzawo studio 7 kuti nyaya dzehupfumi dzinoda kugadziriswa. Kunyangwe zvimwe zvizvarwa zveZimbabwe zviri kupotera kunyika dzakaita seBotswana ne South Africa, Zimbabwe iri kuchengetawo zvizvarwa zvedzimwe nyika kuTongogara Refugees Camp kuChipinge. Vachitaura neStudio 7 nezvezuva revapoteri, munyori mukuru mubazi rezvemagariro evanhu, VaSimon Masanga vatiwo Zimbabwe vapoteri vari munyika vanosvika zviuru gumi nezvishanu. VaMasanga vati havo zvizvarwa zveZimbabwe zvakaenda kunotsvaga mafuro manyoro hazvibatwe sevapoteri. Asi vati havo hurumende yakaisa mutemo wekubatsira vanoshanda kunze ava kana kuti Labour Migration Policy Mumashoko kuvatori venhau, mutungamiri wenyika yeAmerica VaJoe Biden vati vanocherechedza zuva iri vachiti vakazvipira kubatsira vapoteri nechikafu uye kuita hurukuro dzekupedza hondo pasi rose. Sangano reUnited Nations High Commissioner for Refugees (UNHCR) rinoti pasi pese vanhu vanosvika mamiriyoni makumi masere nemaviri nechidimbu vairarama muhupoteri pakapera gore ra2020 nekuda kwekusagadzikana munyika dzavo. UNHCR inotiwo vakawanda vevapoteri ava varikubva kunyika shanu dzinoti Syrian Arab Republic, Venezuela, Afghanistan, South Sudan neMyanmar. UNHCR inoti nyika yeTurkey ndiyo irikuchengeta vapoteri vakawanda ichitevererwa neColumbia Zuva revapoteri rinocherechedzwa musi wa20 Chikumi gore rega rega Mukuru weUNHCR kana kuti Assistant High Commissioner Amai Gillian Triggs vaudza Studio 7 kuti pane vari muhupoteri ava, pane zviuru makumi mana nevasere kubva muzana kana kuti 48% vana kana kuti ndevechidiki. ",Zimbabwe Yobatana neDzimwe Nyika Kucherechedza Zuva reVapoteri
"Sangano reZimbabwe National Chamber of Commerce, ZNCC, rinoti zvinhu hazvina kumira zvakanaka munyaya yemabhizimisi nenyaya yekushaya mari yekunze uye kudhura kuri kuita mitero yekukwereta mari kumabhanga emunyika. Sangano reZimbabwe National Chamber of Commerce, ZNCC, rinoti zvinhu hazvina kumira zvakanaka munyaya yemabhizimisi nenyaya yekushaya mari yekunze uye kudhura kuri kuita mitero yekukwereta mari kumabhanga emunyika. ZNCC inoti iri kuda kuti hurumende itaure nevemabhanga emunyika kuitira kuti vadzikise mari iyi. Mutungamiri weZNCC, VaDavid Norupiri, vanotiwo mabhizmisi ari kukwanisa kushanda achingosvika pazvikamu makumi matatu nezvishanu kubva muzana nepamusana pezvimhingamupinyi zvakawanda zvavari kusangano nazvo. Vatiwo ZNCC yaumba bazi rinenge richishanda nevemabhizimisi makuru nemadiki vachivakurudzira kuti vakweretewo mari kumabhanga kuti mari dzavo dzipinde mumabhanga. Vakawanda vemabhizimisi ava vanonzi havaendese mari dzavo kumabhanga uye havabhadhare mitero zvoita kuti mari iri kutenderera mumabhizimisi iderere. Sangano iri rasangana neChipiri nechikwata che International Monetary Fund chiri munyika richikurudzirawo IMF kuti idyidzane neZimbabwe. No media source currently available   ",ZNCC Inoti Kushaikwa kweMari Kwokanganisa Mabhizinesi
"Vatsigiri veZanu PF vekuMasvingo vanotsigira chikwata chinonzi chiri kuda kuti mutevedzeri wemutungamiriri wenyika, VaEmerson Munangagwa, cheTeam Lacoste, kuti vatore chigaro chemutungamiri wenyika, vanoti havasi kufara nekubatwa kuri kuitwa mukuru wavo ne mutungamiriri wenyika, VaRobert Mugabe, pamwe nemudzimai wavo. Vatsigiri ava vanoti kunyadziswa nekutukwa kwakaitwa VaMunangagwa pamwe nedunhu ravo na Amai Grace Mugabe kuBindura masvondo apfuura kunovarwadza uye kuchaita kuti vatambire bhora musango pasarudzo dzegore rinouya. Vachitaura neStudio 7 vazhinji vanoti kunyange hazvo Amai Mugabe vachiti hakuna chikwata chinonzi G40, chikwata chinorwisana neTeam Lacoste, vanofunga kuti Amai Mugabe nevamwe vavo vari kuda kutora masimba ose munyika, uye kuti vabvise VaMnangagwa pamakwikwi ekuzotsiva VaMugabe kana vasiya chigaro. VaLameck Chimbunde, avo vanotsigira Team Lacoste, vanoti havasi kuzosiya mukuru wavo achishungurudzwa, nokudaro vachasangana neG40 pasarudzo gore rinouya vachiti ndivo vane chaunga. Mumwe mutsigiri waVaMnangagwa, Muzvare Sekesai Homba, vanoti kutsutsumwa kuri kuitwa muMasvingo nenyaya iyi, kuchaita kuti mutungamiriri wenyika, VaMugabe vashaye rutsigiro rwavo. Nyanzvi mune zvematongerwe enyika, dzakaita sa VaUshe Murinde, vanoti kugumbutswa kwakaitwa vatsigiri va VaMunangagwa kuchaita kuti Zanu PF isare isina kusimba uye itorerwe zvigaro pasarudzo dze gore rinouya. Dzimwe nyanzvi dzinoti Zanu PF ikaramba yakadai, ichatadza kutsvaira zvigaro zvose zvemuparamende makumi maviri nezvitanhatu sezvayakaita musarudzo dzemuna 2013. VaMurinde vati izvi zvinogona kushandira zvakanaka divi remapato anopikisa sezvo Zanu PF isina kubatana sezvayakanga yakaita muna 2013. Mukuru wevechidiki muZanu PF muMasvingo, VaNobert Ndaarombe, avo vanonzi mumwe weve Team Lacoste, varamba kutipa pfungwa dzavo nezvenyaya iyi vachiti inovapisa zvigumwe. Asi mumwe kanzura wemuMasvingo anofungidzirwa kuti ndeve G40, VaGeshom Mundondo, vanoti zviri kutaura vamwe vavo hazvina maturo uye hazviiti kuti Zanu PF ikundwe musarudzo gore rinouya. VaMugabe vakatodoma komiti huru yeZanu PF ichange ichitungamira sarudzo. Komiti iyi ine vanhu vashanu vanoti munyori anoona nezvekufambiswa kwemabasa muZanu PF, VaIgnatius Chombo, munyori wezvemitemo, VaPatrick Chinamasa, murongi wemisangano, VaSaviour Kasukuwere, munori wezvechidiki, VaKudzai Chipanga, pamwe nemunyori wezvemadzimai, Amai Grace Mugabe. Pavashanu ava, VaChinamasa chete ndivo munhu asinganyatsozivikanwe kuti akamira papi kunyange hazvo vamwe vachiti vakarerekera kuTeam Lacoste. Vamwe vose vana ava vanozivikanwa kuti ndeve G40. Vatsigiri veTeam Lacoste vanoti veG40 vanoda kubvisa VaMnangagwa kuitira kuti pasarudzo dzegore rinouya vaise vanhu vavo vachakwikwidzana nemamwe mapato pazvigaro zveparamende nemakanzura. Asi vanoti izvi zvikaitika, havasi kuzovhotera vanhu vanenge vaiswa pamwe naivo VaMugabe vacho, izvo zvichaita kuti vakundwe zvine mutsindo kudarika zvavakaitwa muna 2008. No media source currently available ",Vatsigiri Vakawanda veZanu PF kuMasvingo Votsamwiswa naAmai Mugabe
"Munyori mukuru mubato rePeople's Democratic Party inotungamirirwa naVaTendai Biti, VaGorden Moyo, vanoti bato ravo harisi kuzosaina chibvumirano chekuumba mubatanidzwa wemapato anopikisa weMDC Alliance, sezvo nhaurirano pane zvikuru zvinofanirwa kutanga zviwiriranwa dzisati dzapera. Gwaro raburitswa naVaMoyo rinoti chikuru pane zvisati zvawiriranwa inyaya yekugovanwa kwezvigaro zveparamende munyika yose, uye zvigaro makumi maviri nechimwe zvakarasikirwa nebato iri parakabuda kubva muMDC inotungamirwa naVaMorgan Tsvangirai, izvo zvave pasi peZanu PF. PDP inoti kusvika nyaya idzi dzagadziriswa nenzira inorigutsa harisi kuzosaina chibvumirano ichi. Zvimwe zvinonzi zviri kudiwa nebato iri kupiwa mukana wekuti nhengo dzaro dzakawanda dzipiwe mukana wekukwikwidza muzvigaro zvakawanda kubva kumakanzuru kusvika kuparamende. Mapato matanhatu anoti MDC-T, MDC inotungamirwa naVaWelshman Ncube, Zanu-Ndonga, Zimbabwe People First, Transform Zimbabwe, neMultiracial Christian Democratic Party ari kutarisirwa kusaina chibvumirno ichi neMugovera pamusangano uchaitirwa kuZimbabwe Grounds mumusha weHighfields. Asi mutauriri we PDP, VaJacob Mafume, vanoti bato ravo rakazvipira kuona kuti mubatanidzwa uyu wabudirira, richitarisirawo zvakare kuti zvinetswa zvose zvawiriranwa. VaMafume vanoti bato ravo richange riri kuZimbabwe Grounds neMugovera. No media source currently available  ",VaGorden Moyo vePDP Votaura Pamusoro peMDC Alliance
"Zimbabwe yapinda muzuva rechina vanhu vachigara kudzimba senzira yekudzivirira kupararira kwehutachiwana weCoronavirus, veruzhinji vari kutadza kutevedza nzira dzekudzivirira kupararira kwechirwere cheCoronavirus, dzakaita sekusagara pedyo nepedyo kana kuti Social Distancing, sezvo vari kugara vachitsikirirana mumitsetse yekuchera mvura pazvibhorani pamwe nekutenga zvinhu zviri kushaikwa zvakaita sehupfu muzvitoro. Pasi rose vanhu vanosvika miriyoni imwe chete vabatwa nechirwere ichi, kusanganisira vasere vemuZimbabwe, uye vanhu vanodarika zviuru makumi mashanu nechimwe, vafa nechirwere ichi kusanganisirawo Zororo Makamba wemuZimbabwe. Vakawanda pamwe nemapurisa akawanda ayo ari kuona kuti vanhu vatevedza mutemo wekuti vagare kudzimba dzavo, havanawo zvipfeko zvinovadzivirira kubva kuCoronavirus zvakaita semamasiki. Pavakaparura chirongwa chekuti vanhu vagare kumba, mutungamiriri wenyika, VaEmmerson Mnangagwa, vakavimbisa kuti hurumende ichaona kuti vanhu vawaniswa mvura kuti vakwanise kugeza nekugara kudzimba dzavo kuti chirwere cheCoronavirus chisapararira. Asi mumwe mugari wemuHarare, VaThomsen Lizwe, vanoti izvi handizvo zviri kuitika sezvo vanhu vari kuungana kuzvibhorani nekuti hakuna mvura iri kubuda mupombi. Vamwewo vakawanda varatidzawo kusafara nekuti zvitoro zvikuru zvakavhurwa zvakaita seOK, mumisha inogara vazhinji, kune mitsetse yakakura sezvo vanhu vari kuda kutenga hupfu nechikafu. Panzvimbo idzi vanhu havasi kutevedza nzira dzekudzivirira kuparara kweCoronavirus. Mumiriri weMufakose muNational Assembly, Amai Susan Matsunga, vaudza Studio7 kuti vanoona sekuti vanhu vanogona kutevedza mitemo yekudzivirira kupararira kweCoronavirus kana vakapihwa mvura mudzimba kuitira kuti vasanoungana kuzvibhorani. Asi mutauririri weHarare Council, VaMike Chideme, vaudza Studio 7 kuti kanzuru yavo yave kutora matanho ekupa vagari mvura pamwe nekuona kuti havaungani zvichitevera mutongo wakapihwa nedare repamusoro nemusi weMuvhuro. Dare iri rakati kanzuru yeHarare nehurumende kuburikidza nemapazi aro anoti remadhorobha nematunhu neremari anofanira kuona kuti vanhu vawaniswa mvura yakachena muguta reHarare panguva ino apo nyika iri kudzivirira kupararira kweCoronavirus. Mutongo uyu wakapihwa zvichtevera chikumbiro cherimwe remasangano anomirira vagari vemuHarare, reCombined Harare Residents Association. Zvichakadai, mapurisa akawanda ayo ari kutenderera achiona kuti mitemo yekudzivirira Coronavirus ari kuita izvi asina zvipfeko zvekuzvichengetedza kubva kuchirwere ichi. Mumwe mugari wemuHarare, VaJeans Phiri, vati vanoona sekuti zviri kuitika izvi hazvina kukokdzera vachiti mapurisa anofanirawo kuchengetedzwa kubva kuCoronavirus. Mutauriri wemapurisa, Assistant Commissioner Paul Nyathi, vaudza Studio 7 kuti mukuru wemapurisa nemuhurumende vanokoshesha hutano hwemapurisa uye vari kuita zvese zvavanokwanisa kuti mapurisa achengetedzwe kubva kuCoronavirus. Vati pane zvekuchengetedza mapurisa zvakaita semaMask zvavakawana asi vakati hazvina kukwanira mapurisa ese uye pane hurongwa kwekuti mapurisa ese awane zvipfeko izvi nezvimwe zvekushandisa nekuadzivirira kuti asabate Coronavirus apo anenge ari pabasa. VaNyathi vazivisawo kuti kusvika pari zvino vasunga vanhu mazana mana nemakumi masere nevashanu vakatyora mutemo weLockdown. Vati vazhinji vavo vanhu vaivhura mabhawa kana kutengesa hwahwa zviri kunze kwemutemo. Veruzhinji vari kuchema chemawo kuti vamwe vemabhizimisi vari kukwidza mitengo zvakanyanya panguva ino uye vanoda kuti hurumende irange vanhu ava. Zimbabwe yakaita chisungo chekuti vanhu vambogara kudzimwa dzavo kwemasvondo matatu senzira yekudzivirira kupararira kwehutachiwana hweCoronavirus. Coronavirus iyo yauraya vanhu vanodarika zviuru makumi mana nezvisere pasi rose, kusanganisira Zororo Makamba wemuZimbabwe. Munyika mune vanhu mazana maviri nemakumi manomwe nevana vakaongorora kuti vane chirwere ichi, uye vanhu mazana maviri nemakumi matanhatu nevatanhatu vakawanikwa vasina chirwere ichi. No media source currently available ","Zimbabwe Inopinda Muzuva reChina Nyika Yakavharwa, Asi Vanhu Vachinyunyuta"
"NeChitatu dare redzimhosva rakagara pachipatara cheParktown chiri muHarare apo rakanzwa nyaya iri kupomerwa nhengo nhatu dzeMDC inotungamirirwa naVaNelson Chamisa dzinoti Muzvare Joana Mamombe, vanove mumiriri weHarare West muparamende, Muzvare Cecilia Chimbiri naMuzvare Netsai Marova. Madzimai matatu aya ari kupomerwa mhosva yekutyora mutemo unorambidza vanhu kufamba-famba munguva ino yeCovid-19, mushure mekunge vapinda mukuratidzirwa kwakaitwa nenhengo dzevechidiki dzebato ravo kuWarren Park masvondo maviri adarika. Mushure medare iri, vatatu ava vanonzi vakabva vachengetedzwa nemagadhijeri mapfumbamwe pamusoro pemapurisa anonzi anga agara akavachengetedza vari muchipatara ichi. Nemusi weChina mutongi wedare anonzi azotara kuti vatatu ava vabvise mari yechibatiso inoita chiuru chemadhora emunyika pamunhu kuitira kuti vakwanise kutongwa vachibva kudzimba dzavo. Vanziwo vanofanirwa kunozviratidza kumapurisa kamwe chete mumasvondo maviri, uye vagare makero dzavakapa kudare. Nhengo dzebato rinopikisa idzi dzinoti dzakasungwa nemapurisa mushure mekuratidzira kuWarren Park uku, asi dzakazopambwa kubva mumaoko emapurisa nevanofungidzirwa kuti vasori dzakashungurudzwa zvakanyanya pashure dzakazosiiwa panzvimbo yeMuchapondwa kuBindura, makiromita anodarika makumi mapfumbamwe kubva muHarare. Gweta rinorwira kodzero dzevanhu, VaDewa Mavhinga, vanoshanda nesangano reHuman Rights Watch kuchamhembe kweAfrica, vanoti zviri kuitwa nehurumende kumadzimai matatu aya kutyora kodzero dzavo, sezvo vari ivo vakatoshungurudzwa vari mumaoko ehurumende. VaMavhinga vanoti hurumende yaifanirwa kutanga nekuferefeta kupambwa kunonzi kwakaitwa madzimai aya, vakaita izvi votorerwa matanho, kwete kuvedzera marwadzo pavanhu vari panhoo yerufu nekuvatonga vari muchipatara. Asi rimwe gweta vari nhengo yeZanu PF, Doctor Simba Mavaza, vanoti zvakaitwa nehurumende ndizvo chaizvo zvekutanga nekuvatonga nemhosva yekutyora kwavaikaita mutemo we lockdown. Doctor Mavaza vanoti nyaya yekupambwa kwenhengo nhatu idzi haina humbowo hwekuti zvakaitika, vachiti bato reMDC rinozivikanwa nekuda kusvibisa zita renyika kuburikidza nekunyepa kuti vanhu vari kupambwa vachiitwa kafira mberi. Asi VaMavhinga vanoti zviri kutoitwa nehurumende zvekumbunyikidza kodzero dzeavnhu ndizvo zviri kutosvibisa zita renyika, kwete zvinonzi zviri kuitwa nenhengo dzeMDC zvekuburitsa pachena kushungurudzwa kwevanhu munyika. Ukuwo, Doctor Mavaza vanoti hurumende ichiri kuongorora nyaya yavo yekupambwa iyi, uye iri kuferefetwa kusvika kumagumo. No media source currently available ",Kutongwa kweNhengo Nhatu dzeMDC Dziri muChipatara Kwokonzera Mutauro
"Vechidiki mubato reMovement for Democratic Change mudunhu reHarare vanoti vawirirana kutsigira VaNelson Chamisa semutungamiriri webato iri musarudzo dzirikutarisirwa muna Chivabvu. Vachitaura pamusangano wavaita nevatori venhau muHarare nhasi, vakasanobata chigaro chemutungamiriri wevechidiki mudunhu reHarare VaStanley Manyenga vati pamusangano yavakaita neMugovera neSvondo vakawirirana kuti vachazenge vachitsigira VaNelson Chamisa. Munyori muboka revechidiki iri VaDenford Ngadziore vaudza Studio 7 kuti huwandu hwemavhoti akawanikwa naVaChamisa musarudzo dzapera ndiwo aita kuti vafunga kuvadzorera vachiti zvinobatsira kusimudzira bato ravo. Mumwe mutungamiriri wesangano revechidiki rakazvimiririra rePlatform for Youth Development, VaClaris Madhuku vati hapana chakaipa kuti mapoka adome vatungamiriri vavachatsigira asi vanofanirwa kupa munhu wese mukana wekukwikwidza nekutsvaka rutsigiro. Imwe nyanzvi munyaya dzezvematongerwo enyika VaFarai Mabeza vanoti havaoni bato reMDC richiita sarudzo dzejekerere. VaMabeza vanoti vanokatyamadzwa kuti murongi wemusangano muMDC T inotungamirirwa naVaNelson Chamisa VaAmos Chibaya vakati hapana anofanirwa kukwikwidza VaChamisa kumusangano wavo wekutsvaka hutungamiriri hutsva. Vechidiki mudunhu reHarare vaudzawo vatori venhau kuti vanofungidzira kuti bato reZanu PF richashandisa dzimwe nhengo dzebato iri kuti dzikwikwidze VaChamisa. Asi mutauriri weZanu PF VaSimon Khaya Moyo nezuro vakaudza vatori venhau kuti havanei nezviri kuitika mubato reMDC T uye vakaramba mashoko ekuti vanoda kuti VaChamisa vasatungamire bato iri. No media source currently available ",VeChidiki muHarare Vanoti Vanotsigira VaChamisa
"Nhengo dzemapato ezvematongerwo enyika ose ari kukwikwidza musarudzo dzeparamende dzakaswera dzichisvitsa mapepa adzo ekuti dzikwikwidze musarudzo idzi kudare rinotambira mazita evanhu varikuda kukwkwidza musarudzo. Rakaswera riri besanwa padare ramejasitiriti muHarare nezuro apo vari kuda kukwikwidza musarudzo dzeparamende mudunhu reHarare vakamirira mapato akasiyana-siyana vanga vachisvitsa mapepa avo kudare re nomination court. Mumwe wevakasvitsa mapepa avo kudare iri ndiVaGodwin Gomwe vanove sachigaro wevechidiki muZanu PF mupurovhinzi yeHarare avo vari kuda kukwikwidza vakamirira bato ravo kuBudiriro. VaGomwe vakati kunyange hazvo vakwanisa kusvitsa mapepa avo kudare iri, havasi kufara nekuti dare rinotambira mapepa aya ragariswa munzvimbo diki yanga isingakwane gurumwandira revanhu vanga vachisvitsa mapepa kudare. Mumwe asvitsa mapepa ekukwikwidza musarudzo dzeparamende ndiAmai Tendai Ndoro avo vari kukwikwidza vakazvimirira kuHatfield. Amai Ndoro vakati sezvo vanga vasiri nhengo yeripi bato riri munyika, vati vaona zvakakodzera kuti vamire musarudzo vachiti sezvo vari chiremba vane ruzivo rwakawanda rwunogona kubatsira nyika. Vakatiwo havana kufara nekunonoka kwanga kuchiita vashandi vedare re nomination court pakutambira kwavanga vachiita mapapa. Mwana wevaimbova mutungamiri weMDCT, VaMorgan Tsvangirai, Amai Vimbai Java-Tsvangirai, vakakwanisa kuisa mapepa avo kudare re nomination kuti vakwikwidze vakamirira MDC Alliance kuGlen View South. Mumwe aida kumirira MDC Alliance kuGlen View South uko kusina kuzoitwa sarudzo kuchinzi ndekwemadzimai, VaGladman Hakata, vakasvitsawo mapepa kudare iri uye vachange vakazvimirira musarudzo idzi. Vacharlton Hwende vakasvitsawo mapepa avo kuti vamirire MDC Alliance kuKuwadzana East uko kusina kuzoitwa sarudzo dzema primary mushure memhirizhonga inonzi yakaitika ikoko. Vachakwikwidzana naAmai Betty Kaseke veZanu PF pamwe nenhengo mbiri dzeMDC dzinoti VaIshamel Kauzani naVaUrayayi Mangwiro avo vanove kanzura mukanzuru yeHarare. Zvichakadai, MDC Alliance ichange ichimiriirirwa naVaShadreck Mashayamombe avo vaimbova sachigaro weZanu PF mupurovhinzi yeHarare, avo vakadzingwa muZanu PF. VaMashayamombe vachange vachikwikwidzana naVaTongai Mnangagwa veZanu PF vanove hama yemutungamiri wenyika pamwe nevemamwe mapato akaita seNational Patriotic Front, People’s Rainbow Coalition, Zipp, nemamwe. Vanoona nezvekufambiswa kwemabasa mupurvhinzi yeHarare mubato reNationa Patriotic Fron inotungamiriwa naVaAmbrose Mutinhirit, VaKudzai Saruwaka, vakaudza Studio7 kuti vachakwikwidza zvigaro zvese sebato mupurovhinzi yeHarare. Nhengo yepurovhinzi muNational People’s Party uye vari mumubatanidzwa wePRC unotungamirwa naAmai Joice Mujuru, VaFriday Muleya, vakati vaisawo nhengo dzavo munzvimbo dzose dziri mudunhu reHarare. Zvichakadai, sachigaro weMDCT inotungamirwa naVaNelson Chamisa mupurovhinzi yeHarare, VaEric Murai, vakati havasi kuzoshaya hope nenhengo dzebato ravo idzo dzasarudza kupinda musarudzo idzi dzakazvimirira. MDCT inotungamirwa naMuzvare Thokozani Khupe yakati yakanga iri mubishi kuti iwone kuti yaisawo nhengo dzichaimirira munzvimbo dzose muHarare nekune dzimwe nzvimbo. Nhengo yeMDCT yaVaChamisa, VaPeter Mudavanhu,ndevamwe vevachapinda musarudzo dzeparamende vakazvimirira sezvo vachiti havasi kufara kuti VaTendai Biti ndivo vakanzi vakwikwidze kuHarare East vakamirira MDC Alliance uko kwavachatatsurana nemutevedzeri waMuzvare Khupe, VaObert Gutu pamwe naVaTerence Mukupe veZanu PF. VaSimon Chidhakwa vanove nhengo yeparamende parizvino vakamirira MDCT yaVaChamisa vachapinda kusarudzo idzi vakazvimirira mushure mekusvitsa kwavaita mapepa avo kudare. VaChidhakwa vakati vakabirirwa musarudzo dzema primary pavakakundwa naVaJob Sikhala. Umwewo achakwikwidza akazvimirira musarudzo dzeparamende ndivaZakeli Makari vanove nhengo yeZanu PF avo vakakundwa musarudzo dzema primary mubato iri, Zvichakadai, sachigaro weZEC, Amai Priscilla Chigumba, vakati varikufadzwa nemafambisirwo arikuitwa basa nedare re nomination court kunyange hazvo vachiti pamboita kurwisana kunzvimbo dzakaita seChitungwiza uko kunonzi nhengo dzeMDCT yaVaChamisa dzabvutira vamwe vanhu mapepa avanga vachida kusvitsa kudare re nomination court vakamirira MDCT yaMuzvare Khupe. Amai Chigumba vakati kutambirwa kwemapepa uku kuchasvika pakati pehusiku kuitira kuti vose vari kuda kukwikwidza musarudzo vakwanise kusvitsa mapepa avo. No media source currently available ",Dzimwe Nhengo dzeMDC-T Dzokwikwidza Dzakazvimirira muHarare
"Kunetsana kunoenderera mberi mubato reZanu-PF kunyangwe hazvo vakuru vebato vari kuti vakagadzirisa zviri kunetsa mubato mumusangano wePolitburo wakatora maawa gumi. Matare emuSouth Africa anoti vanenge vabatwa nemhosva dzekutyora mutemo wekushanyira nyika iyi vanofanira kuendeswa kumatere mukati memaawa makumi mana nemasere. Sangano reJoint Operation Command rotadza kuwirirana nevesangano reZimbabwe Activists Alliance pamusoro pehurongwa hwesangano iri hwekuda kufora vachicherechedza Valentine's Day. Munhau dzemitambo, chikwata chenhabvu cheChicken Inn chotamba neSundowns neSvondo mumutambo we CAF Champions League wekutanga kuLuveve Stadium. Muchirongwa cheWomen’s Round Table na 8:30 pm tiri kutarisa zuva reValentine’s Day. Iyi ndiyo misoro yenhau dzedu dzanhasi...munotibata pa 909 am, 4930, kana pa 12080, ne 15460 Kilohertzs pa Shortwave kana paFacebook page yedu yeVOA Shona. No media source currently available  ","Misoro yeNhau, China Kukadzi 11, 2016"
"Hurumende kuburikidza nechikamu chehurumende cheZimbabwe National Statistics Agency-ZIMSTAT yaburitsa magwaro matanhatu anobatsira pakufambisa mabasa nezvirongwa zvehurumende uye kuburitsa pachena matambudziko makukutu akatarisana nevana. Magwaro aya akaparurwa nemusi weChipiri kuHoliday Inn muHarare. Magwaro aparurwa aya anotarisa nyaya dzakaita semagariro evanhu, achitarisa nyaya dzemabasa uye magariro evanhurume nevanhukadzi. Zimstat yabuditsawo kekutanga gwaro rinotarisa magariro evana. Vachitaura neStudio 7 mushure mekuparurwa kwemagwaro aya, mukuru wechikamu chehurumende chinoona nezvemagariro evanhu VaMutasa Dzinotizei vati zvakakosha kubuditsa magwaro aya kubatsira vanogadzira mitemo nezvirongwa zvehurumende kuti vazadzikise zvinodiwa pasi neruzhinji. VaPiason Mlambo vanoshanda nesangano re United Nations Population Fund (UNFPA) iro remamwe masangano akabatsira ZIMSTAT kubuda nemagwaro aya vati vanogutsikana nekuti hurumende inobatsirikana nemagwaro avo. VaMlambo avo vakaongorora magariro evanhu vakuru munyika vati gwaro iri richabatsira zvikuru mapazi ehurumende akadai seemagariro evanhu. VaWhatmore Makokoba mumwe wevange vari pamusangano wekuparura magwaro aya vati vafadzwa zvikuru nekuparurwa kwemagwaro akanangana nevana. VaMakokoba vakurudzira hurumende kuti iverenge zvizere magwaro aya kuti igadzirise matambudziko akatarisana nevana. Gwaro revana iri rabuditsawo pachena kuti chikamu chepakati nepakati chevana varimu Zimbabwe hachiende kuzvikoro zvesekondari . Gwaro iri rinotiwo zvikamu zvitanhatu kubva muzana zvevana vari pasi pemakore gumi nemashanu munyika zviri kushanda kunyangwe zvazvo mitemo yenyika dzese isinga zvibvumudzi. Muzvare Chipo Majuta vange vari pamusangano uyu vati havana chivimbo chekuti hurumende ichagadzirisa matambudziko ese ari mumagwaro aya. Magwaro aya ari kushandisa zvakaunganidzwa pakaverengwa vanhu munyika mugore ra2012. ZIMSTAT inoti pamusoro pekuziva vanhu vari munyika vanozoenderera mberi votarisa magariro emapoka akasiyana-siyana. Kubva pakuverengwa kwevanhu muna2012 , ZimStat yaburitsa magwaro anosvika mapfumbamwe. No media source currently available    ",VeZimstat neUNFPA Voburitsa Pachena Kuti Vana Vakawanda Vononga Svosve neMuromo muNyika
"Paita mheremhere pamahofisi ekwa Registrar-General panotorerwa mapasipoti muChinhoyi nhasi apo vanhu vakawandisa vavasundana kuti vaforere magwaro ekufambisa aya. Kusundana kwevanhu uku pamwe nekupomerwa huwori kwevashandi vepamahofisi aya kwasimudza gurukota redunhu reMashonaland West, Amai Mary Mliswa-Chikoka, avo vabva vasvikoita musangano wechimbichimbi nevashandi vekwaRegistrar-General ava mangwanani akare. Amai Mliswa-Chikoka vaudza vatori venhau kuti huwandu hwevanhu vauya nhasi hwakonzerwawo nemashoko ari kutenderera pamadandemutande ekuti mari yekutora pasipoti iri kukwira kubva svondo rinouya neMuvhuro. Vanoti pane vanhu vakawanda vari kudawo magwaro ekufambisa asiri mapasipoti anonzi maEmegency Travel Document – kana kuti ETD, uye vamwe vari kuda kuwedzera mari dzavakabhadhara kutora mapasipoti kuti akurumidze kubuda kana kuti top-up. Panyaya yehuwori yanzi yatekeshera pamahofisi aya, Amai Mliswa-Chikoka vanoti vataura nezvayo vakayambira vashandi kuti vasiyane netsika yehuwori vachiti vachaongorora nyaya iyi. Vakafanobata chigaro chemukuru wepamahofisi aya, Muzvare Emily Zinyemba, varamba kutaura nevatori venhau vachiti havabvumidzwe nemutemo webasa vakati titaure namabharani mukuru wehurumende VaClemence Masango, avo vanga vasingadavire nharembozha yavo. VaJim Shoko, avo vabva kuChegutu, vanoti vave nemazuva matatu vachirara pamahofisi emapasipoti apa asi vachitadza kutora garwo rekufambisa iri nekuda kwehuwori hwavanoti huri kusanganisira vashandi nemapurisa epamahofisi aya. Vazhinji vataura neStudio 7 vanoti vari kuda kutora mapasipoti kuti vaende kunotsvaka mafuro manyoro kune dzimwe nyika sezvo hupenyu hwaoma munyika. Hurumende yakazivisa kuti ichakwidza mari dzekutora mapasipoti asi hapana kuzivisa kuti ichakwidza riini uye kuti nemarii. Pari zvino pasipoti yemutengo wepasi iri kuita madhora makumi mashanu nematatu emari yemunyika, uye inotora mwedzi mitanhatu kuti ibude, asi inobuda nezuva rimwe chete ichiita madhora mazana matatu negumi nemasere. No media source currently available ",Vanhu Vanoda Mapasipoti Vanotsikirirana paMahofisi aRegistrar-General kuChinhoyi
"Bato reMDC T ritoti riri kuronga kuparura chirongwa chekusatenga muzvitoro kana zvigadzirwa zvemakambani evanhu vanodyidzana nehurumende iri kutonga yeZanu PF. Mutauriri weMDC T, VaDouglas Mwonzora vanoti bato ravo rafunga kutora danho iri sezvo vanhu vari kudyidzana nehurumende yeZanu PF vari kuita zvehuwori mukuwanisana mabasa muhurumende vachipedzisira vokama hurumende. VaMwonzora vanoti pari zvino bato ravo rave nemakambani anosvika gumi nemapfumbamwe avachakurudzira veruzhunji kuti vasadyidzana nawo, anosanganisira kambani yemutungamiri wenyika yeGushungo Dairy, pamwe nezvitoro zveChoppies, inove yemutevedzeri vemutungamiri wenyika, vaPhelekezela Mphoko. Vanoti hurongwa hwavo hwakatwasuka zvikuru sezvo husiri kuzoparadza zvitoro kana makambani aya kana kuita zvemhirizhonga, asi kuti vachangorega kutenga zvigadzirwa zvakaita semukaka weGushungo nemuzvotoro zvakaita seChoppies. ""Hatisi kuzorwisana navom kana kuparadza zvitoro zvavo. Tiri kungoti hatitengi muzvitoro zvavo kana kushandisa zvigadzirwa zvavo chete,"" VaMwonzora vanotsanangura. MDC T iri kuedza kutora matanho akawanda anosanganisira kuratidzira, senzira yekumanikidza hurumende yaVaMugabe kubva pachigaro. No media source currently available ",MDC T Yoronga Kusatenga Muzvitoro neZvigadzirwa zveVanodyidzana neZanu PF
"Chirongwa cheZimbabwe International Trade Fair, ZITF, chegore rino chatanga neChipiri muBulawayo pasina zvakawanda zvange zvichiitika, vamwe vari kuratidza zvinhu zvavo vachiti chirongwa ichi chinoramba chakakoshera vemaindasitiri nemamwe mabhizimisi. Vamwe vevari kuratidza zvinhu zvavo paZITF vanoti chirongwa ichi chinoramba chakakosha sezvo chichivapa mukana wekuzvishambadza, zvisinei kuti zvehupfumi munyika hazvina kumira zvakanaka. VaSasha Zivanai ndivo mumwe wevakuru vakuru vekambani yeFamily Castings Private Limited iyo inogadzira simbi dzakasiyana-siyana dzinoshandiswa mumigodhi pamwe nemuma indasitiri. VaZivanai, avo vati kambani yavo yakavambwa mugore ra1992, vatiwo gore rino ndiko kekutanga vachitadza zvavanogadzira paZITF vachiti vakawona kuita izvi kwakanakira kambani yavo. Amai Sikhangezokuhle Simali ndivo mukuru wezve kufambiswa kwemabasa mukambani yeMillenium Footwear iyo inogadzira shangu. Amai Simali vati sezvo kambani yavo ichagadzira zvinhu zvainozotengesa kune vanhu vanozozvitengesawo, zvakakosha kuti izvishambadze pachirongwa chakadai seZITF. VaPhillemon Mupupa veNamibia Port Authority iyo inove kambani yehurumende yeNamibia inowona nezvekufambiswa pamwe nekuchengetedzwa kwezvinhu zvinosvikira pamahombekombe egungwa munyika umu. VaMupupa vati rino ndiro gore rechitanhatu kambani yavo ichiuya paZITF vakatiwo hapana zvavati vawona zvinobatika zvati zvawanikwa nekambani yavo nekuve muchirongwa ichi asi vati vanotarisira kuti izvi zvichachinja. Hurumende yeNamibia yakapa hurumende yeZimbabwe nzvimbo yepanosvikira zvinhu zvakasiyana-siyana zvinoda kutakurwa nezvikepe muguta reWalvis Bay. VaMupupa vati vanotarisira kuti kupera kuvakwa kwenzvimbo iyi uko kunotarisirwa kuitika pakati pegore rino, kuchaita kuti Zimbabwe iwedzere kufambiswa kwezvinhu zvinobva kana kuenda mhiri kwemakungwa ichishandisa Windhoek. Pari zvino Zimbabwe inonyanya kushandisa guta reBeira riri muMozambique. Gore rino nyika gumi neina dziri kuratidza zvigadzirwa zvadzo, uye nzvimbo inosvika zvikamu makumi mapfumbamwe kubva muzana zvenzvimbo dzekuratidzira zvigadzirwa, dzakatotorwa nemakambani akasiyana siyana. Mutungamiri weNamibia, VaHage Geingob, ndivo vachavhura ZITF yegore rino zviri pamutemo nemusi weChishanu Kubvumbi 28, uye mutungamiri wenyika, VaRobert Mugabe, vanotarisirwa kuve varipo pachiitiko ichi. No media source currently available ",ZITF Inotanga muBulawayo
"Mutongi wedare ramejastiriti muHarare VaStanford Mambanje nezuro vkaapa chirango chavasendeka parutivi kunhengo dzekereke yeMirirai Jehovha Apostolic Church dzakabatwa nemhosva yekuratidzira zvisiri pautemo muHarare. Anotungamira kereke iyi ari zvekare mutungamiri webato rinopikisa reZimbabwe Transformative Party kana kuti ZTP ndiBishop Kanyenzura Parere. Gweta renhengo dzekereke iyi, VaEvans Moyo vanoshanda nesangano remagweta anorwira kodzero dzevanhu reZimbabwe Lawyers for Human Rights vaudza Studio 7 kuti, “Vapihwa charango chiri suspended che 3 months on condition yekuti pamakore mashanu anotevera havange vachibatwa nemhosva inosanganisira criminal nuisance. Vazopihwa zvekare imwe one-month yasendekwa parutivi yekuti vanobhadhara fine yeZWD12, 000 by 28 December 2022.” VaPerere nevamwe vavo vakasungwa musi wa9 Chikunguru dzikapomerwa mhosva yekutyora mutemo wekuita musarinya muchikamiu chesection 46 of the Criminal Law (Codification and Reform) Act. Vanonzi vaifamba vachiimba muHarare kuti, ""Emmanuel tisunungureiwo tanzwa nenhamo"" No media source currently available Asi VaMoyo vati vachapikisa mutongo wapihwa nedare uyu. VaMambanje vanoti vakagutsikana nehuchapupu hwakapihwa. Nhengo dzakabatwa nemhosva idzi dzinosanganisirawo mutevedzeri wemutungamiri webato reZTP VaSimon Goshomi, sachigaro VaRichard Mhurushoma, mutevedzeri wasachigaro VaFortune Chapeyama, munyori mukuru VaPrince Mukozho nevamwe vanosanganisira Solomon Duwa, Shongai Mushinje, Noah Dabvu, Jasper Muringanidza, Honoured Mutangadura, Sherperd Mutsonhi, Edson Shonhiwa, Chaora Rovesai, Tafadzwa Musere, Tsverukai Harava, Shamiso Majecha, Runia Musere, Margret Chibwana, Sakile Nkomo, Helen Kuudzewe, Liah Munakandafa, Victoria Changadzo, Restar Kunyenzura, Emmanuel Musere, Godfrey Mashava, Givemore Bandera, Pangai Kurehwatira, Edward Mhindu, Leon Mukopfa, Pride Charedzera, Irvin Musenze, Jefta Takaedza, Thomas Zengeya na Felix Zengeya. ",Mutungamiri weBato Rinopikisa reZTP neVatsigiri Vake Vobatwa neMhosva yeKuita Musarinya Mushure Mekuratidzira muHarare
"Varwi vehondo yerusununguko pasi peboka reZIPRA votarisira kumutungamiri wenyika VaEmmerson Mnangagwa kuti vadzorerwe mapurazi, midziyo pamwe nemahofisi avo zvakatorwa nehurumende. Izvi zvakabuda pamusangano wakaitwa nevamwe vevaive varwi vebato reZAPU, veZIPRA nezuro muBulawayo. Murongi wemabasa musangano reZIPRA Veterans Association, Amai Tiisang Dale vakaudza Studio 7 mushure memusangano uyu kuti vakabvumirana kuti varwi veZIPRA, vari pamwe nebato reZAPU vanofanirwa kuronga kuona VaMnangagwa nekukasika kuti vazeye nezvezvivakwa pamwe nemapurazi avo. Amai Dale vakati veZIPRA neveZAPU vakambotaura nezve nyaya nevaimbove mutungamiri wenyika VaRobert Mugabe nevamwe vaive muhurumende yavo asi hakuna kwayakasvika. Vakati vave kuisa tariro yekugadziriswa kwenyaya iyi kuna VaMnangagwa vachiti vane chivimbo ichi nekuti mutungamiri wenyika vanoziva zvose pamusoro penyaya iyi. VeZIPRA neZAPU vakatorerwa zvivakwa zvavo, makambani, midziyo, pamwe nemapurazi mukati memakore mashoma nyika ichangowana kuzvitonga mushure mekunge zvikwata zviviri izvi zvanzi zvaida kupandukira hurumende. Zvimwe zvezvivakwa nemapurazi aya zvine mukurumbira zvinosanganisira Magnet House iri muguta reBulawayo iyo iri kushandiswa semahofisi evasori pamwe neSnake Park iri kunze kweguta reHarare. Amai Dale vakatiwo imwe nyaya iri kunetsa yavanoda kukwidza kumutungamiri wenyika inyaya yekutambura kuri kuita vaive varwi veZIPRA vechidzimai, kunyanya avo vakafirwa nevarume avo vavakati vari kutadza kuriritira mhuri dzavo nekuti havawane mari yemudyandigere seinopiwa vamwe varwi vehondo yerusununguko. Mumwe murwi weZIPRA Retired Colonel Baster Magwizi vanotiwo zvakakosha kuti zvibudiswe pachena kuti sangano reZIPRA harisisiri sangano rechitororo sezvaraideedzwa richiitwa pasi pehurumende yevachena. Rtd Col. Magwizi vakatiwo kune varwi veZIPRA vakawanda vasina kuongororwa kuti vagowana mari yemudyandigere sezvaifanirwa kuitwa, vachiti hururmende inofanirwa kubuda pachena ichitaura kuti yakaregerera vanhu ava mhosva dzavaipomerwa. Mutauriri webato reZAPU VaIphithule Maphosa vanoti hapana ibvi kana mupimbira pakati pebato ravo nevaive varwi veZIPRA vachiti vachaita mushandirapamwe panyaya yekuti zvivakwa pamwe nemapurazi avo zvidzorerwe kwavari sezvakafanira. No media source currently available ",Varwi veZIPRA Voisa Tariro kunaVaMnangagwa Kuti Vadzorerwe Midziyo Yavo
"Vanhu vakawanda munyika vari kuchema chema nenyaya yekukwira zvakanyanya kwoita mitengo kunyangwe vasiri kuenda kumabasa nekuda kwekurudziro yehurumende yekuti vagare mudzimba nekuyedza kudzivirira kupararira kwechirwere cheCovid-19. Ko chii chapa kuti mitengo yezvinhu irambe ichiwedzerwa zvakadai kunyangwe hurumende yange ichiti zvinhu zviri kugadzikana munyaya dzezvehupfumi? Mafuta ekufambisa dzimotokari nemitero inobhadharwa pamatoll gates yakawedzerwa mavhiki apera izvo zvakapa kuti zvinhu zvakawanda zvitange kuwedzerwa mutengo. Mabhazi eZUPCO nemakombi acho akawedzerawo mutengo. Panzendo dzaibhadhariswa madhora gumi nematanhatu, vanhu vave kunzi vabhadhare madhora makumi matatu nemaviri. Makombi panzendo dzaibhadharwa makumi matatu emadhora, ave kubhadharisa madhora makumi matanhatu. Mukuru weConfederation of Zimbabwe Retailers, VaDenford Mutashu, vanoti zvinhu zvakawanda zvakwira mutengo kusanganisira hupfu, mupunga, chingwa munyu nemafuta ekubukisa. Sachigaro we CEO Africa Roundtable uye vari nyanzvi munyaya dzezvehupfumi, VaOswell Binha, vanotiwo nyika iri kutanda botso nenyaya yekusagadzirisa nyaya yekuti yoshandisa mari ipi, yekunze here kana yemunyika. Vanoti mari yekunze inenge yotanga kunetsa zvopa kuti vamwe vatange kuenda pamukoto kunotsvaga mari zvokwidza mitengo yezvinhu. Munyori mukuru musangano revashandi reZimbabwe Congress of Trade Union, VaJaphet Moyo, vanoti mitengo yezvinhu munyika yakwira kunyangwe mihoro yevashandi isiri kuwedzerwa zvavanoti zvaomera mushandi munyika. Mutauriri webato riri kutonga reZanu-PF, VaSimon Khaya Moyo, vakaburitsa mashoko ekushora zvikuru nyaya yekukwidzwa kwemitengo yezvinhu asi vamwe vanoti hurumende ndiyo iri kutanga kukwidza mitero zvopa kuti vemabhizimisi vaitweo zvimwe chetezvo. Gurukota rezvemari, Muzvinafundo Mthuli Ncube, vainge vati vanotarisira kuti hupfumi huchakwira nezvikamu zvinodarika zvinomwe kubva muzana kana kuti 7,4% gore rino asi nyanzvi munyaya dzezvehupfumi dzinoti izvi zvinonetsa kuti zvizadzikiswe nenyaya yeCovid-19 nemamwe matambudziko akatarisana nenyika. No media source currently available  ",Mitengo yeZvinhu Yokwira Zvakanyanya Zvosiya Vakawanda Vasina Chekubata
"Munyori mukuru wesangano reCatholic Bishop’s Conference of Zimbabwe, Father Frederick Chiromba vanoti semakereke vari kushushikana zvikuru nemamiriro aita zvinhu munyika munyaya dzezvematongerwo enyika. Vachitaura nenhepfenyuro yeVatican Radio, Father Chiromba vanoti kusabuda pachena kwemutungamiri wenyika VaRobert Mugabe kuti ndiyani achatora chigaro chavo kana vasiya basa kuri kukonzera kusagadzikana munyika. Vatiwo munyika mave kuda nhaurirano dzemapato ezvematongerwo enyika, masangano akazvimirira oga uye vemakereke. Vemachechi vakawanda vave kubudawo pachena vachiti zvinhu munyika zvinoda kugadziriswa. Asi VaMugabe vanoti nyaya yezvirango ndiyo yapa kuti zvinhu zviite manyama amire nerongo. No media source currently available ",VeChechi yeRoma Vanoti Havasi Kufara neMamiriro Aita Zvinhu muNyika
"Panguva yezororo reKisimisi negore idzva munyika munopindazvinhu zvakawanda zvakasiyana siyana zvinotengwa kubva kunze. Sangano reBuy Zimbabwe rinoti nyika inrasikirwa nemari yekunze yakawanda uye maindasitiri emuno anotadza kusimukira nekuda kwekutengwa kubva kunze kwenyika kwezvinhu zvinogona kugadzirwa muno. Nekudaro sangano iri riri kukurudzira kuti veruzhinji vafarire kutenga zvinhu zvinogadzirwa munyika\n\nMukuru wesangano reBuy Zimbabwe VaAlois Burutsa vanoti zvakakoshera nyika kuti veruzhinji vatenge zvinhu zvinogadzirwa munyika kuitira kubatsira kuchengetedza mari yekunze iyo inogona kushandiswa pakutenga zvimwe zvakaksoha zvisingagadzirwe muno zvakadai semichina.\n\nVaBurutsa vaudza Studio 7 kuti kubvira zvakatanga sangano ravo muna2011 vanofara kuti chinangwa chavo chabatsira kusimudzira kutengwa kwezvigadzirwa zvemuno munyika. Zimbabwe inoshandisa mari yakawanda gore rega rega mukutenga zvinhu kubva kunze kwenyika. Gore rakapera nyika yakashandisa mabhiriyoni manomwe nemamiriyoni mazana matanhatu kana kuti 7.6 billion zvichienzaniswa ne4.6 billion yakashandiswa muna2020.\n\nZvimwe zvezvinhu zvinonyanya kutengwa kunze zvinosanganisira mafuta edzimotokari, mafetireza, nemichina asi pane zvimwewo zvakawanda zvinogadzirwa muno zvinobvawo kunze.\n\nMutungamiri wesangano reConfederation of Zimbabwe Industries VaKurai Matsheza vatsinhirawo kuti zvakakosha kuti veruzhinji vafarire kutenga zvinhu zvinogadzirwa muno vachiti izvi zvinobatsirawo kuti munyika muve nemabasa.\n\nCZI inoti pari zvino maindasitiri emunyika ari kushanda zvinosvika pazvikamu makumi manomwe kubva muzana uye kushomeka kwemagetsi nderimwe dambudziko guru rinoita kuti asashanda nemazvo.\n\nVaBurutsa vanopokana nemaonero ekuti zvnhu zvakawanda zvinogadzirwa munyika zvinodhura uye hazvinyatsogadzirwa nemhando yepamusoro sezvinoita zvinobva kunze.\n\nVaFelix Chari, mudzidzisi wezvidzidzo zvepamusoro panyaya yezvehupfumi vanoti vanobvumirana nemaonero ekuti zvinhu zvakawanda zvinogadzirwa munyika zvinodhura vachiti izvi zvinoitika nekuda kwezvikonzero zvakawanda. Nyanzvi munyaya dzezvehupfumi vaachishanda nesangano relabour and Economic Developmemt Research Institute of Zimbabwe Dr Prosper Chitambara vatiwo chirongwa cheBuy Zimbabwe chakanaka asi zvimwe zvinogadzirwa zvinozodhura sezvo kugadzira zvinhu munyika kuchidhura. Vachitaura pakuparurwa kwevhiki rekukurudzira kutengwa kwezvinhu zvinogadzirwa muno muHarare nezuro, mutungamirir wenyika VaEmmerson Mnangagwa vakati hurumende inotsigira chirongwa ichi nekuti chinobatsira kudzivirira kuunzwa munyika kwezvinhu zvinogadzirwa kunze\nzvinenge zvine mutengo wakadereresa izvo vakati zvinokanganisa budiriro yenyika.  Zvitoro zvikuru zvinosanganisira OK Zimbabwe zvirimowo muchirongwa cheBuy Zimbabwe ichi. Zimbabwe inonyanya kutenga nekutengesearana neSouth Africa, China, United Araba Emirates, Singapore, United Kingdom neRussia. Asi dzimwe nyanzvi munyaya dzedzvehupfumi dzinoti VaMnangagwa vanotaura zvinhu zvisiri kuitwa nehurumende. Semuenzaniso, mushure mekunge zvigadziraw zvemunyika zvawedzerwa mutengo nekuda kwekushaya simba kwedhora remunyika, gurukota rezvemari Muzvinafundo Mthuli Ncube vakabva vabvumidza vezvitoro kutenga zvinhu kunze pasina kubhadhara mitero.",Buy Zimbabwe Yokurudzira Vanhu Kutenga Zvinogadzirwa muNyika
"​Mumwe wevatevedzeri vemutungamiri webato reMDC-T, VaNelson Chamisa, vanoti vachaenderera mberi nemisangano yavo neMugovera muguta reKaroi pamwe nekuHurungwe mudunhu reMashonaland West, zvisineyi nekuti mapurisa akavanyima mvumo yekuenderera mberi nemisangano iyi. VaChamisa vanoti ivo sebato vakaita zvose zvinotarisirwa kuitwa pamutemo zvekuzivisa mapurisa paine nguva, saka havaoni chinovatadzisa kuenderera mberi nemisangano yavo. Bato iri rakanyorera mapurisa musi wa 31 Gumiguru richivazivisa nezvehurongwa hwekusangana nevatsigiri varo uhwu, asi musi wa 7 Mbudzi mapurisa akazopindura tsamba iyi achiti MDC yakanga isingakwanisi kuenderera mberi nemisangano iyi. Mapurisa anoti pasi pechikamu 26(10) chemutemo wePOSA, bato iri harikwanise kuita musangano nekuti nhengo dzaro dzakakundikana kuenda kumapurisa kuti vakurukure nezvezvinyunyuto zvinonzi zvakasimudzwa nevemabhizimusi pamwe nevamwe vagari vemuKaroi. Pamusoro pezvo, mapurisa anoti haakwanisi kuchengetedza musangano uyu sezvo vari kushanda munzvimbo dziri kunyoreserwa kuvhota kwavari kuchengetedza. VaChamisa vanoti misangano yavo iyi yakanangana nekukurudzira veruzhinji kuti vaende kunonyoresa kuvhota kuitira sarudzo dziri kuuya gore rinouya. No media source currently available ",MDC Yoenderera Mberi neMisangano Yayo kuMash West
"Dare redzimhosva riri kutarisirwa kupa mutongo waro neChina pachikumbiro chekubvisa mari yechibatiso chakaiswa mudare iri nemumiriri weMDC Alliance mudunhu reHarare West muNational Assembly, Muzvare Joanna Mamombe, pamwe nemutevedzeri wasachigaro wevechidiki muMDC Alliance, Muzvare Cecilia Chimbiri. Mutongi wedare, VaStanford Mambanje, vati vachatura mutongo wavo mangwana, China, pachikumbiro chevaviri ava vachiti vazoshaya nguva yekunyora mutongo wavo. Gweta raMuzvare Mamombe naMuzvare Chimbiri, VaCharles Kwaramba, vaudza dare kuti kusungwa kwakaita vaviri ava kunosvibisa zita rehurumende sezvo vaitozvibvira havo kunorapwa pavakasungwa. VaKwaramba vati vasungwa ava, avo vari kupomerwa mhosva yekuzvidza mapurisa pamwe nekutyora mirawu yeCovid-19 Regulations, vakangopomerwa mhosva idzi kunyange hazvo mutauriri wemapurisa, VaPaul Nyathi, vakaburitsa mashoko neMuvhuro ekuti vasungwa vainge vabatirwa nyaya ine chekuita nekuratidzira kwakange kwaitwa nedzimwe nhengo dzeMDC Alliance pamahofisi ehurumende eNew Government Complex. VaKwaramba vati kuzopomerwa kwakaitwa vaviri ava mhosva dzavave kumiirwa mudare kunoratidza kuti hurumende iri kungotsvaga kuvashungurudza sezvo vachiti vaviri ava vainge vasipo panonzi pakaratidzirwa apa. VaKwaramba vati izvi hazviratidze chimiro chakanaka chehurumende. Vatiwo vasungwa ava vakaunzwa kudare nezuro vasainiswa mapepa ekupomerwa mhosva pamhosva yekutyora mirawu yeCovid-19 yakadzikwa nemutungamiri wenyika asi vakazoshamisika vave kupomerwa imwe mhosva yekuzvidza mapurisa vave pamatare iyo yavasina kumbenge vaudzwa nezvayo kana kusainira mapepa ayo. Nokudaro, VaKwaramba vati izvi zvinoratidza pachena kuti vasungwa ava vaunzwa kudare zvisiri pamutemo. Vaudzawo dare kuti mhosva yevaviri ava imhosva yakaunzwa kudare pasi pemutemo wakabviswa mumagwaro emitemo yenyika. Izvi zvinotevera kuvandudzwa kwakaitwa Statutory Instrument 83 of 2020 neumwe mutemo wakadzikwa nehurumende. Asi muchuchisi wenyaya iyi, Amai Audrey Chogumaira, vaudza dare kuti vasungwa ava vanofanira kugara mujeri sezvo vane chidakadaka chekupara mhaka ivo vane nyaya dzakawanda dzichiri mumatare. Amai Chogumaira vapikisa kuti vaviri ava vasapihwe mukana wekutongwa vachibva kumba kwavo sezvo vachigona kuramba vachingokoromora dzimwe mhosva. Mutongi wedare ati achaturan mutongo wake mangwana sezvo ange ave kunzwa nyaya yaVaFredrick Mabamba avo vari kupomerwa mhosva yekubira vanhu vakawanda mari zhinji kuChitungwiza vachivatengesera masitendi ekanzuru zvisiri pamutemo. VaMabamba, avo vanga vachisvitsa chikumbiro chekuti vatongwe vachibva kumba kwavo, vanzi naVaMambanje vadzoke kudare mangwana sezvo nguva dzanga dzapera. VaMabamba vakasungwa nezuro neZimbabwe Anti Corruption Commission vachipomerwa mhosva yekutengesera vanhu nzvimbo dzekuvakira dzimba kuChitungwiza zvisiri pamutemo. No media source currently available  ",Dare Rotura Mutongo Waro neChina paChikumbiro chaMuzvare Mamombe naMuzvare Chimbiri
"Nhepfenyuro yeStudio7 yasvitsa neChishanu makore gumi nemana ichitepfenyura mururimi rweChishona neNdebele. Vakawanda vanoti nhepfenyuro iyi iri kuita basa guru nekutepfenyura nhau dzisina divi radzakarerekera. Vamwewo vanoti Studio7 inofanira kupihwa mukana wekutepfenyura iri munyika. Vakawanda kubva kumativi mana enyika vanoti vanofara chose nebasa riri kuitwa neStudio7 sezvo ichivapa nhau dzisina divi radzakarekera. Vazhinji vavo vanoti nhepfenyuro iyi inopawo mukana kune vakawanda zvisinei kuti vanomirira bato ripi. VaTapiwa Clayton Mupfava vekuMaramba Pfungwe vanoti Studio7 inhepfenyuro inosvika kunzvimbo kwavo uye inonzikwa zvakanaka chose kudarika nhepfenyuro dzemuno. VaMupfava vanoti dai Studio7 yaramba ichiita basa nemazvo uyewo dai vatori vayo venhau vapinda mumaruwa nekuti ndimo mune nyaya dzakawanda dzevanhu vari kudzvinyirirwa nekunyimwa chikafu nembeu. Kanzura weWard 27 kuGutu South, VaJeffreys Tangemahare, vati vanofarira Studio7 nekuti ndiyo nhepfenyuro inovapa nhau dzechokwadi. Mumwe anoita zvemitambo yemumaterevhezheni achigara kuEpworth, VaProsper Ngomashi, vanoti Studio7 iri kuburitsa nhau dzakasiyana nedzimwe nhepfenyuro dzese uye inofanira kupihwa mukana wekuita basa rayo pachena muZimbabwe. Mumiriri weMufakose mudare reNational Assembly, Amai Paurina Mpariwa, vanoti vanofara chose kuti Studio7 yave nemakore akawanda kudai ichitepfenyura uyewo inoendesa nhau pasi rese. Asi vanotiwo dai pagadzirwa maredhiyo anonatso bata Studio7 vachiti maredhiyo mazhinji munyika haabati nhepfenyuro iyi. Mumwe mugari wemuHarare, Amai Winnie Mambo, vanoti kunyange hazvo Studio7 iri kuita basa rakanaka, inofanirawo kupinda mumaruwa sezvo ichinyanya kuburitsa nhau dzemumadhorobha chete. Mutauriri weMDC inotungamirwa naVaMorgan Tsvangirai, VaOrbert Gutu, vanoti Studio7 inhepfenyuro yevanhu uye izvi zvinoonekwa nemukurumbira wainayo kumaruwa nemunzvimbo dzese munyika. Izvi zvatsigirwawo nemutauriri weMDC inotungamirwa naVaWelshman Ncube, VaKurauone Chihwayi, avo vanoti dai Studio7 yatepfenyura nemitauro yese inotaurwa muZimbabwe. Asi mumiri weMakonde muNational Assembly, VaKindness Paradza veZanu PF, vanoti nhepfunyuro iyi inofanira kutevedza mitemo yekutepfenyura muZimbabwe. Asi vaimbonyorera bepanhau reDaily News zvakare vari mukuru weZimbabwe Democracy Institute, Doctor Pedzisai Ruhanya, vanoti Studio7 iri kupa chitsvambe kunhepfenyuro dzese dziri munyika nekuti iri kuita basa rakanaka chose nekuburitsa nhau dzakajeka isingatuke kana kunyomba vanhu. Doctor Ruhanya vanoti hazvivashamise kuti vamwe muhurumende havafariri Studio 7 nekuti vane zvakawanda zvavasingade kuti zviburitswe. Vanoona nezvekushambadzwa kwezvirongwa musangano reMedia Institute of Southern Africa Zimbabwe Chapter, VaTabani Moyo, vanoti Studio7 iri kubudirira uye iri kuita mukurumbira nekuti inoburitsa nyaya dzinofarirwa neveruzhinji. Studio7 yakatanga kutepfenyura muna 2003 apo zvinhu zvainge zvakaoma panyaya dzekutepfenyura munyika. Kunyange hazvo pave nenhepfenyuro dzakawanda munyika pari zvino vanhu vanoti nhepfenyuro idzi hadzina kunyanyosiyana nenhepfenyuro dzeZimbabwe Broadcasting Corporation sezvo vanhu vazhinji vakapihwa marezenisi vari mubato riri muhurumende reZanu PF. No media source currently available ",Studio7 Inosvitsa Makore Gumi neMana Ichitepfunyura
"Komisheni inodzivirira huori, yeZimbabwe Anti-Corruption Commission, ZACC, inoti iri kutadza kuita basa rayo nemazvo nepamusana pekuti komisheni iyi haina mvumo yekuenda kumatare edzimhosva nevanhu vainenge yasunga. Vachitaura nhasi muChinhoyi pakuvharwa kwemusangano wavanga vachiita nevanhu vanobva kwakasiyanasiya, imwe nhengo yeZACC, VaGabriel Chaibva, vati dzimwe nyaya dzavari kuferefeta dzehuori dziri kutadza kuenda kumatare nekuda kwekuti mamwe mapazi ehurumende avanoshanda nawo akaita seNational Prosecuting Authority nemapurisa, ane mashandiro akasiyana navo. VaChaibva vatiwo vanokurudzira kushandurwa kwemutemo kuitira kuti komisheni yavo ipihwe masimba ekumira mumatare nemunhu wainenge yawana aine mhosva kwete kuti mupari wemhosva aendeswe kuvachuchisi izvo vati zviri kudzosera basa ravo kumashure nekuti dzimwe nguva vanozoona munhu wavaiti ane mhosva asunungurwa asati atongwa. Panyaya yekuti vanosunga vanhu vovasunungura vasina kuenda navo kumatare, VaChaibva vati ichokwadi kuti izvi zvinoitika uye hazvipe muono wakanaka. Vati izvi zvinokonzerwa nemutemo usingavape simba rekuenda nemupari wemhosva kumatare. VaChaibva vati komisheni yavo iri kufara kuti yakaita chibvumirano neJudiciary Service Commission kuti nyaya dzezvehuori dzitongwe nekukurumidza kwete kumirira mumutsetse wemhosva dzinenge dzichitongwa. Vachitaura pamusangano mumwe mushandi wehurumende, VaJames Chingwe, vati huori hunokonzerwa nekupindira kwevezvematongerwo enyika avo vanomanikidza vashandi vehurumende kuti vaite huori. Mukuru wesangano rinorwira kodzero dzevanhu, reCenter for Natural Resource Governance, Va Farai Maguwu, vanoti ZACC inofanirwa kupihwa masimba ekupinda nemunhu wavanenge vasunga mudare uye panofanirwa kuiswa mutongo wekuti munhu akawanikwa aine mhosva dzehuori, agare mujeri kwemakore akati. Mukuru wesangano rinorwira kodzero dzevanhu, reCenter for Natural Resource Governance, Va Farai Maguwu, vati ZACC inofanirwa kupihwa masimba ekupinda nemunhu wainenge yasunga mudare uye panofanirwa kuiswa mutongo wekuti munhu akawanikwa aine mhoswa dzehuori anogara mujeri kwemakore akati. Musangano wakadai mumwe wemisangano iri kuitwa neZACC matunhu ose munyika paine chinangwa chekuumba hurongwa hwekufambisa mabasa ekupedza huori munyika. Gwaro raAuditor General reongororo yakaitwa muna 2018 rinoratidza kuti mapazi ehurumende akashandisa mari inodarika mabhiriyoni maviri emadhora ekuAmerica zvisiri pamutemo, uye pasina mvumo yeparamende. Ongororo iyi yakaburitsawo huori hwakaitika kukambani yeNational Social Security Authority, izvo zvakaita kuti vaive gurukota rezvevashandi panguva iyi, Amai Prisca Mupfumira, vasungwe neZACC vachipoimerwa mhosva yekuita zvehuori pamari dzekuNational Social Security Authority. Nyaya iyi ichiri mumatare edzimhosva. Dzimwe nyanzvi munyaya dzemitemo dzinoti sezvo Zimbabwe iri kuzivikanwa nenyaya yehuori hunosemesa, panofanirwa kumbwa dare rinotonga nyaya dzehuori chete kuitira kuti huori hurwiswe zvakasimba munyika. No media source currently available  ",ZACC Inoti Inoda Masimba eKupinda Mumatare neVasungwa Vayo
"Rimwe remabhanga akazivisa vanhu neChitatu kuti rainge risingavimbise kuti vacharamba vachiwana madhora eku America kana maBond Notes atanga kushanda, razivisa kuti rave kusiyana nepfungwa idzi uye richaramba richipa vanhu madhora ekuAmerica. Ukuwo vezvitoro vave kuramba kupa mari kune vanenge vatenga zvinhu kana kuti “Cash Back” sezvo dambudziko remari riri kuramba richikura munyika. Muchiziviso kuvanhu vanoshandisa bhanga iri, bhanga reStanbic rati hapana chichashanduka pane mashandiro arinenge richiita nevanhu uye vati vatora danho iri zvichitevera zvichemo zvakapihwa vevanhu nezuro. Kunyange hazvo bhanga iri range rapa vanhu kusvika musi wa30 Mbudzi kuti rinenge risati ratanga kupa vanhu dzimwe mari dzisiri madhora ekuAmerica, vanhu pamwe nemagweta vakapenga zvakaipisisa vachiti vainge vasingabvume zvairongwa nebhanga iri neveReserve Bank of Zimbabwe. Asi kunyange hazvo veStanbic vati vasandura pfungwa dzavo vanhu vakawanda vaenda kumabhanga avo vange vari kuudzwa kuti hapana anoziva kuti zvichafamba sei kana maBond Notes achinge avepo. Amai Estella Mapaure vanoti vaudzwa pachena kubhanga ravo kuti vachange vave kupihwa mari inenge yavepo panguva iyoyo. Amai Elizabeth Shonhiwa vaudzawo Studio 7 kuti hapana zvavangaite kana zviri izvo zvave kudiwa nehurumende asi vati havasi kuda mari itsva iri kuuya iyi. Nyanzvi munyaya dzehupfumi vachishanda vakazvimirira, VaJames Johwa vaudza Studio 7 kuti vanonzwisiza kuchema-chema kweveruzhinji zvichitevera kurasikirwa nemari kwakaita vanhu kumakore a2007 na2008. Gavhuna we R-B-Z, Doctor John Mangudya, vanoti maBond Notes achatanga kushanda mwedzi uno asi havasati vataura musi chaiwo waachatanga kushanda. Zvichakadaro, apo mari iri kuramba ichi netsa munyika, vezvitoro nevemamwe mabhizimisi vave kuramba kupa vanhu mari kana vachinge vatenga kana kuti Cash Back paChirungu. Kunyange hazvo veRBZ vari kukurudzira kushandiswa kwemakadhi ekubhanga, zvitoro zvakawanda pamwe nemagaraji vave kuramba makadhi aya vachiti vanoda mari chaiyo. Pane dzimwe nguva vezvitoro nemagaraji vave kukwidza mitengo kune vaye vanoshandisa makadhi. Mukuru weConfederation of Zimbabwe Retailers, VaDenford Mutashu, vanoti zviri kuitika zvakashata uye vachatora matanho kune avo vari kuzviita. Zviri kuitikika izvi hazvienderani nezviri kutaurwa nemasangano anomirira vemabhizimisi, zvitoro nemaindasitiri akaita seZimbabwe National Chamber of Commerce, neConfederation of Zimbabwe Retailers, ekukurudzira kushandiswa kwemakadhi kuti vanhu nevemabhizimisi vasagare vaine mari dzakawanda. Zimbabwe yatarisana nedambudziko rekushaikwa kwemari zvekuti vanhu vave kurara vari mumitsetse pamabhanga apo vanoita mazuva vasatai vawana mari. Mabhanga ese munyika ave kupa madhora makumi mashanu kana zana pamunhu pazuva kana mari ichinge iripo. Nyanzvi munyaya dzezvehupfumi dzinoti dambudziko iri rinopera chete kana nyika yave kugadzira nekutengesa zvinhu zvakawanda kunze kwenyika kwete kushandisa mari dzakaita semaBond Notes. No media source currently available      ",Dambudziko reMari Rokonzera Kuti Vamwe veZvitoro Varambe Kupa Mari Kune Vanenge Vatenga zvinhu
"Vagari vemuguta reHarare vanoti vari kushushikana zvikuru nedambudziko rekushaikwa kwemari yekuchenesa mvura kunyange hazvo bhanga guru rakavimbisa mwedzi uno kupa guta iri mari yekuchenesa mvura. Mutauriri wekanzuru yeguta reHarare, VaMichael Chideme, vanoti vakapihwa mari yekunze kwenyika nebhanga guru renyika kuitira kuti vatenge mishonga inoshandiswa mukuchenesa mvura. Kunyange hazvo bhanga guru renyika rakakwanisa kuwanira kanzuru mari, hapana kujeka kuti bhanga iri richange richipa kanzuru mari iyi mwedzi wega wega here, kana kuti kwete. VaChideme vati idambudziko guru kwavari kuti mishonga inodiwa pamwedzi wega wega nemari yazvinoda hazvienderani nekuti kune zvimwewo zvavanofanira kutarisa zvinoda mari kuti basa rese remvura rifambe zvakanaka.",Dambudziko reMvura Yakachena Rorwadza Vagari muHarare
"Zvinhu mukanzuru yeHarare hazvina kumira zvakanaka zvichitevera kumbomiswa basa kwemunyori weguta, VaTendai Mahachi, nameya weHarare, VaBernard Manyenyeni. Meya veguta vanoti panoda kuti paitwe ongororo yemafambisirwo emari nehumwe hurongwa hwekanzuru. Asi aka hakasi kekutanga VaMahachi vachimbomiswa basa naVaManyenyeni. Gore rapera VaMahachi vakambomiswa basa vachipomerwa mhosva yekuramba kuzivisa kanzuru kuti vakuru vakuru vekanzuru vaitambira marii pamwedzi. Asi VaMahachi vakazodzorwa pabasa negurukota rezvematunhu, VaIgnatious Chombo. Vanhu vakawanda vari kutenderana kuti nekuda kwekupindira kwaVaChombo mumabasa ekanzuru, uye kunetsana kwevakuru vekanzuru, zvinhu mudhorobha hazvina kumira zvakanaka. Vamwe mukanzuru vanoti nyaya yekuti VaMahachi vari kuramba kuudza makanzura kuti mamaneja ari kutambira marii, uye kusaterera zvinenge zvasungwa nemakanzura, ndiyo yapa kuti vamiswezve basa. Asi ivo VaManyenyeni vanoti pari zvino havasi kuda kutaura zvakawanda nezvezvikonzero zvekumisa VaMahachi basa. VaManyenyeni vanoti rwendo rwuno vakatanga vasuma VaChombo here vasati vatora danho iri. Pange paine mashoko ekuti VaManyenyeni vakaita zano ndega vasina kusuma makanzura nezvedanho iri. Asi mutevedzeri wavo, VaThomas Muzuva, vati pamutemo VaManyenyeni vanokwanisa kuita zvavakaita. Hatina kubata VaMahachi mbune panharembozha yavo sezvo vanzi vange vari mumusangano wechimbi chimbi naVaChombo. Asi munhu adaira nharembozha iyi ati VaMahachi vari pabasa. Masangano ose anomiririra vagari vemu Hararare anoti ari kufara zvikuru nedanho rekumbomisa basa VaMahachi kuitira kuti vaferefetwe. Sachigaro weCombined Harare Residents Association, VaSimbarashe Moyo, vanoti vari kufara zvikuru nedanho iri. VaMoyo vati naivowo havasi kufara nemabasa ekanzuru. Mashoko aya atsinhirwawo nemukuru weHarare Resident Trust, VaPrecious Shumba, avo vatiwo kanzuru yeHarare haina zvairi kuita mukugadzirisa matambudziko akatarisana nevagari vemuguta. Mumwe mugari wekuMabvuku, Amai Jocelyn Manyeruke, vanoti vaona nhamo nekushaikwa kwemvura vachiti kanzuru haina chairi kuvaitira. Kanzuru yeHarare iri kunetsana nevagari sezvo yatanga chirongwa chekutora midziyo yevanhu vanenge vaine zvikwereti. VaShumba naVaMoyo vari kushora zvikuru danho iri. Amai Manyeruke vatiwo vari kushushikana zvikuru nenyaya iyi. Asi Kanzura Muzuva vati kanzuru haina chaingaite sezvo ichida kuti iitewo mabasa ayo. Kare guta reHarare rainge rakachena zvinonwisa mvura uye kanzuru yaishanda zvakanaka. Asi vakawanda vanoti ave manatsa mukanwa eharawa kurota ichiyamwa. Migwagwa yakazara marara, marobotsi haasi kushanda, uye vanhu vari kugara vachirwara nekorera nezvimwe zvirwere zvinokonzerwa nekunwa mvura isina kuchena. Nekuda kwekusamira zvakanaka kwehupfumi, muguta mazarawo nevanhu vanenge vachitengesa zvinhu zvekuti munhu ave kushaya pekuisa tsoka. No media source currently available ",Kunetsana Kwoenderera Mberi muKanzuru yeHarare
"Sangano re European Union, EU, rakasendeka parutivi nemusi weMuvhuro zvirango zvakatemera vanhu vana muZimbabwe.  Vakasendekerwa parutivi zvirango kwegore rose vanoti mutevedzeri wemutungamiri wenyika, VaConstantino Chiwenga; gurukota rezvekurima, VaPerence Shiri, mukuru wemauto munyika, Va Phillip Valerio Sibanda, pamwe nemudzimai wevaimbove mutungamiri wenyika, muchakabvu Robert Mugabe, Amai Grace Mugabe.  Asi EU haina kunyevenutsa zvirango izvi kumutungamiri wenyika, VaEmmerson Mnangagwa, pamwe nekambani yemauto, ye Zimbabwe Defence Industries. Kunyange hazvo tisina kukwanisa bata gurukota rezvekuburitswa kwemashoko, Amai Monica Mutsvangwa, kuti tinzwe pamire hurumende padanho rakatorwa neEU iri, hurumende yakaburitsa mashoko ichi kunyange hazvo iri kufara nekunyevenutswa kwaitwa neEU panyaya yezvirango, Zimbabwe icharamba yakamira neshoko rayo rekuti zvirango izvi hazvina nematuro ose. Mumashoko avo avaisa pa Twitter yebazi rezvekudyidzana nedzimwe nyika, gurukota rebazi iri, Retired Lt. General Sibusiso Moyo, vati hurumende inoti zvirango zvose zvakatemerwa Zimbabwe hazvitambirike, uye nguva yazvo yakapera kare.  Vatiwo zvirango izvi zviri kuvhiringa hurongwa hwehurumende hwekuvandudza zvinhu munyika. Nyanzvi munyaya dzekodzero dzevanhu uye vari mukuru wesangano rinorwira kodzero dzevanhu reHuman Rights Watch kuchamhembe kweAfrica, VaDewa Mavhinga, vanoti danho ratorwa neEU rinopa Zimbabwe mukana wekuti igadzirise nyaya yekutyorwa kwekodzero dzevanhu kuitira kuti ive nehukana hwakanaka nenyika dziri muEU.  VaMavhinga vanoti chitsvambe chave kuZimbabwe kuti ichiratidza kuti ine chido chekuremekedza kodzero dzevanhu, uye vose vanowanikwa vachityora kodzero dzevanhu, vasungwe nemitemo yenyika. VaMavhinga vanotiwo zvakakosha kuti Zimbabwe ionekwe ichiita zvakakurudzirwa neMotlanthe Commission, iyo yakaferefeta kuurayiwa kwakaitwa vanhu nemasoja munhirizhonga yakaitika muna Nyamavhuvhu 2018. No media source currently available  ",VaMavhinga Vanoti Zimbabwe Yapihwa neEU Mukana Wekuti Igadzirise Hukama Hwayo neNyika Idzi
"Imwe nyanzvi mune zveupfumi inoti kushandurwa kwemazuva achaburitswa mari itsva ye ma bond notes kunotowedzera kuderera kwechivimbo muvanhu. Doctor Prosper Chitamba vanoshanda neshanda nesangano reLabour and Economic Development Research Institute of Zimbabwe vanoti sezvo vanhu vanga vagara vasina chivimbo nemari itsva iyi, kunonoka kubuda kwayo kuchatoita kuti vanhu vairambe zvakanyanya. “I think dambudziko rangoitika mu economy kana kuti mu market ndere kuti nyaya ye confidence yabva yakanganisika zvakanyanyisa. Vanhu havachisina confidence mumabhanga, mu financial system,” Doctor Chitambara vanodaro. Vanoti izvi zvatowedzera kuti vanhu vade kuchengetera mari dzavo kudzimba, kana kuda kutora mari dzavo shoma dzanga dzasara dzichiri kumabhanga. “Even kana zvakanzi ma bond notes auya, hazvisi zvinhu zvichabatsira kudzereredza confidence mu economy kana mu banking sector,” Vanowedzera. Gavhuna webhanga guru renyika, Dr John Mangudya vakaudza bepanhau reSunday Mail kuti bhanga ravo harichakwanisa kuburitsa ma bond notes muna Chikumi sezvakange vambozivisa. VaMangudya vakati mari idzi dzave kuzoparurwa muna Nyamavhuvhu wegore rino, sezvo dzichiri kukwenenzverwa, izvo zvinoda nguva kugadziriswa. Asi vakawanda vanonzi vari kuramba kutambira mari idzi vachiti inzira yehurumende yekuda kudzora nayo ma bearer cheque, ayo akapedzisira asisina huremu hwemari inobatika.  No media source currently available ",Nyanzvi Mune zveUpfumi Inoti Kunonoka Kubuda kwemaBond Notes Kwowedzera Kushaikwa kweChivimbo neMari iyi.
"Sangano reAfrobarometer, richishanda neMass Public Opinion Institute, rinoti Zanu PF ichawana zvikamu makumi mana nezviviri kubva muzana, MDC Alliance ichiwana zvikamu makumi matatu nechimwe kubva muzana, uye vanhu zvikamu makumi maviri nezvishanu kubva muzana, vanoti havasati voziva kuti vanovhotera ani. Sarudzo dzikabuda seongororo iyi, zvichaita kuti sarudzo yemutungamiri wenyika idzokororwe sezvo panenge pasina akunda zvine mutsindo. Vachitaura pakuparurwa kweongororo yavakaita, muongorori mukuru wesangano reMass Public Opinion Institute, VaStephen Ndoma, vati zvakabuda zvinoratidza kuti pavanhu vakanyoresa kuvhota vakabvunzwa muongororo iyi, zvikamu makumi mana nezviviri kubva muzana, zvakati zvichavhotera bato reZanu PF ukuwo zvikamu makumi matatu nechimwe kubva muzana zvichiti zvhichavhotera MDC Alliance. VaNdoma vati vanhu vanoda kusvika zviuru zviviri nemazana mana vakabvunzwa muongororo iyi uye zvikamu makumi maviri nezvishanu kubva muzana zvakati zvaive zvisati zvaziva kuti zvichavhotera bato rirpi. VaNdoma vati zvimwe zvakabuda muongororo iyi inyaya yekusafara kwevanhu vakawanda nekupindira kwemauuto mune zvematongerwo enyika vachiti zvikamu makumi mashanu nezviviri kubva muzana zvakati hazvifare nekupidigura hurumende kwakaitwa nemauto muna Mbudzi. Vatiwo Vanhu zvikamu makumi matanhatu nezviviri kubva muzana havazi kufara nekuri kuenda nyika.\n\nMurwiri wekodzero dzevanhu, VaMichael Ndiweni, vati vamwe vanhu vanogona kusatambira zvaburitswa neongororo vachiti hazvizi zvechokwadi asi vati zvakakosha kuti vemapato anopikisa kunyanya vatambire ongororo iyi vachitiwo ongororo dzesangano reMPOI dzakaitwa munguva yapfuura dzakaratidza kuve chokwadi. Muzvare Sibusisiwe Adams avo vati mutsigiri weMDC Alliance vati vanotambira havo zvaburitswa muongororo yeMPOI asi vati vane chivimbo chekuti zvinhu zvinogona kuchinja. Tichaona Mubayira uyo ati mutsigiri webato reMDC T ati zvinomunetsa kutambira zvaburitswa muongororo iyi achiti haafunge kuti nyaya yekutyisidzirwa kwevanhu kumaruwa hakuna kunyatsobatwa zvakanaka muongororo iyi. Asi veMPOI vati pose pavanoita ongororo vanoedza nepose pavanogona napo kuti vaite ongororo nenzira yakarurama uye yakajeka. Sangano reMPOI rinoti rinoda kuita imwezve ongororo sarudzo dzisati dzaitwa. Sangano iri rakaita ongororo iyi richishanda nesangano reAfrobarometer richishanda nereInternational Justice and Reconciliation uye richaparura ongororo imwe chete muHarare neChishanu. No media source currently available ",Afrobarometer Inoti Zanu PF Ichakunda Zvisina Mutsindo MDC Alliance Musarudzo
"Dare remuSpain rapa mvumo yekuti mutumbi wevaive mutungamiri wenyika yeAngola VaJose Eduardo dos Santos vakafira muguta reBarcelona munyika iyi nemusi weChishanu uvhiyiwe kuti paonekwe kuti vakashaya nei. VaJose dos Santos vakashaya vave nemakore makumi manomwe nemapfumbamwe ekuberekwa uye vanonzi vange vave nenguva vachirwara. Mwanasikana wavo Tchize do Santos akakumbira kuti izvi zviitwe nekuti anofungidzira kuti panogona kunge paine zvisina kutsarukana zvakaitika zvikakonzera rufu rwavo. Vanoti vanogona kunge vakaurayiwa sezvo vaida kutsigira bato rinopikisa. Nhepfenyuro yeBBC inoti mufi akati aida kuvigwa kuSpain nemhuri yake chete asi Angola iri kuda kuti vadzorwe kumusha. Kubva zvavasiya basa muna 2017, VaDos Santos vange vachigara kuSpain. Vainge vatanga kutungamira nyika muna 1979. Mutungamiri weAngola VaJoao Lourenco vakatara mazuva mashanu ekuchema VaDos Santos. (Zvimwe zvabva kuBBC, Reuters)",Mhuri yaVaJose Eduardo dos Santos Inoti Vanogona Kunge Vakaurayiwa
"Zvinhu muzvipatara zvehurumende hazvina kumira zvakanaka sezvo vamwe vanachiremba nevakoti vari kuramwa mabasa vachiti havasi kufara nemari dzavari kutambiriswa. Bazi rezvehutano rinoti huwandu hwevanhu vabatwa necoronavirus hwasvika pamazana mashanu negumi nevaviri kana kuti 512. Izvi zvinotevera kubatwa kwevamwe vanhu makumi maviri nevatatu nechirwere ichi neChipiri. Pavanhu ava, makumi maviri nemumwe vakabva kuSouth Africa vamwe vaviri vakachitapurirwa munyika. Vanhu vafa nechirwere ichi kusvika parizvino vachiri vatanhatu. Vapora vave makumi matanhatu nevana kana kuti 64. Vanhu vavhenekwa hutachiona uhu vadarika zviuru makumi matanhatu nezviviri kana kuti 62,000. Kuramwa mabasa kwavanchiremba kunonzi nenyanzvi munyaya dzezvehutano kuchapa kuti zvinhu zvinange kumawere. Munyori mukuru musangano reZimbabwe Nurses Association VaEnoch Dongo vanoti vashandi vari kutambiriswa mutero wembwa. Vanoti vanoda kudzokera kumabasa kunobatsira panguva ino yakaoma yecoronavirus asi vachiti hurumende haisi kuratidza chido chekutaura navo. No media source currently available Asi vachitaura nebepanhau reHerald, mutevedzeri wemunyori mukuru wedare remakurukota VaGeorge Charamba vanoti mutungamiri wenyika VaEmmerson Mnanagwa vakazvipira kuona kuti vashandi vehurumende vatambiriswa mari iri nani. Vanoti mari yakawedzerwa nehurumende vhiki rapera kuvashandi haimisi nyaya yenhaurirano yekuvawedzera imwe mari. Asi vari kuramwa mabasa vanoti havasi kuona kuzvipira kwehurumende panyaya iyi. Studio 7 haina kukwanisa kunzwa kubva kugurukota rezvehutano Doctor Obadiah Moyo kana vakafanobata chigaro chemunyori mukuru mubazi ravo Dr Gibson Mhlanga sezvo vasina kupindura mibvunzo yatavatumira paWhatsApp. Zvichakadaro, mashoko atumirwa Studio 7 neAfrican Union achibva kuAfrica Centers for Disease Control and Prevention anoratidza kuti vanhu vanodarika zviuru mazana matatu nezvitanhatu nevanomwe kana kuti 306, 000 vabatwa nechirwere checoronavirus muAfrica uye vashaya vadarika zviuru zvisere nezana rine gumi neshanu kana kuti 8,115. Vapora vanodarika zviuru zana nemakumi mana nematanhatu kana kuti 146,000. Huwandu hwevanhu vabatwa nechirwere checoronavirus pasi rose hwadarika mamiriyoni masere nezviuru mazana mapfumbamwe kana kuti 8,9 million. Johns Hopkins University yemuAmerica iyo iri kuongorora kupararira kwechirwere ichi pasi rose inoti muAmerica ndimo mune vanhu vakawandisa vabatwa nekufa nechirwere ichi ichiteverwa neBrazil. Vanhu vafa muAmerica vave kusvika zviuru zana nemakumi maviri kana kuti 120,000.  Vabatwa nechirwere ichi vachidarika mamiriyoni maviri nezviuru mazana maviri, 2,2 million. Pasi rose vanhu vafa nechirwere ichi vanodarika zviuru mazana mana nemakumi matanhatu nemasere kana kuti 468, 000. Vapora vachidarika mamiriyoni mana nezviuru mazana mana kana kuti 4,4 million ",Vabatwa neCoronavirus Vodarika Mazana Mashanu Uko VanaChiremba Vachiramwa Mabasa
"Gurukota rinoona nezvekudyidzana nedzimwe nyika muRussia VaSergei Lavrov vazivisa vatori venhau kuti zviri kunyika yeUkraine kuti hondo pakati penyika mbir idzi inopera riini. Russia yakatanga kurwisa Ukraine mwedzi gumi yadarika. Asi VaLavrov vati Ukraine haifanire kurwisa matunhu mana akapambwa neRussia anoti Donetsk, Luhansk, Kherson neZaporizhzhia. Vati kana Ukraine ikaramba izvi hondo inopedzwa nemauto eRussia. Asi mutungamiri wenyika yeUkrain VaVolodymyr Zelenskyy vati Russia ndiyo inofanira kumisa hondo nekubuda munzvimbo dzose dzayakapamba. Vati zvekupinza vanhu vakawanda basa muchiuto nekutsvaga zvombo kunyika dzakaita seIran hazvisi kuzobatsira Russia muhondo iyi. Kurwisana kunyotyisa kuri kuenderera mberi munzvimbo dzakaita seBakhmut ne Kreminna mudunhu reDonbas.","Russia Inoti Ukraine Ikasakanda Zvombo Pasi, Mauto Ayo Ndiwo Achapedza Hondo, Asi Ukraine Inoti Haisi Kuzokundwa"
"Vana chiremba, vachitsigirwa nemamwe masangano evashandi, varatidzira pachipatara cheParirenyatwa vachitsutsumwa nekwavanoti kupambwa kwakaitwa nezuro mutungamiriri weZimbabwe Hospital Doctor’s Association, ZHDA, Doctor Peter Magombeyi. Vana chiremba vataura neStudio7 vati vari kurwadzikana zvikuri nekutyorwa kuri kuitwa kodzero, uye havasi kuzodzokera kubasa kusvika Dr Magombeyi vadzoswa nevakavapamba. Mutevedzeri wemutungamiri weZHDA, Doctor Masimba Ndoro, vati havasi kufara nekupambwa kwaDr. Magombeyi avo vakapedzisira kuonekwa neMugovera VaNdoro vati Doctor Peter Magombeyi vange vakataurira vamwe vavo kuti vari kutyityidzirwa nevavanofungidzira kuti vasori. VaNdoro vati vazivisa mapurisa epakamba yekuBudiriro. Studio7 haina kukwanisa kunzwa divi remapurisa panyaya iyi. Dr Ndoro vashoropodza kwavanoti kutyorwa kwekodzero dzavo vachiti vanachiremba vanoda kuti avo vakapamba VaMagombeyi vavadzose vari mupenyu, uye hutano hwavo husina kuvhiringwa. Imwe nhengo zvakare yeZHDA, VaTapiwa Mungofa, avo vanoshanda pamwe chete naDr Magombeyi paHarare Central Hospital, vati VaMagombeyivakatumira mashoko paWhatsApp kuma 10 manheru apfuura vachizivisa kuti nezvekupambwa kwavo nevarume vatatu. VaMungofa vati kunyange hazvo kune kutya kukuru munanachiremba, vawirirana sesangano kuti vanachiremba havasi kuzodzokerakumabasa kusvika VaMagombeyi vadzoswa kumba kwavo. Mutauriri weZimbabwe Lawyers for Human Rights, VaKumbirai Mafunda, vari kukurudzira mapurisa kuti aite basa rawo nemazvo kuitira kuti zvizivikanwe kuna VaMagombeyi. Vanachiremba vachangopedza zvidzidzo zvavo vava nemazuva gumi nemaviri vasingaendi kubasa vachiti havana mari dzinovakwanira dzekuti vaende kubasa. Hurumende yakawedzera mari yavana chiremba nezvikamu makumi matanhatu kubva muzana, asi vana chiremba ava vakati yavaiva shoma. Sangano reZHDA rati richange richizivisa matanho arichange richitora kusvika VaMagombeyi vawanikwa. No media source currently available ",Doctor Peter Magombeyi Vanopambwa neVanhu Vasiri Kuzivikanwa
"Zvizvarwa zveZimbabwe nezvinobva kune dzimwe nyika zvinogara muBotswana zvatura befu guru mushure mekunge hurumende yenyika iyi yatora danho rekunyewenutsa kufamba kwevanhu pakati penyika dzakatenderedza Botswana. Mugwaro rakaturwa nehurumende yeBotswana kuburikidza nebazi rezvehutano, vana vechikoro vari kuda kudzokera kunyika dzavanodzidzira, vanhu vari kutsvaga rubatsiro rwezvehutano uye vanenge vaine hama dzafa vanotenderwa kudzokera kunyika dzavo. Muzvare Hannah Rammorogo, avo vanoona nezvekuburitswa kwemashoko mubazi rekupinda nekubuda kwevanhu munyika iyi, vaudza Studio7 parunhare kuti ichikwadi kuti kwatorwa danho rakadai. Botswana yakavhara mabhodha ayo munaKurume gore rino senzira yekudzivirira kupararira kwehutachiwana hweCoronavirus uhwo hunokonzeresa chirwere che COVID-19. Chimwe chizvarwa cheZimbabwe chine bhizinesi rekuruka vhudzi mudhorobha reFrancistown, Muzvare Christinah Zvinavashe vanoti danho iri ratambirwa nemufaro. VaTerrence Machokoto vanoti chiitiko ichi chinotaridza kuti kuvhurwa zvizere kwemabhodha enyika iyi kwave pedyo izvo zvichaita kuti zvizvarwa zveZimbabwe zvizhinji zvinorarama nekutenga nekutengesa zvivane chouviri. Nyanzwi munyaya dzekufamba kwevanhu uye vari mudzidzisi wemutemo paGaborone University of Law and Professional Studies, VaTafadzwa Matambo vayambira vanhu kuti vanofanira kutevedzera mitemo yeCOVID-19 kuitira kuti huwandu hwevanobatwa nehutachiona uhu husawedzere. Svondo rapera, hurumende yeZimbabwe yakazivisawo kuti ichatanga kuvhura mabhodha zvishoma nezvishoma kubva musi wa1 Zvita kune avo vanofamba nedzimotokari dzavo nevanofamba netsoka chete. Gurukota rinoona nezve kuburitswa kwemashoko, Amai Monica Mutsvangwa vakaudza vatori venhau kuti hurumende yakatora danho rekuvhura mabhodha zvishoma nezvishoma senzira yekuoona kuti vashandi vezve hutano vane zvikwanisiro zvekukubatsira vanhu vakawanda here kana kuti kwete. No media source currently available ",Zvizvarwa zveZimbabwe Zviri muBotswana Zvofarira Kuvhurwa kweMuganhu weNyika Mbiri Idzi
"Muzukuru wevaimbova mutungamiri wenyika VaRobert Mugabe uye vaimbova gurukota muhurumende VaPatrick Zhuwao vanoti vari kutsigira mutungamiri weMDC Alliance VaNelson Chamisa musarudzo dzemwedzi unoiya. VaZhuwao ndemumwe wevanhu gumi nevashanu vakavamba bato rinopikisa reNational Patriotic Front kana kuti NPF. Vanoti bato ravo rakatenderana kuti ritsigire mutungamiri weMDC Alliance, VaNelson Chamisa musarudzo dzemwedzi unouya. VaZhuwao vati chinangwa chekutsigira VaChamisa ndechekubvisa hurumende yemauto iyo vanoti inotungamirwa naVaEmmerson Mnangagwa naVaConstantine Chiwenga. Vaimbova gurukota rezvedzidzo yepamusoro muzvinafundo Jonathan Moyo vakatiwo vari kutsigira VaChamisa. No media source currently available ",VaZhuwao Voudza Studio 7 Kuti Sei Vari Kutsigira VaChamisa
"Mamwe makambani ave kutora matanho ekudzivirira chirwere cheCoronavirus munzvimbo dzekushandira dzakasiyana. Imwe kambani iri kutora matanho aya, iZimbabwe Electricity Supply Authourity, kana kuti Zesa, iyo yakazivisa muchinyorwa chakaiswa pamagedhe ekambani iyi kuti vanoshanya havachabvumirwa kupinda mukati kana vachida kuona vashandi vekambani iyi. Munhu anenge auya kuzoonekwa ndiye anotoshevedzwa kuzoona muyenzi wake panze pegedhe uye kana ave kudzokera mukati anofanirwa kugeza maoko pagedhe apo pakaiswa mvura ine mushonga wekuuraya hutachiona. Studio7 haina kukwanisa kunzwa kumutauriri weZesa, VaFullard Gwasira, kuti tinzwe zvakawanda nezvehurongwa hwekambani yavo. Asi mumwe mushandi weZESA anoona vanopinda nekubuda pamahofisi eMegawatt muChinhoyi, uyo asina kuda kuzivikanwa nezita sezvo asingabvumirwe kutaura nevatori venhau, anoti mutemo uyu wakatanga neChina uye wakabva kumukuru wavo kuHarare vachiti ivo basa ravo kutevedzera zvinenge zvataurwa. Kambani inoona nezvekufambiswa kwemashoko, yeTelOne, yazivisawo kuti ichaedza nepainogona napo kuti vanhu vafambise mashoko echirwere cheCoronavirus pasina kukanganisika kana kudonha kwemasaisai izvo zvinomisa kufambiswa kwemashoko pamadandemutande. TelOne inoti vanoshanya kumakambani kwayo vachange vasingabvumirwe kungopinda pose pose vachiti vose vavanoita bhizinisi navo vanofanirwa kushandisa dandemutande kuita bhizinisi navo kwete kuenda kumahofisi avo. Sachigaro veZimbabwe Federation of Miners, Muzvare Chiedza Chipangura, vanoti vari kutyira kupararira kwechirwere cheCoronavirus sezvo pasina ruzivo uye pane hutsvina pakucherwa kwezvicherwa nemakorokoza. Muzvare Chiedza vanoti dzidziso mumabasa inofanirwa kuitwa nguva dzose. Studio7 haina kukwanisa kunzwa kusangano reConfederation of Zimbabwe Industries kuti makambani ari kutora matanho api zvichitevera dambudziko reCoronavirus rabata pasi rose, kunyange hazvo paine mashoko ekuti kune mamwe makambani ari kuvhara nepoamusana pedambudziko iri. Asi munyori mukuru weZimbabwe Congress of Trade Unions, VaJaphet Moyo, vanoti zvinosuwisa kuti mamwe makambani ari kuvhara zviri kusiya vashandi nemhuri dzevashandi dzichitambudzika. Dzimwe nyika dziri kuvhiringwa neCoronavirus dziri kuudza vashandi vadzo kuti vashandire vari kudzimba dzavo pachityirwa kupararira kwechirwere ichi, icho chauraya vanhu vanodarika zviuru gumi, uye kubata vanhu vanodarika mazana maviri nemakumi mashanu ezviuru pasi rose. No media source currently available ",Mamwe Makambani Otanga Kutora Matanho Anodzivirira Vashandi kuCovid-19
"Sangano revarairidzi vekumaruwa re Amalgamated Rural Teachers Union of Zimbabwe, rinoti riri kukurudzira vashandi vehurumende vese, pamwe neveruzhinji kuti varamwe mabasa pamwe nekuvhara mabhizimusi kutanga. Sangano iri rinoti izvi zvinofanira kutanga Muvhuro, Mbudzi 20, 2017 kusvika mutungamiri wenyika, VaRobert Mugabe, vasiya basa. Mutungamiri wesangano iri, VaRobert Masaraure, vanoti vapawo gurukota rezvedzidzo, VaLazarus Dokora, maawa makumi maviri nemana kuti vasiye basa nekuti vakundikana kugadzirisa matambudziko evarairidzi. No media source currently available  ",Vadzidzisi Vokurudzira Vashandi Kuramwa Mabasa Kudzamara VaMugabe Vasiya Basa
Gurukota rinoona nezvekuburitswa kwemashoko Amai Monica Mutsvangwa vanoti mauto achiri mubishi rekutsvaga mitumbi yevanhu vakashaya kunjodzi redutumupengo kana kuti Tropical Cyclone Idai kuManicaland. Asi vatenda kuti pane vamwe vanhu vave kuzigwa kuMozambique sezvo mitumbi yavo yakayeredzwa nemvura yainge yoora. No media source currently available Hurumende iri kukumbira madzishe nemasabhuku kuti vagari pasi vanhu vose vakapona kuti paonekwe kuti ndevapi vakayeredzwa nemvura kana kufushirwa nemadhaka. Asi vanhu vakawanda vanoti hurumende iri kunonoka kutsvaga hama dzavo nekudaro vave kuzviitira vega vamwe vachienda kuMozambique vachitevera rwizi kuti vayedze kutsvaga hama dzavo dzakayeredzwa. Sangano reInternational Organization for Migration rinoti huwandu hwevanhu vafa munyika hunosvika pamazana maviri nemakumi mashanu nevapfumbamwe. Pachikoro cheDzingire Primary School kuChimanimani panonzi pane vana vechikoro makumi matatu nevapfumbamwe nevarairidzi vana vakayeredzwa nemvura vasiri kuzivakanwa kuti varipi. Zimbabwe iri kutarisirwa kutanga nemusi weMugovera neSvondo kubatana mukuchema vanhu vakawirwa nedambudziko redutumupengo iri kuManicaland neMasvingo. Izvi zvakaziviswa nemutungamiri wenyika VaEmmerson Mnangagwa. Mumwe mugari wekwaRusitu kuChimanimani VaShindton Mlambo vanoti zvinhu hazvina kumira zvakanaka sezvo parizvino vasati vawana chikafu. No media source currently available     ,Hurumende Inoti Mimwe Mitumbi yekuZimbabwe Yovigwa nevekuMozambique
"Mapurisa azivisa nhasi kuburikidza nedandemutande reTwitter kuti huwandu hwevanhu vakafa munjodzi yebhazi rainge rakatakura vatendi vekereke yeZion Christian Church pamugwagwa weJopa-Skyline kuChimanimani hwasvika pamakumi matatu nevasere. Tsaona iyi yakaitika nemusi weChina manheru vatendi ava vachienda kumuzinda wekereke yavo kuZCC Mbungu kuMasvingo. Mazita evanhu vakashaya munjodzi iyi anzi achaburitswa chero nguva kana ongororo iri kuitwa yapera uye hama dzavo dzaziviswa. Mapurisa anotiwo vamwe vanhu vaviri vafa mangwanani anhasi mumugwagwa weBulawayo-Victoria Falls apo bhazi rekwaStalion raita njodzi nerori nenguva dza2 mangwanani. Kufa kwevanhu pazororo reEaster uku kuri kunetsa zvikuru sangano rePassengers Association of Zimbabwe. Vanokokera mabasa musangano iri VaTafadza Goliati. Mutauriri wemapurisa Assistant Commissioner Paul Nyathi vaudza Studio 7 kuti vachazivisa nemusi weChipiri nezvetsaona dzose dzakaitika pazororo reEaster. Mapurisa atiwo chero nguva vachaburitsa mazita evanhu vakashaya munjodzi iyi. Vanokokera mabasa musangano rePassengers Association of Zimbabwe VaTafadzwa Goliati vati vari kushushikana zvikuru nenjodzi idzi dzavati dziri kukunzerwa nevatyairi, migwagwa isina kumira zvakanaka uye motokari dzisingafanire kunge dziri pamugwagwa nekuda kwekusava nezvinotarisirwa kuti dzisaite njodzi. No media source currently available ",Huwandu hweVatendi veZCC Vafa Munjodzi yeBhazi Svondo Rapera Hwosvika paMakumi Matatu neVasere (38)
"Imwe nyanzvi mune zveupfumi inoti danho rakatorwa nebazi rinoona nezvekupinda pamwe nekubuda kwezvinhu munyika, reZimbabwe Revenue Authority, ZIMRA, rekubhadharisa mari pazvimwe zvinhu zvinenge zvichipinzwa munyika kubva kunze, inzira yekuti homwe yehurumende ipinde mari munguva ino yekuoma kwezvinhu. Vapropser Chitambara, avo vanoshanda nesangano reLabour and Economic Development Research Institute of Zimbabwe, vanotizve neimwe nzira hurumende iri kuzama kuchengetedza makambani emunyika, anogadzira zvinhu zvakafanana nezviri kubva kunze kwenyika. Asi VaChitambara vanoti kunyange hazvo hurumende yatora danho rakanaka iri, havaoni makambani aya achizogutsa misika inoda zvigadzirwa zvawo sezvo michina mizhinji yave yekare isingakwanisi kufambidzana neyechizvinozvino. ZIMRA yakaburitswa gwaro rinozivisa kuti kubva musi wa 1 Gunyana 2015, zvinhu zvakaita semagumbeze, mafiriji, zvitovhu, mafuta ekubikisa pamwe nesipo dzekuwachisa, mibhedha, furawu, upfu, shuga, nyama, mazai, hove mukaka weupfu, uchi pamwe nejamu zvinenge zvobhadhariswa mitero yekupinzwa munyika kana kuti customs duty. Asi VaChitambara vanoti nemamiriro akaita zvinhu munyika, danho iri rinogona kutowedzera kupinzwa kwezvinhu izvi munyika zvisiri pamutemo. “Harisi dambudziko remuZimbabwe chete asi kuti nyika dzose dzinoedza kuisa mitemo yekupinzwa kwezvinhu dzinosangana nematambudziko iwayo, ekuti vamwe vanenge vopinza zvinhu izvozvo zvisiri pamutemo,” vanodaro VaChitambara. Vanotiwo izvi zvinoita kuti nyaya dzehuwori dziwande, dzimwe nguva vashandi veZIMRA yacho vachitoshandwa navo muhuwori ihwohwo. No media source currently available ","ZIMRA Yobhadharisa Mitero paZvinhu Zvakaita seMagumbeze, Upfu, Mafuta neShuga Zvinobva Kunze"
"Vaimbova mumiriri weZanu-PF mudare reparamende kuRushinga, VaWonder Mashange, avo vakadzingwa mubato iri mukupera kwegore rapera vachinzi vainge vari muchikwata cheG40 chaitsigira vaimbova mudzimai wemutungamiri wenyika Amai Grace Mugabe, vanoti vakadzingwa papurazi ravo rePabwino Farm kuBindura zvisiri pamutemo. VaMashange vange vachinetsana zvikuru naVaTinashe Matangira, vanove mwana wenhengo yedare reparamende inomirira Zanu-PF kuBindura South VaRemigious Matangira. VaMashange vanotiwo nyaya yekudzingwa iyi yakawedzerwa nekuda kwekupindira kwegurukota rezveminda VaPerrance Shiri. Hatina kukwanisa kubata VaShiri kana VaTinashe Matangira kuti tinzwewo mativi avo sezvo vange vasiri kudaira nharembozha dzavo. No media source currently available ",Yaimbove Nhengo yeZanu PF Yotorerwa Purazi
"Kanzuru yeguta reHarare inonzi yakavhura hofisi yechizvinozvino yekuti vagari vabhadhare mitero yavo zvisina dambudziko panzvimbo yemabhizimusi yeSam Levy mumusha weBorrowdale. Mutauriri wekanzuru, VaMichael Chideme, vanoti hofisi yavo itsva iyi inoita kuti vanhu vakwanise kushandisa dandemutande sezvo iine wi-fi. VaChideme vanoti kanzuru yavo yakavhurawo nzira itsva inoita kuti vagari vabhadhare mitero yavo kana zvikwereti zvavo vari kana kunze kwenyika chaiko vachishandisa internet pachirongwa chavo chinonzi Pay-Now. Vanoti izvi zvose zviri pasi pehurongwa hwekanzuru yavo hwekuti vagari varerukirwe nekuita bhizinesi nekanzuru vari chero kwavanenge vari. Kanzuru yakavandudza mahofisi ayo ematunhu kuti vagari varerkuirwe nekubhadhara mitero yavo uye VaChideme vanoti vari kutarisira kuvhura mahofisi akawanda echizvinozvino. No media source currently available ",Harare Inorerutsira Vagari Zvichitevera Kuvhura Hofisi paSam Levy Village
"No media source currently available Sangano re MISA Zimbabwe raisa magwaro aro zvechimbi chimbi mudare re Constitutional Court richikumbira dare iri kuti ribvumidze kutepfenyurwa kwenyaya iri kunzwikwa mudare iri nemusi weChitatu. Dare iri riri kunzwa chikumbiro chemutungamiri we MDC Alliance, Va Nelson Chamisa, avo vari kupikisa zvakaburitswa neZimbabwe Electoral Commission, zvekuti mutungamiri weZanu PF, Va Emmerson Mnangagwa, ndivo vakakunda musarudzo yemutungamiri wenyika. Misa Zimbabwe, ichitsigirwa nemutori wenhau ari muBulawayo, Busani Bafana, inoti nyaya iri mudare iri yakakosha zvikuru, nokudaro munhu wese anofanirwa kuona kutongwa kwayo. MISA Zimbabwe inotiwo dare iri rinofanirwa kubvumidza kuti nyaya iyi itepfenyurwewo pa Facebook ne Twitter, nokudaro rinofanirwa kubvumidza kushandiswa kwenharembozha mudare iri. Sachigaro ve MISA Zimbabwe, Va Golden Maunganidze, vanoti sangano ravo rakatotarisira kuti vachawana mhinduro ichavafadza neMuvhuro. Parizvino nepfenyuro ye ZBC iri kunzi ndiyo yapihwa mvumo neJudicial Services Commission yekutepfenyura kutongwa kwenyaya hombe iyi.. ",MISA Zimbabwe Yokumbira ConCourt Kuti Vatori veNhau Vatepfenyure paFacebook neTwitter
"Kushaya kwenhengo idzi kunoitika panguva iyo misodzi ichiri pamatama zvichitevera kushaya neChishanu kwegurukota reManicaland, Doctor Ellen Gwaradzimba, uye nhengo yeZanu PF Central Committee, VaMorton Malianga, avo vakashaya zvakare nechirwere cheCovid-19. No media source currently available  Vaimbove nhengo yeparamende yeChiredzi Central, uye vari mutauriri weZanu PF mudunhu reMasvingo, VaRonald Ndava, vashaya nechirwere che Covid-19. Kushaya kwaVaNdava kwaitika panguva iyo imwe nhengo yeZanu PF, uye vari sachigaro wevechidiki mudunhu reMashonald Central, VaFrenado Ruwizhi, vashayawo nechirwere ichi. Kushaya kwenhengo idzi kunoitika panguva iyo misodzi ichiri pamatama zvichitevera kushaya neChishanu kwegurukota reManicaland, Doctor Ellen Gwaradzimba, uye nhengo yeZanu PF Central Committee, VaMorton Malianga, avo vakashaya zvakare nechirwere cheCovid-19. VaNdava vakashaya manheru apfuura muchipatara cheChiredzi General Hospital. Mutauriri wemhuri yaVaNdava, VaStephen Goto, vaudza Studio7, kuti\nVaNdava vakashaya mushure mekunge vabatwa nechirwerecheCovid-19. Mutevedzeri wegurukota revashandi munyika uye vari seneta kwaGutu,\nVaLovemore Matuke, vati bato ravo pamwe chete nenyika zvarasikirwa\nnegamba raida budiriro. VaGoto vati vachazivisa munguva inotevera kuti VaNdava vachavigwa rini. Mutauriri wekomiti yeCovid-19 muMasvingo, VaRodgers Irimai, vati\nnekuwanda kuri kuita chirwere ichi vanhu vanokurudzirwa kugara\nmudzimba nekutevedzera mitemo yeLockdown Lever Four. Mutauririri weZanu PF, VaSimon Khaya Moyo, vaudza vatori venhau kuti bato ravo richazivisa munguva pfupi inotevera kuti Amai Gwarazimba, pamwe naVaMalianga, vachavigwa rinhi uye kupi. Mashoko atiri kutambira anotiwo mudzimai wevaimbove gurukota muhofisi yemutevedzeri wemutungamiri wenyika munguva yehutongi hwaVaMugabe, VaSlyvester Nguni, vashayawo neMugovera nedenda reCovid-19. VaNguni, avo vakafirwa naamai vavo nechirwere ichi apo chakapinda munyika gore rapera, vati mudzimai wavo azorodzwa asi vange vakabatikana kuti vataure zvakawanda. ",Nhengo dzeZanu PF Ina Dzinofa neChirwere cheCovid-19 Musi Mumwe Chete
"Mutungamiri wenyika, VaEmmerson Mnangagwa, nemusi weChitatu vakaita musangano nevarairidzi uye vemabhizimisi paCelebration Centre muHarare. Vachitaura pamusangano uyu, VaMnangagwa vakati zvakakosha zvikuru kuti hurumende ikoshese nyaya yekuvaka zvikoro mukusimudzira mabasa edzidzo munyika. Musangano uyu wakawarongwa nebazi rezvedzidzo uyu wange uchiitwa pasi pedingindira rekukurudzira kuwaniswa kwedzidzo kuvanhu nenzira iri nyore kana kuti, “Promoting Access to Education through Infrastructure Investment”. Gurukota rinoona nezvedzidzo, VaPaul Mavima, vaudza Studio7 kuti musangano uyu wange wakakosha zvikuru pakusimudzira nyaya yedzidzo. No media source currently available Kunyange hazvo mamwe masangano evadzidzisi akaita seProgressive Teachers Union of Zimbabwe kana kuti PTUZ neZIMTA ange ari pamusangano uyu, rimwe sangano revarairidzi reAmalgamated Teachers Union of Zimbabwe kana kuti ARTUZ rinoti harina kuenda kuenda kumusangano uyu. Mutungamiri weARTUZ, VaObert Masaraure, vanoti musangano uyu unenge wange wakanangana nekutsvagira Zanu-PF rutsigiro. No media source currently available   ",VaMnanangwa Voita Musangano neVarairidzi neveMabhizimisi
"Chikwata chesangano rinokweretesa mari pasi rose, re International Monetary Fund, chiri kushanya munyika murwendo rwacho rwepiri pasi pehurongwa hwe Staff Monitored Programme, uhwo hunotarisirwa kubatsira Zimbabwe kuti ikwanise kuwana zvakare mukana wekukwereteswa mari. Asi nyanzvi mune zvehupfumi Muzvinafundo Gift Mugano, vanoti havaoni Zimbabwe ichiwaniswa mumwe mukana wekukwereteswa mari nekuda kwezvirango zvakatemerwa vamwe vakuru muhurumende pamwe nemakambani anodyidzana nehurumende, sezvo America iine zvkamu zvakati kuti zvemasheya musangano reIMF. Muzvinafundo Mugano vanotiwo hurumende yeZimbabwe haifanirwe kugadzirisa zvakaita kuti itemerwe zvirango senzira yekuti ikwanise kukwereteswa mari, asi kuti inofanirwa kuzvigadzirisa sezvinodiwa nebumbiro remitemo yenyika, iro rinopa chizvarwa chese kodzero yekusununguka. Zvichabuda murwendo rwechikwata ichi zvinotarisirwa kuziviswa mukupera kwesvondo. No media source currently available ",Chikwata cheIMF Choshanyira Zimbabwe
"Bato ririkutonga reZanu PF rinonzi ririkumanikidza vakuru vezvikoro uye makomiti eSchool Development Committee muManicaland kuti vavape madutavanhu ezvikoro zvavo ekutakurisa vechidiki vari kuda kunofora kuguta reHarare mangwana, kuOne Million Man March. Bato iri rinonzi rave kuita zvekumanikidza vanhu mushure mekunge rakundikana kuunganidza mari iri kudiwa. Vatsigiri veZanu-PF vanonzi vari kumanikidzawo vanamuzvinabhizimisi kuvapa zvekudya. Munyori anoona nezvekuburitswa kwemashoko mubazi revechidiki muZanu-PF, Muzvare Passionate Dandajena vakatombotenda kuti kuwana zvikwanisiro kwange kuchinetsa zvakanyanya sezvo vamwe vange vachiramba kusunungura homwe. Asi panyaya yekuti Zanu-PF yainge yoita zvetsvimbo mugotsi, munyori wezvedzidzo muZanu-PF Youth League kuManicaland VaKudzi Mudhara vati ichi handi chokwadi sezvo vaine nzira dzavo dzekuunganidza nadzo mari. VaMudhara vanoti chavakangoita kukumbira mabhazi pasina kumanikidza vanhu. Asi mashoko aya ari kurambwa nevakuru vezvikoro, vazhinji vacho vachiti vakatyisidzirwa nevechidiki veZanu-PF. Vamwe vezvikoro vanoti vari kutomanikidzwawo kupa dhiziri pachena kuZanu-PF. Mumwe mubereki muguta reMutare VaGodwin Sithole vanoti havafari nezvaitwa izvi. ""Tinoona sekuti uku kumbunyikidza vakuru vemuzvikoro pamwechete nevana vacho kuvamanikidza kuenda nemabhazi kumisangano yezvemapoka ezvematongerwo enyika. ""Mabhazi aya kutanga akatengwa nemari yevabereki pasina rubatsiro kubva kuZanu yacho, saka gurukota rezvedzidzo rakati misangano yezvenyika imiswe saka zvimwechetezvo nemabhazi edu haafanirwi kushandiswa mahara nemapoka ezvematongerwo enyika,"" VaSithole vadaro. VaTrevor Saruwaka ndivo mutauriri webato reMDC-T kudunhu reManicaland, uye vari mumiriri weMutasa Central mudare reparamende. VaSaruwaka vashora zviri kuitwa izvi vachiti kuda kuparadza zvakare midziyo yemuzvikoro kuri kuda kuitwa neZanu PF sekukanganisa kwavakaita hupfumi hwenyika. VaPishai Muchauraya, vanove nhengo yebato rinopikisa reRenewal Democrats of Zimbabwe vanoti zviri kuitwa izvi hazvina maturo ose. ""Chekutanga ndechekuti Zanu PF haichina tsigiro nokudaro ndosaka vave kuita zvekumanikidza zvikoro kuti zvivape zvekufambisa uye nevamwe vana kuti vaende kuhurongwa hwavo. Bato iri zvakare harichina mari yekuti vakwanise kuita fund ma-activities avo sekuondonga kwavakaita hupfumi hwenyika,"" vadaro VaMuchauraya. Zanu PF yaichisimboshandisa madutavanhu ekambani yehurumende yeZimbabwe United Passenger Company kana kuti Zupco mukutakura vatsigiri vayo pachena kumagungano akafanana neiri. Asi nekuda kwekuti kambani iyi yakawira pasi, zvave kunetsa kuti ichiwana chekutakurisa vatsigiri vayo kumisangano yayo. National Railways of Zimbabwe, NRZ imwewo kambani yaitakuriswa nhengo dzebato iri pachena kusvikira yagwadamawo zvakare. No media source currently available Asi sachigaro wevechidiki muZanu PF mudunhu reManicaland VaMbuso Chinguno varamba mashoko ekuti nhengo dzavo dziri kumanikidza vanhu kubvisa zvikwanisiro zvekushandisa pakukufora kwemusi weChitatu uku. ""KuManicaland kwanidnove ndini provincial youth chair weprovince hurongwa hwedu huri kufamba zvakanaka. Mangwana makuseni tiri kumukira kunanga kuHarare, we have mobilized enough resources. Hapana ari kumanikidzwa nekuti fundraising takaita seManicaland Province,"" VaChinguno vanodaro. No media source currently available ",Zanu PF Yopomerwa Mhosva yekuManikidza Zvikoro Kupa Mabhazi eKushandisa kuOne Million Man March.
"Sangano rinomiririra varairidzi vekumaruwa, reAmalgamated Rural Teachers Union of Zimbabwe, kana kuti ARTUZ, rinoti mumwe wevatungamiriri vesangano iri, VaGodfrey Chanda, vambotorwa nevasori ndokuchengetedzwa muGweru kwemaawa maviri, veruzhinji vasingazivi kuti varipi. Asi VaChanda, avo vanove nhengo yekomiti ye ARTUZ mudunhu reMidlands, vazoregedzwa vachienda kumba mushure mekunge vakomekedzwa kuti vasaite misangano nevarairidzi muGweru. Mutungamiriri weARTUZ, VaObert Masaraure, vanoti kutorwa kwaVa Chanda kunoitika panguva iyo varairidzi vari pasi pesangano ravo vapinda muzuva repiri vachiramwa mabasa muhurongwa hwavo hwemazuva matatu ekuramwa mabasa. VaMasaraure vanoti mamwe masangano evarairidzi ari kuramwavo mabasa senzira yekutsigira sangano ravo. Kuratidzira uku kunopera nemusi weChitatu. Asi VaMasaraure vati pachaitwa musangano mushure mekuramwa mabasa kuti varonge nhano yekutora. Tatadza kubata gurukota rezvemabasa, Amai Sekai Nzenza, kuti tinzwe pamire hurumende panyaya iyi asi nharembozha yavo yange isingadavirwi. No media source currently available ",ARTUZ Inoti Kuramwa Mabasa Kuchapera neMusi weChitatu
"Mutevedzeri wegurukota rinoona nezvekuburitswa kwemashoko VaKindness Paradza vari kukurudzira mapato ezvematongerwo enyika kuti asarove vatori venhau vachitiwo vatori venhau vanofanira kufamba nemagwaro avo ebasa panguva dzose. Izvi zvinotevera kurohwa kemutori wenhau weStudio 7 Godwin Mangudya nevanofungidzirwa kuti vasori nevatsigiri veZanu-PF nemusi weMugovera kuKuwadzana. Vatsigiri veZanu-PF ava vaiita sarudzo dzeCentral Committee yebato ravo. Mangudya anoti kunyangwe akaratidza mgwaro ake ekuti mutori wenhau, vanhu ava vakamurova ndokumutorera nharembozha yake nezvimwe zvaanoshandisa pabasa. VaParadza vaudza Studio 7 kuti vange vasina havo ruzivo rwakakwana nezvakaitika asi vati vemapato ezvematongerwo enyika havafanire kurova vatori venhau. Vatiwo vatori venhau havafanire kuramba vachitora mavhidhiyo nemifananidzo yevanhu vanenge vasingadi. Asi Mangudya akaudza MISA- Zimbabwe kuti ainge apihwa mvumo yekutora nhau nebato reZanu-PF apo akaenda kumuzinda webato iri nemusi weChishanu nevamwe vataori venhau. Mutauriri webato reZanu-PF VaChris Mutsvangwa vakaudz Studio 7 kuti Mangudya anofanira kunomhan’ara kumapurisa. Hatina kukwanisa kubata mutauriri wemapurisa Assistant Commissioner Paul Nyathi sezvo vange vasingadaire nharembozha yavo.",Hurumende Inoti veMapato ezveMatongerwo eNyika Ngavasarove Vatori veNhau
"Mutungamiri wenyika VaRobert Mugabe vasvika muNew York nemusi weChitatu kumusangano wevatungamiri venyika unoitwa pagore weUnited Nations General Assembly. Uyu musangano wechimakumi manomwe uri kuitwa pasi pedingindira rakanangana nenyaya dzerunyararo nekodzero dzevanhu. VaMugabe vaperekedzwa nemudzimai wavo amai Grace Mugabe, gurukota rezvehupfumi VaSamuel Mumbengegwi uye gurukota rezvehutano, Dr David Parirenyatwa. VaMugabe vari kubatana nevamwe vatungamiri venyika dzepasi rino kuti vazozeye kuti votambira here gwara itsva reUnited Nations rakanangana nebudiriro rinonzi Sustainable Development Goals iro richatsiva gwara rainzi Millenium Development Goals. Gweta rinorwira kodzero dzevanhu uye vatosvika kumuzinda weUnited Nations, Amai Nyaradzayi Gumbonzvanda vayambira vatungamiri venyika dzepasi rino kuti muromo hauzarirwe nerwizi nekudaro vanofanira kuzadzikisa zvavanenge vataura.      Amai Gumbonzvanda vati vari kushushikana zvikuru nenyaya yekuti madzimai nevanasikana munyika dzakawanda vari kurarama hupenyu hwakaoma uye vachibatwa neseri kweruoko. No media source currently available ",VaMugabe neVamwe Vatungamiri Vosvika muNew York
"Gweta riri kumirira murwiri wekodzero dzevanhu akapambwa akatsakatika, VaItai Dzamara, rinoti mutungamiri wenyika, VaRobert Mugabe, vanofanira kuti vataure nezvekupambwa kwaVaDzamara kuitira kuti nyaya iyi ikurumidze kuferefetwa senyaya yakakosha zvikuru. Mashoko aVaCharles Kwaramba anotevera mashoko emutauriri waVaMugabe, VaGeorge Charamba, ekuti VaMugabe havana nguva yekutaura nezvenyaya yeVaDzamara sezvo iri mumaoko emapurisa. No media source currently available VaCharamba vanoti pane vanhu vakawanda vave kuda kuita zvematongerwo enyika vachishandisa nyaya yaVaDzamara. VaDzamara vanotungamira chikwata cheOccupy Africa Unity Square, icho chaikurudzira kuti VaMugabe vasiye chigaro nekuti vatadza kutonga. VaDzamara vakapambwa muGlen View muHarare nemusi wa 9 Kurume nevarume vashanu vaive nepfuti nemotokari. Masangano anopikisa, akazvimirira oga, hurumende dzekunze vave nenguva vachishora hurumende nekutadza kuchimbidza kuongorora kupambwa kwaVaDzamara. Mupurisa anonzi ari kutungamira kuferefetwa kwenyaya iyi, Assistant Commisioner Crispen Makedenge, varamba kuti ndivo mutikitivha mukuru panyaya iyi vakati titaure nevakuru vemapurisa kuPolice General Headquarters. Mutevedzeri wegurukota rezvekudzivirirwa kwemukati menyika, VaZiyambi Ziyambi, vati mapurisa ari kuyedza kuongorora nyaya iyi uye vatiwo VaDzamara handivo chete munhu akatsakatika munyika vachipa muenzaniso gamba renyika, VaEdison Sithole, vakatsakatika muna 1975 nyika isati yawana kuzvitonga kuzere. No media source currently available ",Gweta raVaDzamara Rinoti VaMugabe Ngavashore Kutsakatika Kwavo
"Vanhu mu America vari kucherechedza zororo rezuva reMuvhuro senzira yekuyeukwa kuberekwa kwamuchakabvu Martin Luther King Junior. Va King vakaita mukurumbira mugore ra 1955 apo vakaronga kuramwa kukwira mabhazi muguta re Montgomery mudunhu re Alabama. Izvi zvakamanikidza kanzuru yeguta iri kubvisa murawo unoita rusarura pavanhu vatema vanenge vachishandisa mabhazi. Kubva ipapo VaKing vakabva vava munhu aizivikanwa mukurwira kodzero dzemunhu wese kuma 1950 nekuma 1960. Mashoko avo ekuti “I have a dream,” avakataura pamusangano wakaitirwa mu Washington muna kurume 1963, akapa mamiriyoni nemamiriyoni evanhu vemu America kuti vapinde mukurwira kodzero dzemunhu wese. Muna 1964, va King vakapihwa mubairo we Nobel Peace Prize, rinovawo gore rakasainwa mutemo unoremekedza kodzero dzemunhu wese nevaive mutungamiri we America panguva iyi, muchakabvu Lyndon Johnson. Va King vakapfurwa vakafa musi wa 4 Kubvumbi 1968 muguta re Memphis mudunhu re Tennessee, uko vakanga vaenda kunobatsira vanhu vatema vanoita basa rekurasa marara vairamwa mabasa vachiti vari kuitwa rusarura pamari dzavanotambiriswa. Zororo re Martin Luther King rakatarwa kuva zororo zviri pamutemo muna 1983 naVa Ronald Reagan, sezuva rekurangarira VaKing, avo vakaberekwa musi wa Ndira 15, 1929. Mumwe muzvinabhizinisi wechidiki, Va Samuelle Dimairo, vanoti kurangarirwa kwaVa King kwakosha sezvo vari mumwe wevakatanga zvirongwa zvekurwisa rusaruraganda muAmerica. No media source currently available ",America Yorangarira Muchakabvu Martin Luther King Junior
"Sangano remagweta anorwira kodzero dzevanhu, eZimbabwe Lawyers for Human Rights, kana kuti ZLHR, rinoti riri kushushikana zvikuru kuti pane vanhu vanogona kunge vakusungwa panguva iyo mauto ari kuti ari kugadzirisa zvinhu munyika pasi pechirongwa cheOperation Restore Legacy. Sangano iri rinoti vanhu vava vanofanira kupihwa kodzero dzavo vasati vaendeswa kumatare edzimhosva. Mumashoko avaburitsa nhasi, veZLHR vati veZimbabwe Defence Forces vanofanira kuita zvese zvinodiwa pasi pebumbiro remitemo yenyika zvikuru sei Section 50 iyo inoti vanhu vanofanira kupihwa kodzero dzavo vasati vaendeswa kumatare. Magweta aya atiwo mauto anofanira kucherechedza Section 53 yebumbiro iyo inoti vasungwa vanofanira kuvawo nekodzero kwete kurohwa, kushungurudzwa kana kubatwa nenzira dzisina chiremera. Sangano remagweta iri ratiwo Zimbabwe yakasaina zvibvurano zvakawanda zvemuAfrica nepasi rese zvinoisungira kuti icherechedze kodzero dzevasungwa uye tariro yavo ndeyekuti Zimbabwe icharemekedza zvisungo izvi zvakaita seAfrican Charter on Human and Peoples Rights neUniversal Declaration of Human Rights. Mukuru wesangano ravana nyanduri vanorwira kodzero dzevanhu, VaRobson Isaac Shooes Lambada, vanoti kunyange havo vachifara nedanho rekugadzirisa zvinhu munyika rakatorwa nemauto, vanhu vese vakasungwa vanofanira kumiswa pamberi pematare edzimhosva. Mukuru weZimrights, VaOkay Machisa, vati kunyange hazvo vanhu vari kufara nezvakaitwa nemauto zvakakoshawo kuti vese avo vakasungwa panguva iyi vachiendeswa kumatare kuti vanotongwa nemhosva dzavo. Muzvare Mainah Dube vanotiwo izvi zvakakosha sezvo mhuri dzavo dzichifanira kuziva kuti vakachengetedzwa kupi. Kutanga musi wa15 mwedzi uno mauto akazivisa kuti ainge atora danho rekugadzirisa zvinhu munyika nekusunga nhubu idzo anoti dzaifurira kana kushandisa vaimbove mutungamiriri wenyika, VaRobert Mugabe, kuvhiringa zvinhu munyika. Vamwe vevanhu ava vanosanganisira makurukota ehurumende akaita saVaignatius Chombo, nevaimbove nhengo dzeZanu PF dzakaita saVaKudzanai Chipanga. Pari zvino hazvizikanwi kuti vanhu vangani vakachengetedzwa nemauto. Studio7 haina kukwanisa kunzwa divi remauto panyaya iyi. No media source currently available ",ZLHR Inoti Mauto Ari Kutyora Kodzero dzeVanhu Munyika
"Sangano reZimstat rinoti ongororo yarakaita pakuverengwa kwakaitwa vanhu gore rino inoratidza kuti varume vakawanda ndivo vanoshanda zvichienzaniswa nevanhukadzi uyewo vanhu vakawanda munyika vabvazera vari kunzi varipamabasa. Vachitura ongororo yavo, mukuru weZimstats VaTaguma Mahonde vati ongororo yavo yakaratidza kuti munyika varume vakawanda ndivo vari pamabasa zvichienzaniswa nevanhukadzi. VaMahonde vati pavanhu vasina mabasa vaitarisa kune avo var ikutotsvaka mabasa vachiti vainge vasina kuisawo avo vainge vaneta nekutsvaka mabasa zvekuti vanga vambomira. VaAdolphus Chinomwe vanoshanda nesangano reInternational Labour Organization kana kuti ILO vati zvabudiswa neZimstats izvi zvinoratidza kuti madzimai akawanda ari mumabasa avasingapihwi mihoro akadai sekuchengeta pamba, kubika nekuchengeta varwere vachiti izvi zvine njodzi huru sezvo zvichizoita kuti madzimai arambe achitambura. VaChinomwe vatiwo kunyangwe hazvo huwandu hwevanhu vasiri pamabasa huchichi hushoma, chakakosha kuongorora ndechekuti vari pamabasa vacho vangani uye vari kuita mabasa anovapa mari yekuti vakwanise kuzviriritira. Nyanzvi munyaya dzezvehupfumi, VaMasimba Manyanya vatiwo zvabuditswa neZimStats zvinoratidza kuti muono wehurumende weVision 2030 hwekuti hapana anofanirwa kusarira kumashure hausi mugwara. VaManyanya vati huwandu hwapiwa neZimstats hunoratidza kuti madzimai nevechiki vari kusarira kumashure. VaMahonde vatiwo ruzivo rwezvemabasa munyika hunobatsirawo hurumende muzvirongwa zvayo kunyanya kuziva kuti hurongwa hwebudiriro hwehurumende huri mugwara here. Gawaro rabuditswa neZimStats iri nderechisere uye riri rekupedzisira pamagwaro aitarisirwa kubuditswa nesangano iri pachitariswa zvakabuda mukuverengwa kwevanhu kunoitwa kamwechete pamakore gumi. No media source currently available ",ZIMSTAT Inoti Kuverengwa kweVanhu Kwakaburitsa Pachena Kuti Madzimai Mashoma Ari Kushanda Mabasa Anovapa Mari Yakawanda
"Vanhu vakawanda munyika vari kukurudzira mutungamiri wenyika VaEmmerson Mnangagwa kuti vadzinge basa mutevedzeri wegurukota rezvehupfumi VaTerrence Mukupe vanonzi vave kusvibisa hurumende nebato reZanu-PF nemaitiro avo ekunyomba uye kuda kurova vanhu vavanenge vasingawirirane navo uye vave kupomerwa mhosva yekuba nharembozha yemudzimai wemumwe mutori wenhau. Mutori wenhau webepanhau reNewsday, Blessed Mhlanga vanoti nemusi weChina akapona nepasaka reshumba mushure mekunge VaMukupe vada kumurova pachirongwa chavaiita panhepfenyuro yeZBC yeSport FM. VaMhlanga vanoti apo vainge voda kurohwa, mudzimai wavo ainge avaperekedza sezvo chirongwa chaiiitwa manheru akayedza kutora vhidhiyo nenharembozha yake achibva aibvutirwa nechisimba naVaMukupe. Kusvika parizvino foni iyi haisati yawanikwa. VaMhlanga vanoti pavakada kuyedza kunomhan’ara myaya yavo kumapurisa ekuHighlands vakaona VaMukupe vatosvikako vave kuti ivo ndivo vaida kuvarova. Asi VaMhlanga vanoti kunyangwe VaMukupe vakatora nharembozha yemudzimai wavo pakazara vanhu vari kuramba nayo. Nemusi weChina wakare, VaMukupe vanonzi vakanyomba VaBiti panhepfenyuro nezvenyaya yekumwa mapiritsi anodzivirira hutachiona hweHIV/AIDS. Mazuva mashoma apfuura VaMukupe vanonziwo vakaudza vamwe vatsigiri veZanu PF pamusangano kuti mauto haaizobvuma kuti mutungamiri webato rinopikisa VaNelson Chamisa vatungamire nyika vakakunda musarudzo. Mutauriri webato reNPP rinotungamirwa naAmai Joyce Mujuru VaJefferyson Chitando vaudza Studio 7 kuti VaMukupe vanofanira kudzingwa basa. Mutauriri weMDC inotungamirirwa naVaWelshman Ncube VaKurauone Chihwayi vati VaMukupe vave nenguva vachitadza kutaura. VaChihwayi vatiwo vari kuenderera mberi vachisvibisa bato reZanu PF vakati zvave kumutungamiriri weZanu PF VaEmmerson Mnangagwa kuona kuti vavadzinge pazvigaro zvehutungamiriri pamwe nemubato Imwe nyanzvi munezvematongerwo enyika Amai Eustinah Muchegwa vaudzawo Studio 7 kuti nyika yakatarisana nesarudzo, veruzhinji vanofanirwa kuongorora vanhu vavanoisa pazvigaro. Amai Muchegwa vatiwo vanhu vanehunhu sehwaVaMukupe havafanirwi kutombosarudzwa muhutungamiriri zvachose. VaFarai Mabeza vanotiwo vanoshamiswa kuti munhu ane hunyanzvi munyaya dzezvehupfumi saVaMukupe vangaita hunhu hunonyadzisa. Vatiwo pamusoro pekusarudza vane hunyanzvi vatungamiriri vanofanirwa kuvawo nehunhu hunoyemurika. Munyori musangano reZimbabwe Doctors for Human Rights, Doctor Evans Masitara vatiwo havatarisiri kuti vatungamiri vakasarudzwa neveruzhinji vashore vamwe vanhu nenyaya dzehutano. VaMasitara vati mashoko emutevedzeri wegurukota rezvemari aya anowedzera kusarudzwa nekutarisirwa pasi kwevanorarama nehutachiona vakati vanovimba kuti mukuru wenyika VaMnangagwa vachatora matanho kune gurukota ravo. VaTendai Biti varamba kutaura neStudio 7 nezvakaitika nezuro pakati pavo naVaMukupe. VaMukupe vanga vasingadairi nharembozha yavo kuti tinzwe zvavanofunga pamusoro penyaya irikutaurwa neveruzhinji kuti vadzingwe basa. Studio 7 haina kukwanisa kubata mutauriri webato reZanu PF VaSimon Khaya Moyo kuti tinzwe kana bato iri richatora matanho nehunhu hwaVaMukupe. Asi munguva shoma yapfuura, VaKhaya Moyo vakabudisa gwaro rekushoropodza VaMukupe mushure mekunge vati vemauto havazopi masimba kune mapato anopikisa kunyangwe akakunda musarudzo dzegore rino. VaMukupe vaswerawo vachishoropodzwa neveruzhinji pamadandemutande akaita seFacebook netwitter. Asi vamwewo vanga vachishorawo VaBiti vachiti naivowo havagoni kutaura semutungamiriri. No media source currently available ",VaMnangagwa Vokurudzirwa Kuti Vadzinge VaMukupe Basa
"Gurukota rinoona nezvemari, Muzvinafundo Mthuli Ncube, kuburikidza nebazi rezvekuburitswa kwemashoko, vakaburitsa neMuvhuro mashoko ekuti havana mutauriri pari zvino uye vanongotaura kuburikidza nebazi iri. Vakatiwo havasati vaumba inonzi Communication Taskforce iyo inonzi naVaAcie Lumumba vakasarudzwa kuva sachigaro wayo naVaNcube vacho. Asi vane ruzivo nezviri kuitika vanoti paita kusawirirana pakati paVaNcube nebazi rezvekuburitswa kwemashoko iro rinoti VaLumumba vave kutora basa rinofanira kuitwa nebazi iri. VaLumumba vakakonzerawo mutauro wakanyanya apo vakapomera vamwe vashandi vekuReserve Bank of Zimbabwe, RBZ, mhosva yekuita zvehuori nekutengesa mari yema bond notes mumigwagwa. Gavhuna weRBZ, VaJohn Mangudya, vakabva vamisa neMuvhuro vashandi ava basa vachiti vari kuda kuti vamboferefetwe. Hatina kukwanisa kubata gurukota rezvekuburitswa kwemashoko, Amai Monica Mutsvangwa, kuti tinzwe divi ravo sezvo nharembozha yavo yange isiri kudairwa. No media source currently available VaNcube naVaLumumba vange vasiri kudairawo nharembozha dzavo. Nyanzvi munyaya dzezvematongerwo enyika, VaEarnest Mudzengi, vanova mukuru weMedia Centre vaudza Studio 7 kuti zviri kuitika izvi munongedzo wekuti bato reZanu-PF rakundikana kugadzirisa nyaya dzezvehupfumi zvopa kuti riite basa rekunakurirana nyoka mhenyu. ",Vakuru veHurumende Vonakurirana Nyoka Mhenyu paNyaya yaVaLumumba
"Vanhu verudzi rwechikaradhi vari kunyunyuta kuti hurumende yeZimbabwe haisi kutevedzera bumbiro remitemo yenyika rinokomekedza kurekedzwa kwemarudzo ose ari munyika. Vachitaura pamusangano wakarongwa nevagari vemumusha weWard 2 uyo wakaitirwa kuBraeside Shopping Center, Amai Irene Francis vanoti kunyange hazvo vari chizvarwa cheZimbabwe chakakwana, havaremekedzwe kana kuwaniswawo mikana sevamwe munyaya dzebudiriro. Amai Francis vanoti kune makharadhi akarwa muhondo yerusununguko asi vazhinji vavo havana kuwana minda iyo iri kupihwa vamwe. Vanotiwo zviri kunetsa kuti vechidiki vari makaradhi vawanewo mabasa zvichiwedzerwawo nenyaya yekuti makambani akawanda akavharwa. Nekuda kwekushaya mabasa, vamwe vechidiki vave kunwa nekuputa zvinodhaka. Amai Francis vanoti nyaya iyi yavarwadza nekuvachemedza kwenguva yakarebesesa zvokuti kuuya kwakamboita mumwe mutevedzeri wemutungamiri wenyika, VaConstantine Chiwenga, munguva pfupi yapfuura kuzotaura nemakharadhi emumusha weArcadia, zvakaonekwa sokunge yaiva nzira yokutsvaga chete mavhoti kubva kumakharadhi. Muzvare Rhoda Mandaza vanoti vamwe vechikaradhi vane zvitupa zvinoita sekunge vabvakure kana kuti alien izvo zvakatombopa kuti kuvhota mumakore akare kunetse. Vanoti ivo havo havana dambudziko iri. Musangano wekuBraeside wakarongwa nevagari vemuWard 2 kuti vasangane nevanhu vari kuda kuzovamiririra semakanzura nevamiriri vedunhu iri muparamende musarudzo dziri kuitwa neMuvhuro. Muzvare Mandaza vanoti sevagari vaidawo humbowo hwekuti vanhu ava vaigara muWard 2 here kuti vanyatsomirira zvido zvavo. Dunhu reWard 2 rinosanganisira nzvimbo dzinoti Braeside, Arcadia, Hillside, Eastlea North neSouth, Cranborne Park, Wilmington Park, St. Martins nechimwe chikamu cheHarare Central. Muzvare Stella Arab, vekubato re Build Zimbabwe Alliance naEngineer Taona Mutungwazi vakazvimirira, ndivo vamwe vevanhu vana vakauya kuzotaura nevagari vemuWard 2. Vamwe vaviri vanomirira bato reZanuPF havana kuuya kuzosangana nevagari ava. Muzvare Linda Masarira veMDC-T inotungamirirwa naMuzvare Thokozani Khupe ndemumwe wevanhu vasere vanoda kukwikwidza chigaro cheHarare Central chinobatanidzawo Ward 2 musarudzo yepararemende. Muzvare Masarira vaivewo pamusangano uyu, vakataurawo zvavari kuda kuzoitira nzvimbo iyi kana vasarudzwa.",Rwudzi rweMakaradhi Rwunoti Hurumende Haisi Kurwuremekedza
"Kunyange hazvo vachibvuma kuti kambani iyi yakatarisana nematambudziko makukutu vakuru vakuru pamwe nevashandi vekambani yeNational Railways of Zimbabwe, NRZ, vanoti vanovimba kuti hurongwa hwekumutsurudza kambani iyi huchabudirira. Vachitaura pamusangano hwekutsanangura hurongwa hwekumutsurudza kambani yeNRZ kune vamwe vemabhizimisi vari kuda kusima mari mukambani iyi muBulawayo nhasi, sachigaro webhodhi reNRZ, VaLarry Mavhima, vabvuma kuti kambani iyi yakatarisana nematambudziko akawanda. Vati mamwe ematambudziko aya anosanganisira kutadza kutakura zvinhu zvakawanda nekuda kwekusamira zvakanaka kwehupfumi munyika uye kuve nenjanji nezvitima zvachembera. VaMavhima vaudza Studio7 kuti kambani yeNRZ yakakosha zvikuru munyika vakati vari kufara nekubvuma kwakaita hurumende hurongwa hwekuti kambani iyi imutsurudzwe vachitiwo vanotarisira kuti hurongwa uhu huchabudirira. Kambani iyi yakatoshambadza kuti iri kutsvaga vemabhizimisi vanoda kusima mari mairi uye mari iyi inotarisirwa kuve mamiriyoni mazana mana emadhora. Pamubvunzo wekuti havawone here hurongwa uhu huchizokundikana nekuda kwekupindira kwezvematongerwo enyika, VaMavhima vabvuma dambudziko iri asi vati vanotarisira kuti hurongwa uhu huchabudirira. Nekuda kwebasa rayo rekutakura zvinhu zvinorema zvakawanda panguva imwe chete Kambani yeNRZ ndeimwe yemakambani makuru uye akakosha munyika. Asi kusashanda zvakanaka kwekambani iyi kwasiya vashandi vakawanda vachirasikirwa nemabasa uye vamwe vachishanda vasingawane mari yavo yemuhoro kwemwedzi yakawanda. Pari zvino kambani yeNRZ ine chikwereti chinodarika madhora mamiriyoni makumi mapfumbamwe kuvashandi. Mukuru weZimbabwe Railways Artisans Union, VaEdmore Africa, vati vashandi vari kufarawo nehurongwa hwekumutsurudza kambani iyi vakatiwo itarisiro yavo kuti hurongwa uhu hauzogumire munzira sezvakaitika pakuda kumutsurudzwa kwekambani yeZiscosteel. VaAfrica vabvuma kuti vashandi vari kuziviswa zvose zviri kuitika pahurongwa hwekumutsurudzwa kwekambani iyi vakati vanotarisira kuti chikwereti chevashandi chichabhadharwa sekuvimbiswa kwevakuru vakuru vekambani iyi. NRZ yaive nevashandi vaisvika zviuru zvisere muna 2008, asi huori nekutadza kufambisa zvakanaka mabasa mukambani iyi kwaita kuti zvinhu zviipe, izvo zvakasiya kambani iyi iine vashandi vangangosvika zviuru zvina. Nekuomerwa nezvinhu NRZ gore rino yakati ichagumira vanhu vanosvika zviuru zviviri kuitira kuti ikwanise kubhadhara vashandi vayo pamwe nekuita basa rayo. Nyanzvi munyaya dzemabasa nehupfumi, uye vari murongi wemabasa musangano reCentre for Public Engagement, VaAlfred Ncube, vati kumutsurudzwa kweNRZ kunofanirwa kuitwa nekukasika sezvo kambani iyi yakakosha zvikuru mune zvehupfumi hwenyika, uye kuitira kuti ibhadhare vashandi vayo. Musangano waitwa nhasi wapindwa nevemabhizimisi makumi mashanu nematatu kusanganisira vekuChina, Malaysia, South Africa pamwe nevemuZimbabwe uye hurongwa hwekusarudzwa kwekambani ichasima mari muNRZ huchapera musi wa4 Chikunguru. No media source currently available ",Vakawanda Votarisira Kumutsurudzwa kweNRZ
"Mutungamiri we America, Va Donald Trump, nemusi weChipiri vakataura kumubatanidzwa wenyika dzepasi pose we United Nations General Assembly vachishoropodza zvikuru nyika dze Iran, Afghanistan, Venezuela ne North Korea. VaTrump vakati musangano we United Nations uyu wakange uchiitwa panguva iyo nyika dzepasi rose dzisina kumira zvakanaka nepamusana pedzimwe nyika dzavakati dzinokonzera nyonga nyonga pasi pose dzichibatsira mapoka anopfuuridza mwero. VaTrump vakadoma nyika dze Iran neSyria vachiti dzinobatsira zvikwata zvinopfurikidza mwero uye vakadoma mutungamiri we Venezuela, Va Nicholas Moduro, semutungamiri auraya nyika yake nenyaya yekutevedza nzira yegutsa ruzhinji. Pa North Korea, VaTrump vakati kana nyika iyi ikaramba ichiita zvairikuita, America ichasara isina zvokuita kunze kokuparadza nyika iyi. Va Trump vakati nyika dzese dzinofanira kukudza zvido zvevanhu vadzo vakapamhidzira zvekare vachiti kubudirira kwesangano reUnited Nations kunoitika chete nekubudirira kwakazvimirira uye nekusimba kwenhengo dzesangano iri. Vakatiwo kuti tikunde zvimhingamipinyi zvatakatarisana nazvo parizvino, uye kubudirira kwevimbiso yeremangwana redu, tinofanirwa kuita izvi nenjere dzezvakaitika kare zvatinoziva, uye kuzvimirira kwenyika dze United Nations, kusumudzira runyararo nebudiriro kwenyika idzi pachazvo, uye budiro yenyika dzepasi rose. Vachizeya mashoko aVaTrump avakataura kuUnited Nations, chimwe chizvarwa che Zimbabwe chinogara mu America, VaPromise Sande, vakati mashoko aVaTrump haana kuvafadza nekuti vakange vachifanira kutaura zvakawanda pamusoro pe zvirikuitika kuAfrica, zvikuru sei pamusoro pezvinhu zvizhinji zvisina kufanira zviri kuitwa nevatongi vekuAfrica. No media source currently available No media source currently available ",VaTrump Vanoshora North Korea ne Iran kuMusangano weUNGA
"Magweta anorwira kodzero dzevanhu eZimbabwe Lawyers for Human Rightskana kuti ZLHR anoti hurumende yeZimbabwe haisi kubatsira vanhu vanosiiswa misha yavo nezvikonzero zvakasiyana siyasiyan kana kuti Internally Displaced Persons pachirungu. Magweta aya anoti hurumende inofanira kuvanduza mitemo kuitira kuti ikwanise kubatsira vanhu ava, avo vanofungidzirwa kuti vanosvika miriyoni imwe chete. Vachitaura pamusangano wekuzeya kuti mitemo ungagadziriswa sei kuti hurumende ikwanise kupa vanhu ava kodzero dzavo, imwe nhengo ye ZLHR, VaJeremia Bamu, vati pane mitemo yakawanda inobata bata nyaya dzevanhu asi mitemo iyi ionfanira kusimbaradzwa. Vati bumbiro remitemo yenyika rinopa vanhu kodzero dzavo asi mitemo inoona nezvevanhu vanenge vasiiswa misha yavo haisati yavandudzwa kuti ienderane nebumbiro remitemo iri. VaBamu vati kunyange hazvo hurumende yakasaina chisungo cheAfrican Union chinosungira kuti nyika dziremekedze kodzero dzevanhu ava, che African Union Convention for the Protection and Assitance of Internally Displaced Persons in Africa, kana kuti Kampala Convention, hurumende haisi kutevedza chisungo ichi. Pasi pechisungo ichi, hurumende dzinosungirwa kuchengetedza vanhu vanenge vasiiwa misha yavo asi Zimbabwe haina mutemo unosungira hurumende kuita izvi. VaBamu vati mitemo yakaita seCivil Protection Act, Refugee Act, Missing Persons Act, Citizenship Act neBirth and Registry Act iyo inobata nyaya dzevanhu vanenge vasiiswa misha yavo, inofanira kuvandudzwa kuti hurumende ikwanise kubatsira vanhu ava zvakakwana. Vatiwo zvakakosha kuti hurumende iumbe homwe yemari yekubatsira vanhu ava. Imwe nhengo yeparamende yapinda mumusangano wanhasi, Amai Revayi Muguti, vemuHarare, vati mhuri idzi dziri kutambura zvakanyanya uye zvakakosha kuti hurumende idzibatsire. Imwe nhengo yeparamende, Amai Machirarwa Mugidho vekuChiredzi, vakumbira magweta eZLHR kuti arambe achibatsira vanhu ava zvikuru sei vanogara kumaruwa. Vanhu vakawanda munyika vanosiiswa misha yevo nekuda kwemabasa ebudiriro zvakaita sekubviswa kwakaitwa vanhu paivakwa dhamu reTokwe Mukosi. Amai Muguti vatiwo havawoni chikonzero chekuti sei hurumende isina kuripa vanhu vakabviswa kwaMarange sezvo kwaicherwa mangoda. Chimwe chikonzero chinosiiswa vanhu mishayavo imhirizhonga yezvematongerwo enyika uye nhengo dzeparamende dzakumbira veZLHR kuti vavandudze basa ravo sezvo nyika yatarisana nesarudzo gore rino. Rimwe gwera reZLHR, Muzvare Belinda Chinowawa, vati sangano ravo rinobatsira pese apo panenge patyorwa kodzero dzevanhu uye vanhu vakasununguka kuenda kusangano iri kana kodzero dzavo dzatyorwa. Zimbabwe ine nhoroondo yevanhu vanosiiswa misha yavo kubvira nyika isati yawana rusunguko kusvika pari zvino pasina chavanopihwa nehurumende. No media source currently available  ",Zimbabwe Yokurudzirwa Kuvandudza Mitemo Kuitira Kuti Vanotamiswa neHurumende Varipwe
"Nyanzvi munyaya dzezvehupfumi dzinoti hurumende yeZimbabwe inofanira kusunga dzisimbe kuti hupfumi hwenyika hubude mumadhaka mairi mushure mekunge zvabuda pachena kuti vekunze vari kusunga homwe vachizengurira kutanga mabhizimisi munyika. Izvi zvave kupa kuti mari iri kutumirwa nezvizvarwa zveZimbabwe zviri kunze kwenyika iwande kudarika yevemabhizimisi kana kuti Foreign Direct Investment. Reserve Bank of Zimbabwe inoti mumwedzi mina yekutanga yegore mari iri kubva kuzvizvarwa zvekunze kwenyika yasvika pamamiriyoni zana nemakumi masere uye ichitarisira kusvika pamamiriyoni mazana manomwe nemakumi mashanu mukupera kwegore. Asi mari yevari kuda kutanga mabhizimisi yange ichidzika zvakanya kusvika kuma mamiriyoni mazana mashanu. Hurumende kuburikidza neRBZ nemamwe mapazi inoti iri kuda kuti ishande nevekunze ava kuti vakwanise kutanga mabhizimisi. Asi vaimbova gurukota rezvehupfumi VaTendai Biti vanoti zvekuda kumutsiridza mari nemari yezvizvarwa zvekunze munongedzo wekukundika kwehurumende. Imwe nyanzvi munyaya dzezvehupfumi vachitungamira sangano reLabour and Economic Development Research Institute of Zimbabwe Dr Godfrey Kanyenze vanotenderana naVaBiti. VaKanyenze vanoti mari iyi hakuna kwainosvitsa Zimbabwe sezvo nyika ichida vanovamba mabhizimisi. Chimwe chizvarwa cheZimbabwe chiri muFlorida muAmerica VaPromise Sande vanoti hakuna zvimwe zvavangaite kunze kwekutumira mari kuZimbabwe kuti mhuri yavo iwane kurarama. VaBiti vati mari iri kutumirwa iyi hainyanye kubatsira nekuti haisi kuenda mukutanga mabasa. VaKanyenze vatiwo Zimbabwe inofanira kusunga dzisimbe kuti ione kuti yavandudza hupfumi. Dr Kanyenze vanotiwo Zimbabwe inofanira kudzika mitemo inokwezva vemabhizimisi vekunze uye kumira nyaya dzehuori. Hurumende yeZimbabwe kusanganisa mutungamiri wenyika VaRobert Mugabe vanogara vachiti chiri zviri kupa kuti vekunze vasauye munyika inyaya yezvirango zvakatemerwa nyika nevekunze nenyaya yekutora minda kubva kuvachena ichipihwa vatema. Asi vanopikisa vanoti nyaya yehuori nekutonga nedemo ndiyo yapa kuti Zimbabwe iite seyakageza negoka munyama. Nenyaya yekushaya vemabhizimisi vanouya kuzotanga mabasa, vanhu vanosvika zvikamu zvipfumbamwe kubva muzana vanonzi havana mabasa. No media source currently available  ",Nyanzvi Dzoyambira Kuti Mari yeZvizvarwa zveZimbabwe Zviri Kunze Chete Haingagadzirise Hupfumi hweZimbabwe
"Mutungamiri wenyika, VaEmmerson Mnangagwa, vari kushorwa zvikuru nevanhu vakawanda zvichitevera kuenda kwavo kuAngola panguva iyo nyika iri kuchema. VaMnangagwa vaenda kumusangano wemapato akarwa muhondo yerusununguko munyika dziri kuchamhembe kweAfrica. Aka hakasi kekutanga VaMnangagwa vachinzi nevamwe vari kutadza kuratidza hutungamiri panguva iyo nyika inenge yakatarisana nematambudziko. Pakatanga dambudziko reCyclone Idai kuMozambique risati rapinda muZimbabwe, VaMnangagwa vakabuda munyika vachienda kuUnited Arab Emirates vachiziva kuti dutumupengo iri richapinda munyika. Asi rwendo rwavo rwakazodimurirwa panzira vodzoka kumusha zvichitevera kuvhiringwa kwakaitwa matunhu eManicaland neMasvingo nedutumupengo reCyclone Idai. Mutauriri weMDC inotungamirwa naVaNelson Chamisa, VaJacob Mafume, vanoti VaMnangagwa vanga vasingafanire kuenda “kumabiko” kuAngola sezvo munyika muine kuchema. VaMafume vanoti hazvina musoro kuti munhu unotara mazuva ekuchema munyika asi iwe wobuda munyika munguva yekuchema vana veZimbabwe vakavhiringirwa upenyu hwavo neCyclone Idai. No media source currently available Asi mutevedzeri wegurukota rezvekuburitswa kwemashoko, VaEnergy Mutodi, vanoti VaMnangagwa vakaita zvakanaka chose kutara mazuva maviri ekuchema hama neshamwari dzakarasikirwa nevadikani vavo mudambudziko rakakonzerwa nedutumupengo. VaMutodi vanoti kushanya kwaVaMnangagwa kuAngola kunopa mukana wekuti Zimbabwe ibatsirwe nerubatsiro nedzimwe nyika dzavachasangana nadzo kumusangano uyu. No media source currently available ",VaMnangagwa Voshorwa Zvichitevera Kubuda Munyika Apo Nyika Iri Kuchema
"South Africa, iyo ine vanhu vakawandisa vafa nekubatwa nechirwere cheCovid-19 muAfrica, yatenga nhomba yekubatsira kudzivirira kupararira kwechirwere ichi, mushonga unosvika miriyoni imwe chete yenhomba uchipinda munyika iyi neMuvhuro. Kupinda kwenhomba iyi muSouth Africa kunonzi kuchaona vashandi vari pamberi mukurwisana nechirwere ichi vanosvika miriyoni imwechete nezviru mazana maviri vachibaiwa. Nhomba iyi inonzi yakagadzirwa nekambani yeAstraZeneca uye iri kubva kuIndia. Gurukuota rezvehutano muSouth Africa, VaZweli Mkhize, vakatozivisa kluti nhomba iyi ichapiwa kuzvizvarwa zvenyika iyi chete. VaMkhize vakaudza nhepfenyuro yeSABC kuti hurumeende yavo haina hudzamu hwekuti ibatsire zvizvarwa zvekune dzimwe nyika zvisina magwaro ekugara munyika iyi. Panguva iyo South Africa yawana nhomba yayo yekutanga, hurumende yeZimbabwe yakazivisawo kuburikidza nemunyori mukuru mubazi rezvemari, VaGeorge Guvamatanga, avo vakaudza bepanhau reSunday Mail kuti ine mari inosvika mamiriyoni zana emadhora ekuAmerica yakamirira kutenga nhomba. Nyanzvi mune zvehutano uye vakambove gurukota revehutano uye vari munyori wezvehutano muMDC Alliance, Dr. Henry Madzorera, vanoti vanokorokotedza South Africa nekuve imwe yenyika dzemuAfrica kutanga kuwana nhomba iyi. Asi Dr. Madzorera vanoti vanokurudzira kuti nyika iyi isave nerusarura pakupiwa kwenhomba iyi vachiti havaoni nyaya iyi seine huchenjeri sezvo ichitopikisana nekurudziro yekuti vana vemuAfrica vabatane. Vanotiwo kusabaya vanhu vese nhomba kunoisa vanenge vakabaiwa ava munjodzi yekutapurirwa zvakare nevaya vanenge vasina kubaiwa nhomba iyi, sezvo vachizosara vaine hutachiwana uhwu. Vanoti Zimbabwe inofanirwa kuzobaya vanhu vose vanenge vachigara munyika kana yobaya vanhu nhomba iyi, kusanganisira zvizvarwa zvekunze zvinenge zvichigara munyika panguva iyoyo. Panyaya yekuti Zimbabwe ine mari inosvika zana remamiriyoni emadhora yekutenga nhomba, Dr. Madzorera vanoti kana ichi chiri chokwadi, idanho rakanaka chose rinofanirwa kutendwa, sezvo mari iyi ichikwanisa kutenga nhomba inogona kubaya vanhu mamiriyoni gumi. No media source currently available ",South Africa Inotambira Nhomba Yayo yeKudzivirira Covid-19 Yekutanga
"MDCT-T inotungamirwa naMuzvare Thokozani Khupe inoti haisi kufara nezvakataurwa nemutauriri wemutungamiri weimwe MDC-T, VaLuke Tamborinyoka, mushure medare redzimhosva ratonga kuti bato raMuzvare Khupe rine mvumo yekushandisa zita nemifananidzo yebato reMDC-T. Vachitaura vakamirira VaNelson Chamisa, VaTamborinyoka vakati mutongi wenyaya iyi, Justice Francis Bere, vakapindira munyaya yakange isiri pamberi pedare ravo. Vakati izvi zvaisa nyaya yemakakatanwa aya kuti ive pakati peMDC-T yaVaChamisa nevatsigiri vavo, ichirwisana naMuzvare Khupe nevatsigiri vavo veZanu-PF. Mutauriri waMuzvare Khupe, VaWitness Dube, vaudza Studio7 kuti Muzvare Khupe havasi munhu weZanu-PF uye ndivo mutungamiri chaiye weMDC-T. Dare remuBulawayo rakati zvikwata zviri kurwisana zvose zvine mvumo yekushandisa zita reMDC-T kudzamara matare atonga nyaya iyi. No media source currently available  ",Muzvare Khupe Vanoti Havasi Kushanda neZanu-PF
"Mutevedzeri wemutungamiri wesangano reZim-SA Forum Muzvare Yvonne Katsande vanoti musangano wavo wekuyedza kukwezva vana veZimbabwe vari kunze kwenyika nevamwe vekunze kuti vauye kuzouchika mari munyika yeZimbabwe wakafamba zvakanaka. Musangano uyu wange uchiitirwa kuJohannesburg, South Africa. Muzvare Katsande vanoti chinangwa chemisangano yakadai ndechekusimudzira nyika yeZimbabwe kuburikidza nekushambadza nyika kuti zvizvarwa zveZimbabwe nevamwewo vekunze vauye kuzouchika mari munyika. Mutevedzeri wemutungamiri wenyika VaEmmerson Mnangagwa ndivo vakatungamira chikwata chemakurukota eZimbabwe kumusangano uyu. Vachitaura pamusangano uyu, VaMnangagwa vakati Zimbabwe yakagadzirira kuita bhizimisi nevekunze uye munyika mune mikana yakawanda. Vakatiwo Zimbabwe iri kuyedza kuvandudza mitemo kuti zvive nyore kutanga mabhizimisi munyika. Nyazvi munyaya dzezvematongerwo enyika dzange dzichichema chema kuti zvinonetsa zvikuru kutanga bhizimisi munyika sezvo paine zvirehwa rehwa zvakawanda. VaMnangagwa vakatiwo pane mikana yakawanda inogona kubuditswa nenzvimbo dzekuitira mabhizimisi nhatu dzakaparurwa nehurumende kana kuti Special Economic Zones sector kuSunway City Integrated Industrial Park, Victoria Falls Integrated Tourism Park ne Bulawayo Industrial Hub. Vanhu vanonzi vanokwanisa kutanga mabhizimisi munyaya dzekurima, zvicherwa nehumhizha mukufambiswa kwemashoko. Nyanzvi munyaya dzezvehupfumi dzinoti nyaya yemitemo yeZimbabwe isina kunyatsojeka ndiyo inopa kuti nyika iite seyakageza negoka munyama. Asi hurumende inoti hupfumi hwaenda kumawere nenyaya yezvirango zvakatemerwa nyika nevekunze. No media source currently available ",Zim-SA Forum Yoyedza Kukwezva veMabhizimisi Kuti Vatange Mabasa muZimbabwe
"Kunyange hazvo dhora rekuAmerica rakamboti dererei huremu zvichienzaniswa nemari yemunyika yemaRTGS, zvinhu zvichiri kuramba zvichidhura zvakanyanya. Ko chii chiri kupa kuti zvidai, uye mari yeRTGS icharamba iine simba here? Muzvinabhizimisi, uye vari nhengo yeZanu PF yakakwikwidza ikakundikana musarudzo yekutsvaga mumiriri weWarren Park muparamende, VaGilbert Muponda, vanoti zvichatora mavhiki angangosvika matanhatu kuti zvinhu zvigadzikane. Asi imwe nyanzvi munyaya dzezvehupfumi vachidzidzisa paNelson Mandela Metropolitan University, Muzvinafundo Gift Mugano, vanoti nedanho rekudzora dhora remunyika havaona hupfumi huchigadzikana. Vanoti pane zvakawanda zvinoda kugadziriswa dhora risati radzoka zvisingazope kuti hurumende irambe ichidhinda mari zvakazopa kuti dhora rishaye simba mumakore ekuma 2008. Asi VaMuponda vanoti zvinhu zvakanaka kuti nyika ishandise dhora rayo kana ichida kubudirira. Ko chii chaizvo chakapa kuti dhora rekuAmerica rimboshaya simba mazuva apera? Muzvinafundo Mugano vanoti nyaya yebhanga guru renyika, reRserve Bank of Zimbabwe, RBZ, yekutora zvikwereti zvemakambani ndeimwe yakaita kuti izvi zviitike. RBZ yakati yaizopa vemakambani mari yekuAmerica inosvika bhiriyoni imwe chete nezviuru mazana maviri pama RTGS yairi kutora. Imwe nyanzvi munyaya dzezvehupfumi, VaVictor Bhoroma, vanoti chiri kudererdza dhora rekuAmerica inyaya yekuti vanhu vari kuda kutanga vanzwisisa kuti zvichafamba sei. Imwe nyanzvi munyaya dzezvehupfumi vachishanda nesangano reLabour and Economic Development Research Institute of Zimbabwe, Doctor Prosper Chitambara, vanoti danho rakatorwa negurukota rezvemari, Muzvinafundo Mthuli Ncube, zvichinzi zvichabatsira vashandi hazvisi kubatsira pari zvino. Chimwe chizvarwa chenyika, uye vari gweta rinorwira kodzero dzevanhu, VaGodfrey Mupanga, vaendesa gurukota rinoona nezvemari nebhanga guru renyika kumatare vachivapomera mhosva yekudzika zvisiri pamutemo, mutemo unoshanda kwemwedzi mitanhatu kana kuti Statutory Instrument 142 yakarambidza kushandiswa kwemari dzekunze kwenyika. No media source currently available    ",Hupfumi Hworamba Huchitatarika Asi Hurumende Ichiti Iri Kugadzirisa Zvinhu
"Vaimbova mutungamiri wesangano guru revashandi reZimbabwe Congress of Trade Unions, ZCTU, VaLovemore Matombo, vakashaya muHarare neMuvhuro mushure mekurwara kwenguva yakareba. VaMatombo vakatora chigaro chekutungamira ZCTU kubva kuna VaGibson Sibanda, avo vainge vasiya chigaro ichi vachinoita mutevedzeri wemutungamiri webato guru rinopikisa reMDC. Aive munyori mukuru muZCTU panguva yaVaMatombo ndiVaWellington Chibebe, avo vave kushanda kuILO. VaMatombo vakashandirawo kambani yedzinhare kubva ichiri PTC kusvika izonzi Tel-One kwemakore akawanda kubva kumakore ekuma 1960, vakashandira kuMsasa kwenguva ndefu, vakazobva voenda kudivi rematsamba reZimpost vakashanda vari paMain Post OfficemuHarare. Vakatungamirawo sangano revashandi vekambani iyi reCommunication and Allied Services Workers' Union of Zimbabwe vasati vaenda kuZCTU. Muna 2011 VaMatombo nevamwe vavo vainge vasina kufara nesarudzo dzemuZCTU vakazoumba rimwe sangano revashandi reConfederation of Zimbabwe Trade Unions (COZITU) . Vakambosungwawo kakawanda nekushungurudzwa nenyaya dzekurwira kodzero dzevashandi. Mwanakomana waVaMatombo, VaFfred Matambo, vanoti baba vavo vanga varwara kwenguva ndufe kubva muna 2012, vachipinda nekubuda muchipatara kusvika neMuvhuro apo zvakazovakunda. VaFred Matombo vanoti semhuri varasikirwa zvikuru nekushaya kwemumwe wevabereki vavo anga asara mushure mekushaya kwaamai vavo muna 2015. Vanhu vakaungana kumba kwaVaMatombo kuGreendale muHarare, uye panguva yataenda pamhepo panga pasati pave nehurongwa kwekuradzikwa kwavo. No media source currently available ","Vakambotungamira Sangano reVashandi reZCTU, VaMatombo, Vanoshaya"
"Nyanzvi munyaya dzemutemo zvakare vari mutungamiriri webato, reBethel Christian Party, VaWillard Taonezvi Mugadza, ndemumwe wevanhu vari kukwikwidza musarudzo yemutungamiri wenyika. Dr Mugadza vanoti kana vakakunda hurumende yavo ichange iine makurukota gumi nemaviri chete. VaMugadza, avo vane makore makumi mana nematatu, vanoti havana kupinda mune zvematongerwo enyika asi vakasangana nazvo apo vaitsvaga mwari. Dr Mugadza vanoti vakatendeuka muna 2000 uye mukunamata ndimo mavakaudzwa nezvekuti vachaitwa mutungamiriri. Vanoti chiporofita chekuti vachaita mutungamiri chakabuda zvakare muna 2011 uye vakatochiburitsa padandemutande reYouTube. Dr Mugadza vanoti kunyange hazvo vakazonyoresa bato ravo gore rino, bato ravo ibato rakaumbwa gore rapfuura uye ibato richiri kukura. Vanoti chikuru chichaita kuti vanhu vavhotere Bethel Christian Party inyaya yekutukana kukuru mumapato makuru ezvematongerwo enyika uye ivo vane donzvo rekubatanidza vanhu munyika. Vanotiwo kana vakakunda musarudzo vachaumba hurumende inenge ine makurukoata gumi nemaviri uyewo kuchange kuine hurumende dzematuhunu dzinenge dzine makurukota gumi nemaviri zvekare. Vanotiwo hurumende yavo ichasimudzira vechidiki munyaya dzemabhizimisi nekuvabatsira kutanga makambani pamwe nekupa makambani avo basa muhurumende. VaMugadza, avo vane mudzimai, Amanda nevana vana, vakomana vatatu nemusikana mumwe chete, vanoti vane hunyanzvi munyaya dzekurwisa huwori uye ndizvo zvinota kuti vakwanise kutungamira Zimbabwe. VaMugadza vakakurira kuChitungwiza vakaita zvidzidzo zvemutemo kuNamibia neSouth Africa uye vanoti vana veZimbabwe vanofanira kumbovapa mukana kuti vasimudzire nyika. No media source currently available  ",VaMugadza Vari Kukwidza Musarudzo dzeMutungamiri weNyika Vanoti Vakatozodzwa Hutungamiri neDenga
"Vamwe vana vasati vabvazera vanoti havasi kufara nedanho rehurumende rekuti vasapihwe zvekudzivirira kubata pamuviri vasati vasvika makore ekuita zvepabonde pasina mvumo yevabereki. Hurumende iri kutsika madziro panyaya iyi kunyangwe dare reparamende riri kuti mutemo uvandudzwe kuti vana ava vakwanise kuzvidzivirira kana voita zvepabonde. Izvi zviri kuuya pangua iyo hurumende yakazivisa kuti mumwedzi waNdira naKukadzi chete, vana vasati vabva zera zviuru zvishanu vainge vabatira pamuviri uye vamwe chiuru chimwe chete nemazana masere vainge varoorwa vasati vavzazera. Nyanzvi munyaya dzevana dzinoti kusaenda kuchikoro nekuda kwekupararira kwechirwere checoronavirus kuri kupawo kuti dambudziko iri rikombe. Mumwe musikana wechidiki akasiira chikoro panzira ave muform yechipiri ati anoda kungozivikanwa nekuti Amai Shantel audza Studio 7 kuti dai akawana zvekuzvidzivirira pamwe angadai asina kubata pamuviri. Rimwe sangano riri kushandawo nevasikana vechidiki vari kubata pamuviri vasati vabva zera mumusha weMbare re I am Zimbabwe Trust Mbare , Muzvare Margaret Yalard vaudza Studio 7 kuti dambudziko revana vechidiki vari kubatira pamuviri vasati vabve zera rakakura. Muzvare Yalard vanoti kunyangwe hazvo pachivanhu nepachrikristu vana vadiki vasiri muwanano vasingabvumirwi bonde, zviripachena kuti vari kungozviita muchivande nekudaro zviri nani kuti vakwanise kuzvidzivirira. Asi mumwe mubereki ane vanasikana vatatu, Amai Precious Mhere vanogara mumusha weMbare vanoti vanoda kuti mutemo urambe uchidzivirira vana vasati vabvezera kuti vasanopiwa zvekushandisa pabonde. Sachigaro vekomiti yeparamende inoona nezvehutano, Dr. Ruth Labode, vaudza Studio 7 kuti vachitarisa vana vechidiki varikuita nhumbu pamwe neavo vanozoedza kubvisa zvisiri pamutemo vanokurudzira kuti vana vasati vabva zera vanoenda kumakirinika vachitsvaka nzira dzekuzvidzivirira pabonde vawane rubatsiro uye vati Amai mitemo kusanganisira wePublic Health Act inofanira kuvandudzwa. Parizvino mutemo wePublic Health Act vana vasati vabve zera ava vanokwanisa kuwaniswa zvekushandisa pabonde izvi kana vaine munhu mukuru chete. Imwe nyanzvi munyaya dzebudiriro yevana, Amai Chinga Govhati vatsinhira mashoko aya vachiti Zimbabwe inofanirwa kuvandudza mitemo yayo. Vachipindura mibvunzo mudare reparamende mwedzi wapera, gurukota rezvehutano vari mutevedzeri wemutungamiriri wenyika , VaConstantino Chiwenga vakati hurumende haisi kutambira gwaro rakaitwa nedare reparamende rakakurudzira kuti vana vawaniswe zvekuzvidzivirira pabonde pasina mubereki. Mutevedzeri waVaChiwenga Dr John Mangwiro vaudza Studio 7 kuti vange vari mumusangano nekudaro vange vasingakwanise kupindura mibvunzo yedu pakutudziro iri kuramba ichiitwa nevamwe iyi. No media source currently available  ",Vana Vasati Vabva Zera Vopihwa Here Zvokudzivirira Nhumbu?
"Mutungamiri wenyika, VaEmmerson Mnangagwa, vari kutarisirwa mangwana kuenda kuVictoria Falls kunoparura zviri pamutemo chirongwa chepiri chekuti vanhu vemunyika vabayiwe nhomba yeCovid-19. Vagari vose vemunzvimbo iyi vanonzi vachabayiwa nhomba yeCovid-19 chinova chirongwa chekutanga kuitwa izvi. VaMnangagwa nevamwe vatungamiri vemapato ari mugungano rePOLAD vari kutarisirwa kubayiwa nhomba kekutanga. Nhomba iyi inobayiwa vanhu kaviri kuti itange kushanda zvakanaka. Asi muchikamu chekutanga vamwe vaifanira kubayiwa kusanganisira vashandi vemuzvipatara nevatori venhau vakaratidza kuzengurira zvapa kuti Zimbabwe itatarike kubaya zviuru zana zvekutanga panhomba yakapihwa nyika neChina. Nyanzvi munyaya dzezvehutano, Dr Enock Mayida, vanoti zvakakosha kuti vanhu vabayiwe nhomba. No media source currently available ",VaMnangagwa Voparura Zviri Pamutemo neMusi weChitatu Chirongwa cheNhomba yeCovid-19 Munyika
"Mumiriri webato rinopikisa reCitizen’s Coalition for Change ku Europe, Advocate Wilson Mtetwa, vanoti bato ravo riri kubatsirawo kuburitsa vana veZimbabwe vari muUkraine vakatarisana nedambudziko rehondo yakakonzerwa nekupinda kweRussia nechisimba munyika iyi. Advocate Mtetwa, avo vanove sachigaro webato reCCC Europe Assembly, vanoti vari kubatsira kuburikidza nekuwanisa vana vechikoro ava zvekufambisa kubva munzvimbo dzavagere kuenda kumuganhu wenyika iyi nePoland uko vari kuzobatsirwa nevamiriri vehurumende kuti vaendeswe kunzvimbo dzine runyararo. Vanotiwo pari zvino pane vana vanosvika gumi nevasere vakavharirwa mumupanda wepasi, kana kuti basement mune chimwe chivakwa muguta reSumy, avo vavanoti vari kutaura navo vachivashingisa vakamirira kubatsirwa. Hurumende yakazivisa nemusi weChipiri kuti yakanga yakwanisa kuburitsa vana zana negumi nevasere kubva muUkraine ichivaendesa kunzvimbo dzine runyararo uye vamirira kuwaniswa matikiti endege ekuti vaende kumusha. Hondo yemuUkraine yakanganisa zvizvarwa zvenyika iyi pamwe nezve kune dzimwe nyika kusanganisirawo Zimbabwe, iyo inonzi ine zvizvarwa zvingangodarika mazana mashanu. No media source currently available ",Bato reCitizens' Coalition for Change Robatsira kuBuritsa Zvizvarwa zveZimbabwe Kubva muUkraine
"Mutungamiri wenyika, VaEmmerson Mnangagwa, vaita musangano masikati eSvondo nezvizvarwa zveZimbabwe zviri muAmerica. VaMnangagwa, avo vari kumusangano we United Nations General Assembly ku New York, vataura pamusoro pegwara ravo ravachatevera kwemakore mashanu anotevera, pamwe nekunzwa shuviro yezvizvarwa zveZimbabwe zviri mu America. VaMnangagwa vataurawo pamusoro pekomisheni yavakaumba kuti iongorore mhirizhonga yakaitika musi wa Nyamavhuvhu 1, 2018, iyo yakasiya vanhu vanodarika gumi vakafa mushure mekupfurwa nemauto. VaMnangagwa vati vari kuda kuziva zvakaitika pamwe nezvakazokonzeresa kufa kwevanhu. Mumwe wevari kubatsira kuronga misangano yaVaMnangagwa muNew York, Doctor Frenk Guni, vanoti chizvarwa chose chekuZimbabwe chine kodzero dzekupinda mumisangano yaVaVaMnangagwa. Asi MDC USA inotsigira VaNelson Chamisa inoti haisi kuzopinda mumisangano yaVaMnangagwa. Mutevedzeri wemunyori anoona nezvekurongwa kwemisangano muMDC – USA, VaCharles Mutama, vanoti vari kuronga kuratidzira kuitira kuti pasi rose rizive kuti VaMnangagwa Havana kusarudzwa neruzhinji rwevanhu. VaMnangagwa vari kutarisirwa kutaura kekutanga kumusangano weUnited Nations General Assembly nemusi Chitatu, Gunyana 26, 2018. No media source currently available ",VaMnangagwa Vanoita Musangano neZvizvarwa zveZimbabwe muAmerica
"Sachigaro weZimbabwe Electoral Commission kana kuti ZEC Amai Rita Makarau vanoti vakaendesa nzvimbo dzekunyoresa kuvhota dzakawanda kumaruwa kwete mumadhorobha nenyaya yekuti vanhu vari munzvimbo idzi vanogara kure nekure. Asi vanopikisa varikushora sangano reZEC vachiti riri kuda kuti vanhu vanofungidzirwa kuti vanotsigira bato reZanu-PF vakwanise kunyoresa kuvhota asi vari mumadhorobha vanofungidzirwa kuti vanotsigira vanopikisa vachishaya mukana wekunyoresa kuvhota. ZEC inoti inoda kunyoresa vanhu mamiriyoni manomwe kuti vakwanise kuvhota. Panyaya yekuumba gwaro idzva revavhoti, Amai Makarau vanoti panosvika muna Zvita vanenge vapedza gwaro rekutanga revavhoti kana kuti ""draft voters roll"". Vati nguva yekuita izvi ichiripo kunyangwe vamwe vari kuti zvave kunetsa kugadzira gwaro iri gore rino risati rapera. No media source currently available   ",Amai Makarau Votaura nezveKuwanda kweNzvimbo dzeKunyoresa kuVhota kuMaruwa
"Dare remakurukota rave kuzeya bhiri rekuvandudza kurapwa kweveruzhinji munyika, rePublic Health Management Act Ammendement Bill, kuti rizoende kuparamende uko nhengo dzeparamende dzati dzichapasisa bhiri iri nekukasika kuti veruzhinji vawane hutano hunokodzera. Izvi zvaziviswa nemunyori mukuru mubazi rezvehutano nekuchengetedzwa kwevana, Dr Gerald Gwinji, avo vati bazi ravo rakatora makore akawanda kugadzirisa mutemo uyu nekuti raida kuona kuti zvese zvinonetsa vanhu zvagadziriswa. Vati mutemo uyu wakagadzirwa mugore ra1924 uye pave nezvirwere zvakawanda zvavepo kubvira panguva iyi, uye mutemo uyo wave kugadziriswa kuti ufambirane nenguva. Sachigaro vekomiti yeparamende inoona nezvehutano, Dr. Ruth Labode, vaudza Studio 7 kuti zvinofadza kuti hurumende yave kugadzirisa mutemo uyu kuti ufambirane nezviri kuitika mazuvano. Mutemo wePublic Health Act sezvauri, haubvumidze vanachiremba nanamukoti kuti varape vechidiki vanenge vaine zvirwere zvepabonde kunyange hazvo paine humbowo hwekuti vechidiki vakawanda munyika vave kuita zvepabonde vasati vasvika pazera rino bvumidzwa kuita izvi. Dr. Labode vati kuvandudzwa kwemutemo uyu kuchagadzirisa izvi pamwe nedzimwe nyaya dzakaita sekuti vana amai vakazvitakura vano fanirwa kubatsirwa pachena muzvipatara zvehurumende. Imwe nyaya inotarisirwa kugadziriswa nemutemo uyu inyaya yekupa mari kunyaya dzehutano munyika. Pari zvino zvinhu hazvina kumira zvakanaka munyika panyaya dzehutano sezvo hurumende iri kutadza kuisa mari inokwana kunyaya dzehutano, izvo zvave kukonzera kuti vakawanda munyika vashaye mishonga nezvimwe zvikwanisiro muzvipatara zveveruzhinji. Vamwewo vanowana munyika kusanganisira mutungamiri wenyika VaRobert Mugabe, mhuri yavo, makurukota pamwe nevamwe vakuru-vakuru muhurumende, havachina chivimbo nezvipatara zvemunyika zvekuti vave kuno rapwa kunyika dzakaita seSingapore, India neSouth Africa. Dangwe raVaMugabe, Amai Bona Chikore, vakanobatsirwa mwana wavo kuSingapore, uye kutaura kudai VaMugabe pachavo vari kunyika iyi uko vari kufungidzirwa kuti vari kurapwa maziso nezvimwe zviri kuvanetsa. Zvikamu makumi masere kubva muzana zvemari yese iri kushandiswa muzvipatara muZimbabwe zviri kubva kumasangano anopa rubatsiro pamwe nenyika dzakaita seAmerica. No media source currently available ",Dare reMakurukota Rozeya Bhiri reKuvandudza Kurapwa kweVeruzhinji Munyika
"Komiti yesangano remubatanidzwa wenyika dziri kuchamhembe kweAfrica reSouthern African Development Community, SADC, inoona nezvematongerwo enyika, kuzvidzivirira pamwe nekuchetedzeka kwedunhu, kana kuti SADC Troika Organ on Politics, Defense and Security yasangana muHarare neChipiri ichizeya nyaya yematororo anonzi anetsa kuMozambique. Vachitaura pamusangano uyu, uyo waitirwa paState House muHarare, mutungamiri wenyika uye vari sachigaro wekomiti iyi, VaEmmerson Mnangagwa, vati zvakakosha kuti muMozambique muve nerunyararo vachiti chitororo chiri kuitwa ikoko chinogona kukonzera kusagadzikana mudunhu reSADC pamwe nepasi rose. Vachiverenga gwaro rezvabuda mumusangano uyu, gurukota rinoona nezvinoitika kunze kwenyika, VaSibusiso Moyo, vati Troika Organ on Politics, Defense and Security yeSADC yabvumirana kuti nyika dzemuSADC dzibatsire Mozambique kurwisana nematororo. Zvichakadai, mutevedzeri wemutauriri weMDC Alliance, VaLuke Tamborinyoka, vati Zimbabwe haikodzere kutaura zvechitororo chiri kuitwa kune dzimwe nyika vachiti hurumende yaVaMnangagwa irikuita chitororo kuzvizvarwa zvenyika zveZimbabwe. Zvichakadai, VaMoyo vatiwo musangano wekomiti yeSADC watarisawo zviri kuitika kuLesotho uko mutungamiri wehurumende yeko, VaThomas Thabani, vasiya basa vakakurudzira kuti kuchichanjanwa kuchaitwa masimba ikoko kuitwe pasina ropa radeuka. VaThabani vakatarisana nenyaya yekunzi vakakonzera kufa kweaimbova mudzimai wavo. Musangano weTroika waitwa zvechimbichimbi pachityorwa mutemo wekuvharwa kwakaitwa nyika dzevatungamiri vanga vari pamusangano uyu nekuda kwechirwere cheCovid19. Vapinda musangano uyu naVaMnangagwa ndiVaEdgar Lungu vanove mutungamiri weZambia, VaMokgweetsi Masisi vanove mutungamiri weBotswana pamwe nemutungamiri weMozambique, VaFilipppe Jacinto Nyusi, avo vakokwa nekomiti iyi kuti vazoiturira mamiriro akaita zvinhu kuMozambique zvichitevera musanganao wavakaita naVaMnangagwa kuChimoio mwedzi wapera. No media source currently available ",SADC Troika Inozeya Zviri Kunetsa muMozambique
"Imwe nhengo yedare reparamende inoti nyika iri kurasikirwa nemari yakawanda zvisina maturo zvichitevera kupihwa basa kuimwe kambani yechipiri muAmerica kuitira kuti igadziridze hukama hwehurumende yaVaEmmerson Mnangagwa nehurumende yaVaDonald Trump. Nhengo yeparamende yeMDC, Amai Concelia Chinanzvavana, vaudza Studio 7 kuti zviri kuitwa nehurumende hazvibatsiri. Amai Chinanzvavana vati Zimbabwe ikaremekedza bumbiro remitemo yenyika nekutevedzera mitemo yavo, zvinochenesa chimiro chenyika kunze pasina kushandisa mari yakawanda sezvairi kuita pakubhadhara makambani ekuAmerica, Avenue Strategies neBallard Partners, mari yakawanda. Izvi zvatsigirwawo nemutungamiri weMDC, VaNelson Chamisa, avo vatiwo hurumende iri kupedza mari yenyika nezvinhu zvisina maturo. VaChamisa vatiwo mari iri kushandiswa kubhadhara makambani ekunze aya inofanirwa kugadzirisa mamwe matambudziko ari munyika muno. Sachigaro wekomiti yeparamende yezvekudyidzana nedzimwe nyika, uye vari nhengo yeZanu PF, VaKindness Paradza, vaudza Studio7 kuti vanga vasingakwanisi kutaura nezvenyaya iyi. Asiwo mumwe muongorori wezvematongerwo enyika, VaFarai Mabeza, vati zviri kuitwa neZimbabwe izvi hazvisi zvinhu zvinoshamisa sezvo dzimwe nyika dzichitora matanho aya mukutsvaka kuti dziwane kudyidzana kuri nani neAmerica. Gurukota rezvekudyidzana nedzimwe nyika, VaSibusiso Moyo, ndivo vanonzi vakasaina muna Kubvumbi magwaro ekupa basa kukambani yeAvenue Strategies Global LLC kuti imiririre Zimbabwe muvaka hukama hwayo nehurumende yeAmerica kuti zvirango zvehupfumi zvakatemerwa nyika zvibviswe. Izvi zviri mumagwaro mubazi rezvimutemo pasi pechikamu chinonyoreswa masangano ose anoshandira nyika dzekunze muAmerica, cheForeign Agents Registration Act. Magwaro aya anoonekwa pachena kuburikidza nekuenda padandemutande reForeign Agents Registration Act. Kambani yeAvenue Strategies ichange ichibhadharwa neZimbabwe mari inoita miriyoni yemadhora ekuAmerica izvo zviri kupa vamwe vagari kuti vanyunyute vachiti mari iyi ingadai yashandiswa kuzvipatara, kuwanisa varairidzi mari dzemihoro nezvimwewo zviri kunetsa munyika. VaMoyo vakasainazve gore rino chibvumirano nekambani yeBallard Partners kuti imirire Zimbabwe mukugadzirisa hukama hwayo nehurumende yaVaTrump. Makambani aya ane vakuru vakuru vakamboshanda sezvipangamazano zvaVaTrump munguva yavaitsvaga rutsigiro musarudzo yemutungamiri weAmerica. Avenue Strategies yakavambwa neumwe wevaimbove chipangamazano chaVaTrump, Va Corey Lewandowski, avo vakazosiya kambani iyi muna 2017. Ukuwo Ballard Partners ikambani yaive nevanhu vaishandawo sezvipangamazano zvaVaTrump muna 2016, apo vaitsvaga rutsigiro musarudzo yemutungamiri wenyika. VaTrump vakakunda Amai Hilary Clinton musarudzo iyi. Studio7 haina kukwanisa kunzwa kumutauriri wehurumende, VaNick Mangwana, padanho rakatorwa nehurumende. No media source currently available   ",Zimbabwe Yoshorwa neKubhadhara Makambani ekuAmerica Kuti Vakuru Vayo Vabvisirwe Zvirango
"Vamwe vagari vekwaNzvimbo kuMazowe Central, mudunhu reMashonaland Central vanoti vakanyimwa neChina fotereza yaitambiriswa varimi pasi pechirongwa chemutungamiri wenyika chekubatsira varimi nezvekurimisa. Mumwe mugari wemu Ward 8, VaKudzanai Kaseke veMDC-T, vanoti ivo nevamwe vavo pamwe nevamwe vainzi ndeve Gamatox, zita rinopihwa vanhu vanotsigira vakadzingwa mubato iri, VaDidymus Mutasa, vanoti vakadzingwa paitambiriswa fotereza iyi, mushure mekunge makanzura nemasabhuku aigovera ashevedzera mazita avo vachinzi vavengi vehurumende. VaKaseke vanoti chinonyanyovarwadza ndechekuti mukati mevanhu vakanyimwa ava, mune chembere neharahwa vasina kumwe kwavanotarisira kuwana zvekurimisa izvi. Varimi mumaruwa akawanda vari kuchema chema kuti bato reZanu PF riri kushandisa mbeu nefotereza mukushungurudza nhengo dzemapato anopikisa. Studio 7 yakundikana kubata Ishe Negomo Lucias Chitsinde, sezvo munyori wavo adaira nhare yavo, VaGodfrey Kunzekwenyika, vati havataure neStudio7. Hatinawo zvakare kukwanisa kubata mumiriri weMazowe Central, Amai Tabitha Kanengoni-Malinga, kuti tinzwe divi ravo. No media source currently available ",Zanu PF Yonyimisa Fotereza Vatsigiri veMDC-T
"Vaive nhengo dzeNational Council yeMDC yaitungamirirwa nemushakabvu, VaMorgan Tsvangirai, muna 2014 vakaita musangano wechimbichimbi muHarare neChina vakabuda nechisungo chekuti, National Standing Committee yebato iri yakasarudzwa pakongiresi ya2014, inofanira kukoka musangano wekuzeya mutongo weSupreme Court uyo wakapa masimba ekutungamira bato iri kune vakasarudzwa semutevedzeri waVaTsvangirai pakongiresi iyi, Dr Thokhozani Khupe, wofambiswa sei. Vachitaura mushure memusangano wakaitwa neChina pamuzinda weMDC paMorgan Tsvangirai House, Amai Paurina Mpariwa-Gwanyanya, avo vakasarudzwa semutevedzeri wenyori mukuru webato pakongiresi ya2014, vati musangano wavo wanezuro wakaona mutongo weSupreme Court senzira yekuda kuparadza bato ravo. Vakati vamwe vakuru vakuru vakasarudzwa pakongiresi ya 2014 vakaita saMuzvare Khupe, mutevedzeri wasachigaro, VaMorgen Komichi, pamwe nemunyori mukuru, VaDouglas Mwonzora, vaiziva nezvemutongo uyu ndosaka vakatanga kutodzinga dzimwe nhengo dzeMDC Alliance muparamende. Vamwe vakapinda mumusangano uyu, VaJameson Timba, vakati chisungo chekukoka hutungamiriri hwese hwakasarudzwa muna 2014, zvakaitirwa kuti hutungamiri uhu huzotsanangura kuti vofamba sei sebato. Asi VaKomichi vakaudza Studio7 kuti musangano uyu wakaitwa zviri kunze kwemutemo, uye havasi kuzotevedza zvakabuda mumusangano uyu. Asi VaTimba vakaudza Studio7 kuti hapana chinofanira kunetsa sezvo VaKomichi nechaikwata chavo vakati vanoda kutevedza bumbiro rebato pamwe nemutemo wenyika. Zvimwe zvisungo zvakabuda mumusangano uyu ndezveekuti VaKomichi, Muzvare Khupe naVaMwonzora, vanofanira kumbomira kumiriria vamwe vakuru vebato iri kudzamara musangano wavari kuda waitwa musi wa 6 Chikumi. VaUrayayi Zembe vebato reDemocractic Party vanoti makakatanwa ari muMDC anokonzerwa nekuti mubato iri mawanda zvitubu. Asi vanoti musangano uyu wakakosha sezvo uine chinangwa chekuti vese vari kunetsana vagare pasi vogadzirisa zviri kunetsa. Gweta rinorwira kodzero dzevanhu uye vari mukuru weHuman Rights Watch kuchamhembe kweAfrica, VaDewa Mavhinga, vanotiwo kuungana kwehutungamiriri hweMDC muHarare uyu wakakosha uye zvakakosha kuti vazeye nekuona kuti voita sei nemutongo weSupreme Court. Dare reSupreme Court rakati makongiresi akaitwa naVaChamisa naMuzvare Khupe haina kuitwa zviri pamutemo zvichitevera kushaya kwaVaTsvangirai muna Kurumed 2018. Dare iri rakati Muzvare Khupe, avo vakasarudzwa pakongiresi yemuna 2014 semutevedzeri wemutungamiri webato, ndivo vanofanirwa kufanobata matomu vodaidzira kongiresi inozosarudza mutungamiri mutsva. Kana Muzvare Khupe vakatadza kudaidzira kongiresi iyi, dare rakati izvi zvinofanirwa kuitwa naVaKomichi. Kunetsana muMDC kuri mumatare edzimhosva zvichitevera danho rakatorwa neMDC yaVaChamisa rekupikisa kudzingwa kwakaitwa nhengo ina dzebato iri muparamende neMDC yaMuzvare Khupe, iyo inoti yakatora masimba zvichitevera mutongo weSupreme Court. Matsamba ekudzinga nhengo idzi akanyorwa naVaMwonzora, avo vakaudza Studio7 kuti vakatora danho iri mushure mekunge vaona kuti nhengo idzi dzakange dzisisaite zvido zvebato, uye mumwe wavo, VaChalton Hwende, vakanga vazivisawo paramende kuti vaida kudzinga VaMwonzora naVaKomichi. Mutongi wedare reHigh Court, Justice Tawanda Chitapi, vari kutarisirwa kupa mutongo wavo panyaya iyi svondo rinouya. No media source currently available ",MDC National Council yeMuna 2014 Yodaidzira Musangano weStanding Committe Yaivepo Mugore Iri
"Mukuru wechikoro cheBulawayo Polytechnic Engineer Gilbert Mabasa vakashaya nechirwere cheCovid-19 nemusi weChishanu manheru. Engineer Mabasa vaizivikanwawo zvikuru nenyaya dzekuparidzavhangeri vainge vatungamira chikoro ichi kubva mun 2014. Pavakabatwa nechirwere ichi mwedzi wapera, Engineer Mabasa vakazivisa vadzidzidzisi nevana vechikoro kuti vainge vabatwa nechirwere ichi uye vakapinda muchipatara musi wa 6 Nyamavhuvhu. Muna Chikunguru, chikoro cheBulawayo Polytechnic chakambovharwawo mushure mekunge vadzidzi vatatu vabatwa nechirwere cheCovid-19.",Mukuru weBulawayo Polytechnic Engineer Gilbert Mabasa Vanoshaya neChirwere cheCovid-19
"Mumwe wevatevedzeri vemutungamiri we MDC Alliance, Amai Lynette Karenye-Kore, vanoti mapazi avo ehutano neremadzimai ari kushanda zvakasimba achipa dzidziso yakasimba kuvanhu pamusoro pekukosha kwakaita kubayiwa nhomba yeCovid-19. Vanoti vari kupa zvakare zvikwanisiro zvakaita semamasiki kune avo vasina kuitira kuti vagare vakazvidzivirira kubva kudenda reCovid-19. Amai Karenye-Kore vanoti pari zvino vabereki vari kutarisana dedambudziko rekubhadharira vana mari yekuti varambe vari muzvikoro izvo zvakavhurwa svondo rino. Vanoti hurumende inofanirwa kushandisa mari dzairi kuwana kubva kunze kuti igadzirise mihoro yevarairidzi nekufirita muzvikoro kuti vana nevarairidzi vasabatwe nedenda reCovid-19. ""Zvinhu zvakawomera vaberiki zvakanyanya sezvo tichiri mulock down uye vamwe vaberiki vasiri kuenda kumabasa, kuti vakwanise kubhadharira vana vavo vari yezvikoro. Dai hurumende yashandisa dzimwe mari dzairi kuwana kunze kuti ibatsire nekukwidza mihoro yeva dzidzisi uye kufirita muzvikoro kuti denda reCovid-19 risa pararire,"" vadaro Amai Karenye-Kore. No media source currently available   ",Bato reMDC Alliance Robatsira Mukurwisa Denda reCovid-19
"Vadzidzi vepachikoro chikuru cheMasvingo Polytechnic neChishanu vaisa mabhuku pasi vachiratidzira mari dzavanopihwa nehurumende dze Zimbabwe Manpower Development Funds, ZIMDEF, idzo dzavari kubatirwa nevakuru vechikoro chavo vachinzi mari iyi ndeyekubhadhara mari yechikoro kuti vadzidze. Vadzidzi vanga vachisvika zviuru zvina varamba kudzidza vakafamba vakaenda kuhofisi yemukuru wechikoro, Va Evans Musara, vachida mari dzavovachiti varikubhdhariswa mari yechikoro kaviri. Vazhinji vanyunyuta kuti vakatorerwa mari iyi gore rose rapera apo vakaendeswa kumakambani kunodzidziswa basa. Mumwe mudzidzi, VaGift Mathews, vanoti vanga vachida kutsanangurirwa zvizere uye vadzorerwe mari dzavo. ""Tiri kubatirwa mari iyi tiri kuma attachements, saka mari dzatinopuwa kuti tiwane kubatsirikana tiri kuma attachment, asi ndidzo dzavanotora, mari dziri kubhadharwa that’s why vamwe vari kuda mari iyi asi vari kungobatirwa,"" vadaro Mathews. Vadzidzi ava vanoti kana vari kumakambani kwavanodzidziswa basa vasati vapedza zvidzidzo, vanopuhwa mari inoita zana remadhora mwedzi woga woga asi chikoro kunova kunosvikira mari iyi, inotora makumi masere emadhora dzimwe nguva yose. Muzvare Miriam Dondofema vanoti chikoro che Masvingo Polytechnic chiri kuvhabhadharisa mari yakawanda vachienzanisa nezvimwe zvikoro munyika. VaDesmond Martin vanoti mari yavanobhadhara haisi kuenderana nemabatirwo avanoitwa kunyanya pachikafu. ""Tiri kuita challenge yekuti mari tobhadhara yakakwana asi kana takupuwa chaikafu hazvienderani, asi tichibvisa mari, chikafu chacho hachiiti,"" vadaro VaMartin. Vadzidzi ava vazoita musangano nevakuru vechikoro avo vavaudza kuti vaisa nyaya yavo kumunyori webazi rezvedzidzo yepamusoro asi varamba kubuda vachiti vanoda mari yavo. Mukuru wechikoro, VaMusara, vazama kubuda mumusangano uyu asi vana vechikoro vava vharira muhoro inodyirwa vachiti vanoda mari yavo vakatanga kuimba nziyo vachiratidzira. VaMusara, avo varamba kutaura nevatori venhau, vazobudiswa mushure mekupindira kwemapurisa. Mari yeZimdef gore rapera yakamboita mutauro mushure mekunge yatorwa zvisiri pamutemo neaimbova gurukota rezvedzidzo yepamusoro, Professor Jonathan Moyo, avo vainzi vakashandisa zvisiri pamutemo mari inopfuura zviuru mazana mana emadhora. Asi VaMoyo vanoramba nyaya iyi vachiti vakashandisa mari iyi pazvirongwa zveZanu PF uye vachiti zvaiva pamutemo. No media source currently available  ",Vadzidzi Voratidzira paMasvingo Polytechnic
"Mutungamiri wenyika, VaEmmerson Mnangagwa, vanotarisirwa kutaura mberi kwesangano re United Nations General Assembly muma awa mashoma. Uku kuchave kekutanga VaMnangagwa vachitaura mberi kwedare iri semutungamiri wenyika. MDC Alliance inotungamirwa naVaNelson Chamisa inoti haina chainotarisira kubva mune zvichataurwa naVaMnangagwa nekuti Zimbabwe ine zvinoinetsa zvakawanda zvinoda mutungamiri ari pamutemo. Mutauriri weMDC, VaJacob Mafume, vaudza Studio 7 kuti kutaura kusangano reUnited Nations hakuna zvakunoreva sezvo sangano iri richingotambira vanhu vese vese pasina rusarura. VaMafume vapa muenzaniso wevatungamiri vakaita saVaSaddam Hussein, Fidel Castro nevamwe vavanoti dzaive mhondi dzakamira mberi kweUnited Nations General Assembly. VaMafume vanoti VaMnangagwa vanofanira kukuridzirwa kuti vagadzirise nyaya dzekodzero yavo kuve mutungamiri wenyika. No media source currently available ",MDC Inoti Hapana Zvine Musoro Pane Zvichataurwa naVaMnangagwa kuUnited Nations
"Mutungamiriri wenyika yeSouth Africa, VaCyril Ramaphosa, nezuro manheru vakazivisa kuti kutanga nhasi nyika yavo yapinda muchikamu chechina chekudzivirira kupararira kweCovid-19, kana kuti Lockdown Level 4, kwemazuva gumi nemana ari kutevera. VaRamaphosa vakati vatora danho iri senzira yekuderedza nayo kutekeshera kwedenda reCovid 19, iro rauraya vanhu vapfuura makumi mashanu ezviuru, kana kuti 50,500 munyika yavo pari zvino. Asi matanho aya anonzi nezvimwe zvizvarwa zveZimbabwe achaita kuti zviomerwe nehupenyu zvakanyanya, zvekuti vamwe vave kutofunga kumbodzokera kumusha. Mutori wedu wenhau, Moreblessing Munjoma, anotipa nyaya iyi.... Matanho aya, anosanganisira kupfekwa kwema mask nguva dzose, kuvharwa kwenzvimbo dzinotengesa pamwe nekunwira doro, kurambidza kuungana kwevanhu pamwe nekusimbisa mutemo unorambidza kufambafamba kwevanhu zvisina chikonzero kubva neguva dzesere manheru kusvika nnguva dzeina mangwanani ezuva rinotevera.. South Africa ndeimwe yenyika dzepasi rose iri kutora matanho akadai mukuedza kudzivirira kupararira kwechirwere chaura vanhu vave kuda kusvika mumamiriyoni manauye kubata vamwe vanodarika mamiriyoni zana nemakumi masere, kana kuti 180 million pasi rose. Danho reSouth Africa iri rinonzi raita kuti dzimwe nyanzvi mune zvedzidzo pamwe nemhuri yeZimbabwe vanogara nekushanda munyika iyi vayambire mhuri yeZimbabwe iri kumusha kuti kana ichifunga zvekuenda kuzogara kana kuzotsvaga chouviri muSouth Africa inyatsofungisisa nezvazvo. Vanhu ava vanoti zvinhu hazvisisina kumira zvakanaka munyika iyi nekuda kweCovid-19, izvo zvaita kuti makambani akawanda apfike mikova. VaAmos Moyo, vanove nhengo yebato reMDC asi vachitaura vakazvimiriria, vati South Africa pari zvino yangove nyika isina zvikuru zvainopa nekuda kwemamiriro aita zvinhu zvhcikonzerwa nedenda iri. VaTrust Nhete, nhengo yeProudy263, sangano revemabhizimisi emhuri yeZimbabwe achiri kusimukira muSouth Africa, vanoti iye zvino mhuri yeZimbabwe iri munyika iyi yave kuzotambura zvino siririsa nekuda kwekuomeswa kwemutemo unodzivirira Covid-19 uyu, uyo vanoti uchatadzisa vakawanda kuwana cheuviri. Chimwe chizvarwa cheZimbabwe, VaAlois Nyamuranga vanoti vave kufunga zvekutombodzokera zvavokumusha, naizvozvo, vave kungoshandira kuti vawane mari yekuti vabatsirikane kana vadzokera kumusha, kunyange hazvo South Africa isiri nyika yoga iri kutora matanho aya. Mudzidzisi pachikoro chepamusoro cheTswane University of Technology, Doctor Rick Mukonza vatsigirawo mashoko aya vakati mhuri yeZimbabwe muSouth Africa, ngaitambe yakangwarira. Asi Doctor Mkonza vaenderera mberi vachiti kunyange hazvo aya ariwo maomere aita zvinhu muSouth Africa, pachine mukana kune avo vanopinda munyika iyi vachizotenga zvekutengesa kuti vawane pundutso. Chimwe chizvarwa cheZimbabwe, chinoimba chiri muSouth Africa, uyewo ari mwana wemushakabvu James Chimombe, muimbi akaita mukurumbira, Davida Chimombe, akurudzirawo vaimba vari kumusha kuti vafunge zvakadzama vasati vauya kuSouth Africa sezvo mararamirao acho aoma kudarika zvaaive akaita Covid-19 isati yapararira. South Africa, ine zvizvarwa zveZimbabwe zvingangosvika kana kupfuura mamironi matatu, zvizhinji zvacho zviri kutarisana nematambuziko akasiyanasiyana. Pavanhu ava, kune vanosvika 180 000 vakawana magwaro ano vabvumidza kugara nekushanda munyika iyi, ano zivikanwa kuti maZimbabwe Exemption Permits. Asi magwaro aya achange asingachashandi, kubva musi wa 31 Zvita gore rino izvo zvave kushaisa veruzhinji mufaro. Zvizvarwa zveZimbabwe zvinoshanda kunze kwenyika zvinonzi ndizvo zviri kupinza mari yekunze yakawanda muhupfumi hwenyika. Naizvozvo, kana zvinhu zvaita manyama amire nerongo kudayi munyika yeSouth Africa, zvinoreva kuti mhuri zhinji dziri muZimbabwe dzichatarisana nenguva yakoma. Pari zvino nyika yeSouth Africa, inoti yakabaya nhomba, vanhu vanosvika mamirioni maviri nemazana manomwe ezviuru, kana kuti 2.7 miillion.",South Africa Inosimbisa Mutemo weKudzivirira Kupararira kweCovid-19
"Kambani yemagetsi yehurumende, yeZESA Holdings, yakakwira kudare repamusoro neChipiri manheru ichida kuti imise kuratidzira kwevashandi vayo avo vari kutsutsumwa nehuwori huri kuitwa nevakuru vakuru vekambani iyi. Kuratidzirwa kwange kuchifanira kuitwa neChitatu kwange kwakatopihwa mvumo nemapurisa asi hakuna kuzoitika mushure mekunge kambani iyi yaenda kudare repamusoro. Vashandi vekambani iyi vaungana pamuzinda wekambani iyi mangwanani muHarare uye kuratidzira hauna kuzoenderera mberi sezvo dare reHigh Court rati richanzwa nyaya yeZESA neChina. Gweta revashandi ava, Professor Lovemore Madhuku, vaudza Studio 7 kuti mutongi Justice Owen Tagu ndivo vachanzwa nyaya yeZESA. ZESA iri kuda kuti vashandi vayo vese vari mumasangano akaita se Energy Sectors Workers Union of Zimbabwe, National Energy Workers of Zimbabwe, Zimbabwe Energy Workers Union pamwe neZimbabwe Congress of Trade Unions vasaratidzire uye haisi kuda kuti mapurisa eZimbabwe Republic Police ape vashandi ava mvumo yekuratidzira. Mutevedzeri wemutungamiriri weEnergy Workers Union of Zimbabwe, VaAdmire Mudzonga, vati zviri kuitwa nemukuru weZESA, VaJosh Chifamba, nevamwe, kutyora kodzero dzavo. VaMudzonga vati nyaya dzehuwori muZESA dzanetsa uye kambani iyi inobhadhara mari dzakawanda dzehuwori asi vashandi vasiri kuwedzerwa mari dzavo dzemihoro kubva muna 2012. Vati kambani iyi iri kurasikirwa nemari yakawanda chose mumabasa ehuwori uye vashandi vangadai vachiwedzerwa mari dai pasina huwori. Vachibvunzurudzwa nekomiti yeparamende inoona nezvekufambiswa kwemari yehurumende, yePublic Accounts, masikati ano pamusoro pemafambisirwo ari kuitwa mari mukambani iyi, mukuru wekambani iyi, VaJosh Chifamba, vati kambani iyi iri kunetseka kuwana mari nekuti inotengesa magetsi nemutengo uri pasi pasi. Vatiwo vashandi vekambani iyi vanogara vari migwagwa vachiratidzira kuti vawedzerwa mari asi vati ZESA haikwanisi kuvawedzerwa mari. Vabvuma kuti ZESA yakapedzesera kuwedzera mihoro muna 2012. Vati pari zvino zvikamu makumi matatu kubva muzana zvebhajeti reZESA zvinoenda kumihoro uye vakatevedzera zvido zvevashandi zvinoreva kuti zvikamu makumi matanhatu nezvina zvinenge zvave kuenda kumihoro uye ZESA haikwanisi kuita izvi. Paramende iri kuongorora kambani yeZESA nenyaya dzakawanda dzehuwori pamwe nekushandisa mari zvisina mwero izvo zvave kuita kuti vashandi vayo, nhengo dzeparamende pamwe neveruzhinji vagunun’une. Komiti yeparamende inoona nezvemhando dzemoto yakatozivisa kuti ichakoka vakuru vakuru vehurumende pamwe nemakurukota ayo muongororo yavo yezviri kuitika mukambani iyi. No media source currently available  ",Kuratidzira kweVashandi veKambani yeZESA Holdings Kunombomiswa
"Mamwe magweta munyika achishanda nesangano reZimbabwe Lawyers for Human Rights anoti ari kuzoenda kumatare vachinopikisa mutemo wakashandiswa nemutungamiri wenyika VaRobert Mugabe wekuti Reserve Bank of Zimbabwe riparure mari yemabond notes. VaMugabe vakashandisa masimba avo neMuvhuro kudzika mutemo wekuti mabond notes aya achitanga kushanda. Asi magweta anoti iri ibasa reparamende. No media source currently available Veruzhinji muHarare vanoti havasi kufara nehurongwa hwehurumende kweparura kushandiswa kwema bond notes mwedzi uno vachiti pane mukana wekuti vacharasikirwa nemari dzavo dzagara dziri mumabhanga. Asi vamwewo vanoti idanho rakanaka riri kutorwa nehurumende. Vamwe vagari vemuHarare vakaita saAmai Christine Chabikwa vanogara muWestgate muno muHarare vanoti havasi kufara ne hurongwa uhwu. Amai Chabikwa vanoti varikutyira kuti vangangoruza mari yavo iri mubhanga kana ma bond notes akatanga kushandiswa. Izvi zvatainhirwa naMuzvare Talent Mugoni avo vati vanogara kuDzivarasekwa. Amai Fildah Chiware vanogara muMabelreign vane chitoro chiri mudhorobha. Amai Chiware vati vanowona sekuti kushandiswa kuti kuda kuitwa mabond notes nehurumende kubirana kuri pachena. Asi mumwe mugari weku Ashdown Park, VaGarikai Govero vati vari kutambira ma bond notes aya vachiti zvakakosha kuti nyika ivewo nemari yainoti ndeyayo. Bhanga guru renyika reRBZ rinoti ma bond notes achatanga kushanda mwedzi uno mushure mekunge vashambadzira kuwunzwa kwawo kuitira kuti veruzhinji vanzwisise nezvawo. Gavhuna webhanga iri, VaJohn Mangudya vanoti mabond notes achaehandiswa senzira yekukurudzira kuti vanhu vatengese kunze kwenyika kana kuti export incentive. Varikupikisana nehurongwa uhwu vanoti hurumende iri kuedza kudzosa mari yemuZimbabwe nerweseri. No media source currently available ",Nyaya yemaBond Notes Yokonzera Mutauro muNyika Magweta Achienda kuMatare
"Mutauriri wedare reNational Assembly, Advocate Jacob Mudenda, vanoti makakatanwa nekukunyuta kuri kuita vanhu musarudzo dzekutsvaga vachamirira mapato ezvematongerwo enyika musarudzo anoburitsa pachena kuti veZimbabwe Electoral Commission (ZEC) vanofanira kuva nechekuita nesarudzo dzemapato aya kuti dzifambe zvakanaka. Vachitaura pamusangano wange wakarongwa neveElections Resource Centre (ERC) pamusoro pesarudzo dzegore rino, Advocate Mudenda vati ma primary elections ndiwo anoburitsa vanozokwikwidza musarudzo dzenyika uye kana akasafamba zvakanaka sarudzo hadzigoni kuitwa zvakajeka kana ma primary asina kuitwawo pajekerere. VaMudenda vatiwo masangano anotya kudyiwa musarudzo ndiwo anowanzochema-chema sarudzo dzisati dzaitwa. Gweta rinorwira kodzero dzevanhu rapinda mumusangano uyu, VaTrust Maanda, vaudza Studio 7 kuti pfungwa yaVaMudenda yakanaka chose asi zvinonetsa kuti ZEC ikwanise kuitisa sarudzo dzemapato ese munyika nekuda kwekuwanda kwaakaita. VaMaanda vatiwo ZEC inofanira kuramba yakazvimirira kwete kupindira munyaya dzesarudzo dzemapato ematongerwo enyika. VaMaanda vati chiri kukonzera mutauro mumapato ezvematongerwo enyika inyaya yekuti haana mitemo yakajeka yekuita sarudzo dzawo. Mukuru weERC, VaTawanda Chimhini, vati vanobvumirana naVaMudenda kuti sarudzo dzemapato dzinofanira kuitwa zvakajeka kuti sarudzo dzenyika dziitwewo zvakanaka. VaChimhini vanoti sangano ravo rinoda chose kunge richiongorora sarudzo dzema primary emapato ezvematongerwo enyika asi hapana hwaro kana mutemo wekuti vaiite izvi vakachengetedzwa. VaChimhini vanoti mapato ezvematongerwo enyika haadi kuongororwa kuti anofambisa sei sarudzo dzawo dzeketsvaga vachaamirira. Zvinhu hazvina kumira zvakanaka mumapato makuru munyika eZanu PF neMDC-T inotungamirirwa naVaNelson Chamisa, umo mamuka mutauro nekuda kwenyaya yema primary. MuZanu PF vazhinji vakasara vatsamwa uye vari kugunun’una nemafambisirwe akaitwa sarudzo idzi vachti pakaitwa chizivano nechikiribidi. Nhengo dzeMDC-T dzinoti hazvina kujeka kuti sarudzo idzi dzichafamba sei. MDC-T inotarisirwa kuita sarudzo dzema primary mangwana Mugovera pamwe nemusi weSvondo. No media source currently available  ",VaJacob Mudenda Vanoti ZEC Ngaibatsire Mapato Anopikisa Kuita Sarudzo Dzavo
"Nhumwa yeUnited Nations, Amai Alena Douhan, avo vanga vari munyika kwemazuva gumi adarika vachiongorora nyaya dzekutyorwa kwekodzevanhu uye kuti zvirango zvinonzi zvakatemerwa Zimbabwe nenyika dzekumavirira vakurudzira Zimbabwe kuti iite nhaurirano dzechokwadi nenyika dzakatemera zvirango nechinangwa chekuti zvirango izvi zvigobviswa. Vachitaura nevatori venhau pamahofisi eUnited United emuno vachipendera rwendo rwavo rwemazuva gumi vari munyika umo mavanga vachiongorora nyaya dzekutyorwa kwekodzevanhu uye kuti zvirango zvakanganisa hupenyu hweveruzhinji zvakadii, Amai Douhan vati zvirango zvakatemerwa Zimbabwe nenyika dzekumavirira dzakaita seAmerica, Australia, Canada, neSwitzerland pamwe nesangano reEuropean Union, hazvisi pamutemo. Amai Douhan vati zvirango izvi hazvina kubvumirwa neUnited Nations Security Council. Vatiwo zvirango zvakatemerwa vamwe vanhu pamwe nemabhanga nemamwe makambani nehurumende yeAmerica ichishandisa mutemo weZidera hazviwirirane nezvinangwa zvemitemo yeInternational Monetary Fund, IMF, iyo inosimbaradza nyaya dzekudyidzana munyika dzakasiyana-siyana zvakazokonzera kuti vanhu vakawanda varasikirwe nemabasa munyika uye hupfumi hwenyika huwire pasi. Amai Douhan vati zvirango izvi zvakanganisa veruzhinji muZimbabwe mukuwana chikafu, hutano hwakanaka, dzidzo, mvura yokunwa yakachena nezvimwe. Vatiwo zvirango izvi zvakakonzera kuti veruzhinji vatadze kuwana chokufambisa sezvo makambani mazhinji arikutadza kutenga ma spare parts kubva kunyika dzakatemera Zimbabwe zvirango. Amai Douhan vati zvirango izvi zvinotyorawo kodzero dzeveruzhinji uye vatiwo zvirango izvi zviri kukonzera kuti vanhu vakawanda vatize munyika vachienda kunze kwenyika kunotsvaga mafuro manyoro. Asi Amai Douhan vakaurudzira kuti hurumende yeZimbabwe iite nhaurirano nenyika dzakaisa zvirango izvi kuitira kuti zvigobviswa vachiti Zimbabwe pamwe nenyika dzekunze dzakaisa zvirango izvi hadzifanire kushandisa nyaya dzezvirango kuti dzitsvage rutsigiro kususukidza zvinenge zvichidiwa kuti zviitwe neZimbabwe kana nyika dzakatemera zvirango izvi. Amai Douhan, avo vakurudzirawo kuti muZimbabwe mutevedzerwe mitemo pamwe nekuita nhaurirano dzechokwadi pakati pehurumende, mapato anopikisa pamwe nemasangano anoshanda akazvimirira mukugadzirisa matambudziko akatarisana nenyika, vakurudzirawo America kuti isiyane nekushandisa mutemo weZidera vachiti haufambirane nechisungo chenyika dzepasi rose chinobata nyaya dzekodzero dzevanhu che International Covenent on Civil and Political Rights. Mushandi mukuru anoona nezvekuburitswa kwemashoko muZanu PF, VaTafadzwa Mugwadi, vati vane chivimbo chekuti nyika dzakaisa zvirango izvi dzichazvibvisa sezvo hurumende yaVaEmmerson Mnangagwa yakatotanga nhaurirano nenyika idzi pasi pehurongwa hwekugadzirisa hukama hweZimbabwe nenyika dzekunze kana kuti international re-engagement. Asi nyanzvi munyaya dzezvematongerwo enyika, VaRashweat Mukundu, vati havaone nyika idzi dzichikurumidza kubvisa zvirango izvi vachiti hurumende inofanira kutanga yagadzirisa nyaya dzekutyorwa kuri kuitwa kodzero dzevanhu pamwe nehuori hwapfunya chisero munyika. Vachinyora padandemutande ravo reTwitter, nhengo yekomiti inoona nezvinoitika kunze kwenyika mudare reSeneti muAmerica, VaJames Risch, vatiwo Zimbabwe iri kuswera ichiimbira mugaba kunze kwekuti igadzirise matambudziko akatarisa nenyika akafanana nekumisa nyaya dzehuori nekutyorwa kwekodzero dzevanhu vakakuruidzira kuti Zimbabwe ivandudze nyaya dzezvematongerwo enyika pamwe nezvehupfumi. Amai Douhan vati vakasangana nevamasangano anoshanda akazvimirira vashomanana vachiti mamwe masangano anoshanda akazvimirira akaramba kusangana navo. Asi mutauriri wemubatanidzwa wemasangano anoshanda akazvimirira weCrisis in Zimbabwe Coalition, VaMarvelous Khumalo, vati havaoni nyika dzakatemera vakuru vakuru muZimbabwe zvirango dzichitambira gwaro raAmai Douhan. Amai Douhan vakurudzira mamwe masangano avasina kukwanisa kuona pamwe neveruzhinji kuti vavatumire miono yavo vachinge vadzokera vachiti vachine nguva yakawanda yekunyora gwaro ravo rizere iro ravachasvitsa kumusangano weUnited Nations Human Rights Council uchaitwa muna Gunyana wegore rinouya. No media source currently available ",Amai Douhan Vanoti Zvirango Hazvisi Pamutemo
"Vamwe vanoongorora nyaya dzezvehupfumi vari kupomera hurumende mhosva yekutadza kugadzirisa nyaya dzezvehupfumi zvapa kuti makambani akawanda akaita seNRZ, Air Zimbabwe nemamwe atatarike. Gurukota rezvekutakurwa kwezvinhu, VaJoel Biggie Matiza, vakaudza nhengo dzedare reparamende kuti hurumende iri kuda kutora chikwereti cheAir Zimbabwe chinosvika mamiriyoni mazana matatu nemakumi manomwe nemanomwe, kana kuti $377 million. Muongorori wezvehupfumi vachishanda nesangano rePersycon Financial Advisors, VaPersistence Gwanyanya, vaudza Studio 7 kuti makambani ese ehurumende anofanira kutengeswa nekuti hurumende haifanirwi kuita zvemabhizimisi. No media source currently available ",Hurumende Yoronga Kutora Chikwereti cheAir Zimbabwe
"Nyanzvi dzezvematongerwo enyika pamwe nenyaya dzehupfumi dzinoti kusaremekedzwa kwemitemo, huori uye kutadza kufambiswa kwemari dzenyika nemazvo, zvimwe zvezvinhu zviri kukonzera kuti Zimbabwe ipinde parumananzombe pairi. Gweta rinorwira kodzero dzevanhu uye vari mukuru wesangano rinorwira kodzero dzevanhu kuchamhembe kweAfrica, reHuman Rights Watch, VaDewa Mavhinga, vanoti chikonzero chikuru chiri kukonzera matambudziko ari munyika kusaremekedzwa kwemitemo yenyika, zvikuru nehurumende. VaMavhinga vanotiwo pasvika zvinhu muZimbabwe, pave kuda kuti masangano akaita seUnited Nations achipindira muZimbabwe nekuti hurumende iripo haisi kuremekedza mitemo yenyika. Mumwe muongorori wezvematongerwo enyika, Va Rejoice Ngwenya, vachitaura vakazvimirira, vanoti hutongi huripo hune hudzvinyiriri nehuori izvo zvinopa kuti nyika iende kumawere. VaNgwenya vanotiwo hutungamiri huripo hwatadza kuzadzisa zvahwakavimbisa kuti huchaitira veruzhinji. Nyanzvi mune zvehupfumi, uye vachishanda nesangano re Percycon Financial Services, Va Persistance Gwanyanya, vanoti hurumende ine huori uye haibati mari dzenyika zvakanaka. Vamwe vanoongorora zvematongerwo enyika vanotiwo sangano reSouthern African Development Community neAfrican Union anofanirwa kupindira muZimbabwe kuitira kuti abatsirewo kugadzirisa matambudziko ari munyika. Mutungamiri weMDC, VaNelson Chamisa, vanotiwo zviri kuitika munyika zvave kuda kuti vekunze vapindire sezvo zvinhu zviri kuramba zvichiipa muZimbabwe. Ukuwo mutungamiri wenyika, VaEmmerson Mnangagwa, vanoti nyika dzekunze, zvikuru dzekumavirira zuva, ndidzo dziri kukonzera kusagadzikana munyika. Zvinhu hazvina kumira zvakanaka muZimbabwe zvichitevera mhirizhonga yakaitika mwedzi wapera iyo yakasiya vanhu gumi nevashanu vafa mushure mekupfurwa nepfuti. Sangano reZimbabwe Association of Doctors for Human Rights rinoti vanhu vanodarika makumi manomwe vakarapwa maronda akakonzerwa nemabara epfuti. VaMnangagwa vanoti vakaisa mauto mumigwagwa kuitira kuti achengetedze runyararo. No media source currently available ","Nyanzvi Dzinoti Huori, Kutyora Kodzero Zvimwe Zvauraya Zimbabwe"
"Vamwe vabereki vanoti havasi kufara kuti zvimwe zvikoro zvakakwidza mari dzevana dzechikoro zvave kupa kuti vana vavo vadzingwe panguva iyo vadzidzisi vaswera vachitamba bhora pamahofisi egurukota rezvemari vachiti vanoda kuwedzerwa mari dzemihoro. Mumwe wevabereki ava, Amai Irene Muzondo vekuArcturus, vaudza Studio7 kuti havasi kufara nekukwidzwa kwakaitwa mari yechikoro panguva iyo hurumende yakati zvikoro zvinofanira kutanga zvakumbira mvumo yekukwidza mari dzechikoro kwairi. Mumwe mubereki ane mwana anodzidza kuArcturus zvakare, Amai Margaret Muronzi, vanoti vana vavo vari kudzingwa kuzvikoro nepamusana pekukwidzwa kwemari dzechikoro idzi panguva iyo zvakare vadzidzisi vari kuramwa mabasa. Amai Tecla Bhomba avo vanogara kuChitungwiza vakurudzirawo hurumende kuti ikurumidze kugadzirisa gakava riri pakati payo nevadzidzisi sezvo vachiti vana vari kunyora bvunzo gore rino ndivo vari kunyanyorasikirwa nenguva yekudzidza. Kunyange hazvo vabereki vari kugunun’una nemamiriro akaita zvinhu muzvikoro, nhengo dzesangano rinomirira vadzidzisi vekumaruwa reAmalgamated Rural Teachers Union of Zimbabwe, kana kuti ARTUZ, dzaswera dzichitamba bhora netsoro pamahofisi egurukota rezvemari, VaMthuli Ncube. Munyori mukuru muARTUZ, VaRobson Chere, vati vacharamba vari pamahofisi aVaNcube kudzamara bazi remari ranzwa zvichemo zvavo. Mutungamiri weARTUZ, VaObert Masaraure, vati VaNcube vave kufanira kusiya basa sezvo vatadza kugadzirisa nhuna dzavo sevarairidzi pamwe nevashandi vose vehurumende. Hatina kukwanisa kutaura naVaNcube pamwe nemunyori mubazi rezvemari, VaGeorge Guvamatanga ,sezvo nharembozha dzavo dzanga dzisiri kupinda. Kunyange hazvo vashandi vehurumende, avo vanosanganirawo vana chiremba vari kuramwa mabasa vachiti vanoda kubhadharwa nemari yekunze, hurumende inoti homwe yayo yakabooka. Zvichakadai, masangano anomirira vashandi vehurumende akatarisirwa kuita musangano nehurumende mangwana kuti vazeye nyaya dzemari yemihoro pasi peNational Joint Negotiating Council, NJNC kunyange hazvo masangano akaita seARTUZ neProgressive Teachers Union of Zimbabwe akazivisa kuti haasi kuzopinda musangano uyu achiti boka reNJNC harisi pamutemo. No media source currently available ",Vabereki Vakawanda Vochema neMari Dzechikoro Dzavanoti Dzakawandisa
"Mapurisa anonzi arambidza bato reCitizens Coalition for Change kuenderera mberi nemusangano waro wekutsvaga rutsigiro kuEpworth mangwana panguva iyo dare redzimhosva raturawo mutongo wekuti mapurisa asavhiringidze musangano webato iri wanga uchiitirwa mumusha weTafara nhasi. Mapurisa anonzi anyorera bato reCCC nhasi achiramba kuti musangano wanga uchida kuitwa kuEpworth mangwana nemutungamiri webato iri VaNelson Chamisa nevatsigiri vavo wekutsvaga rutsigiro pamberi pesarudzo dzema by-election dziri kuitwa neMugovera. Tsamba yanyorwa nemapurisa iyi inouyawo panguva iyo mutongi wedare ramejasitiri, VaLanzini Ncube, vatura mutongo nhasi wekuti mapurisa asavhiringidze musangano webatoro reCCC kuTafara uyo wanga warambidzwa zvakare nemapurisa. Tsamba yemapurisa yekurambidza musangano wekuEpworth iyo iri mumaoko eStudio 7 yanyorwa naChief Superintendent C. Muzivi inoti mapurisa mazhinji anoendeswa kunzvimbo dzichazovhoterwa neMugovera saka hapana mapurisa anozokwanisa kuchengetedza runyararo pamusangano weCCC uyu. Mutauriri weCCC, Muzvare Fadzayi Mahere, bato ravo rinofanira kupihwa mukana wekutsvaga rutsigiro sezviri kungoitwawo bato reZanu PF iro rapeta misangano yaro yekutsvaga rutsigiro pamberi pesarudzo idzi nhasi vachiti zvekuvarambidza kuita misangano izvi zvinoita kuti sarudzo dzisafambe zvakanaka. Muzvare Mahere vati bato ravo rave mubishi kutora matanho pamusoro pekurambidzwa kwaraitwa kuita musangano wekuEpworth uyu. VaChamisa vakamborambidzwa nemapurisa kuita misangano nevatsigiri vavo kuMarondera, Gokwe, Binga, neMasvingo asi misangano iyi yakazoenderera kuBinga neMasvingo chete mushure mekunge bato reCCC raenda kumatare. Muzvare Mahere vatiwo havasi kufara nedanho ratorwa nekomisheni inoona nezvesarudzo yeZimbabwe Electoral Commission rekubvumidza munhu mumwechete chete panenge pachivhoterwa anenge akamirira munhu anenge achikwikwidza musarudzo dzema by-election neMugovera. ZEC yazivisa kuti kunyange pachibvumirwa kuti vari kuvhoterwa vave nevamiriri vanokwana vatatu, munhu mumwe chete ndiye chete anobvumira panenge pachivhoterwa panguva imwechete. Muzvare Mahere vati danho ratorwa neZEC iri hariwirirane nezviri mubumbiro remitemo uye vati pane zvakawanda zvinofanira kuvandudzwa zvinobata nyaya dzesarudzo. Zvisinei nekunyunyuta kuri kuitwa neCCC, mushandi mukuru anoona nezvekuburitswa kwemashoko muZanu PF, VaTafadzwa Mugwadi, vati bato ravo ragadzirira zvakakwana kupinda musarudzo dzemusi weMugovera. VaMugwadi vatiwo bato ravo harinei nemafambisirwo anoitwa basa neZEC vachiti chavo kutaura neveruzhinji kuti vagovavhotera neMugovera. Vatiwo nyaya yekuti mapepa ekuvhotera haana ruvara rwunozivikanwa nevatsigiri haisi nyaya ine chekuita navo sebato vachiti ZEC isangano rinoshanda rakazvimirira. Hatina kukwanisa kubata mutauriri weZEC, VaJasper Mangwana, avo vanga vasiri kudaira nharembozha yavo. Asi komisheni padandemutande rayo reTwitter kuti mutemo hausungire komisheni yavo kushandisa ruvara rwunenge rwuchishandiswa nevanenge vachikwikwidza uye komisheni iyi yatiwo vachange vachimirira vari kukwikwidza musarudzo idzi kana kuti ma polling agent vanosungirwa kusvitsa nhuna dzavo kumukuru anenge achitungamira nyaya dzekuvhota panzvimbo dzinenge dzchivhoterwa uye kuti vaite zvinhu zvisingazoite kuti panenge pavhoterwa nemunhu musi wekuvhota uyu pasazivikanwe.",Mapurisa Oenderera Mberi Nekurambidza VaChamisa Kuita Misangano
"Bato guru rinopikisa munyika reMDC inotungamirwa naVaMorgan Tsvangirai, rinoti riri kushora zvikuru danho rakatorwa nemutungamiri wenyika, VaRobert Mugabe, rekupa chipo chemombe dzinotsika mazana matatu kusangano re African Union. Bato guru rinopikisa munyika reMDC inotungamirwa naVaMorgan Tsvangirai, rinoti riri kushora zvikuru danho rakatorwa nemutungamiri wenyika, VaRobert Mugabe, rekupa chipo chemombe dzinotsika mazana matatu kusangano re African Union. MDC-T inoti izvi zvinoshamisa kuti VaMugabe vanoita zvakadai, panguva iyo nyika iri kukangwa nenzara inotysa. Mutauriri weMDC-T, VaObert Gutu, vanoti zvaitwa naVaMugabe hazvina kusiyana nababa vemusha vanosiya imba yavo ichitsva vachimhanyira kunodzima moto uri kupisa imba yemuvakidzani wavo. Pakusiya kwavo husachigaro hwesangano re African Union, VaMugabe vakashoropodza tsika yenyika dzemuAfrica yekutarisira zvipo nerubatsiro kubva kunyika dzekunze, vakavimbisa kuti vaizopa mombe senzira yekukurudzira nyika dzemuAfrica kuti dzisangovimba nerubatsiro rwekumawirira chete. Bepanhau reHerald rinoti mombe idzi dzakasvitswa kusangano iri kuburikidza nemutevedzeri wasachigaro we African Union Commission, VaErastus Mwencha, avo vakasvika munyika neChina kuzotambira chipo ichi. Mombe idzi dzinonzi dzakabviswa nevanhuwo zvavo vaida kubatsira. Kusvika pari zvino nyika inonzi yarasikirwa nezviuru zvemombe kubva kunzara yakabata nyika. No media source currently available    ",MDC-T Yoshora Danho raVaMugabe Vopa AU Chipo cheMombe Mazana Matatu
"Apo bato reZanu PF rave kupeta sarudzo dzekutsvaga vacharimirira pasarudzo dzegore rino, mamwe mapato anopikisa ashora bato iri nekushandisa mari dzehurumende, mapurisa nezvikoro pasarudzo dzaro dzema primary. Sarudzo dzemuZanu PF dzange dziri kuritirwa muzvikoro, nzvimbo dzakaita semakambani ehurumende akaita seDistrict Development Fund nedzimwe uye mapurisa ndiwo ange achivhotesa kana kutakura mapepa ekuvhotesa pamwe nekuachengetedza. Vezvimwe zvikoro nemakanzuru varamba kuti tivadome mazita avo sezvo vachitya kuzoshungurudzwa vati bato iri harina kubhadhara kushandisa zvikoro zvavo uye rinozivikanwa nekusabhadhara. Zvakaitwa neZanu PF izvi hazvina kufadza vemapato anopikisa pamwe namasangano anoshanda akazvimirira avo vanoti zviri kuitwa neZanu PF zviri kunze kwemutemo. Munyori anoona nezvesarudzo muMDC-T inotungamirwa naVaNelson Chamisa, VaMurisi Zwizwai, vaudza Studio7 kuti zviri kuitwa neZanu PF izvi hazvina kunaka zvachose. Vashorawo kushandiswa kwemapurisa nebato iri uye vati izvi zvinoratidza pachena zvavagara vachitaura kuti mapurisa anoita zvematongerwo enyika nekushandira Zanu PF. Vatiwo nyaya yekushandisa mapurisa ane zvombo mumaprimary inyaya yekutyityidzira vanhu uye izvi zvichaitwa zvekare musarudzo dzenyika yese. Mutauriri weMDC inotugamirirurwa naVaWelsham Ncube, VaKuraoune Chihwayi, vashorawo Zanu PF nekushandisa mapurisa. VaItai Munyoro vebato reNational People’s Party vatiwo nezviri kuitika havawoni nyika ichiita sarudzo dzakachena. Hatina kukwanisa kubata mutauriri webato reZanu PF, VaSimon Khaya Moyo, kuti tinzwe divi ravo panyaya iyi. Asi vanoona nezvekurongwa kwemusangano mubato iri mudunhu reHarare, VaDouglas Mahiya, vati hapana chakapa kuti vashandise zvikoro panopinda vana vavo. Vatiwo mapurisa anoshandira bato riri kutonga kwete mapato anopikisa. Mukuru wesangano reCrisis in Zimbabwe Coalition kuchamhembe kweAfrica, VaJoey Mabhenge, vaudza Studio7 kuti izvi zvinoratidza pachena kuti sarudzo dzichange dzisina kuchena. Vanoongorora zvematongerwo enyika vakazvimirira, Muzvare Gladys Hltashwayo, vati hapana chinoshamisa pane zviri kuitwa nemapurisa vachiti ndozvavanogaro chema kuti mapurisa nemasoja anoita zvematongerwo enyika achishandiswa neZanu PF. Vati iri ndiro dambudziko guru rakatarisana nenyika apo yave kupinda musarudzo dzakakosha. Zvichakadai, sarudzo dzema primary munzvimbo zhinji munyika dzapera uye zvakabudamo zvinotarisirwa kuzviswa zviri pamutemo mangwana nemukuru anoona nezvekurongwa kwemusangano mubato iri, VaEngelbert Rugeje. No media source currently available   ",Vanhu Voshora Zanu PF Zvichitevera Kushandisa Zvinhu zveHurumende Musarudzo Dzayo
"Zvinonzi pakave nekukandirana makobvu nematete pakati penhengo dzebato reMDC inotungamirirwa naVaMorgan Tsvangirai nenhengo dzeMDC Renewal Team neMugovera mudunhu reBuhera West mushure mekunge veMDC T vapomera veMDC Renewal Team mhosva yekunyomba mutungamiri wavo VaTsvangirai. Izvi zvinonzi zvakaitika pakuvigwa kwaAmai veimwe nhengo yeMDC Renewal Team, VaToendepi Shonhe. Zvinonzi nyaya yakatangira pakasimuka mumwe mukuru muRenewal Team, VaElton Mangoma, vachitaura vakamirira bato ravo, avo vanonzi vakapomera VaTsvangirai mhosva yekushanda nebato reZanu PF. Izvi zvinonzi hazvina kutambirwa zvakanaka nevamwe vaive parufu urwu vachitsigira bato raVaTsvangirai izvo zvakazoita kuti imwe nhengo uye vari kanzura muBuhera makare, VaPaul Makuvise, vasimuke vachimisa VaMangoma kutaura. Bato reMDC T rinogaronyunyuta kuti veMDC Renewal Team vanongotuka VaTsvangirai kana nepasina kukodzera sezvinonzi ndivo vari kutonga nyika. Mashoko anombotaurwawo neMDC Renewal kuti vatsigiri vaVaTsvangirai vanovashorawo zvisina kukodzera. VaMakuvise vanoti senhengo dzeMDC T havasi kuzorega vanhu vachiita madiro aJojina vachituka mutungamiri wavo, zvikuru vari kudunhu rakaberekerwa VaTsvangirai reBuhera. Asi munyori anoona nezvekurongwa kwemisangano muMDC Renewal Team mudunhu reManicaland, VaPishai Muchauraya, vanoramba kuti kune zvakadaro zvakaitika. VaMuchauraya vanoti rufu urwu rwaive mumaoko evanhu vebato ravo saka hapana mukana waivepo kuti nhengo dzeMDC T dzivaudze zvekuita. No media source currently available No media source currently available  ",Nhengo dzeMDC T neMDC Renewal Team Dzinotosvorana paRufu
"Mutungamiririri wenyika VaEmmerson Mnangagwa vakasvika munyika yeQatar mangwanani eMuvhuro kurwendo rwemazuva matatu rwavakakokwa ne mutungamiriri we nyika iyi Sheik Tamin bin Hamad Al Thani. VaMnangagwa vatambirwa nemunyarikani wemhuri yekwa Tani vachibva vatonanga kumusangano wavo wekutanga nemukuru wenyika. Musangano uyu wakapindirwa kumuzinda weRitz Carlton kumahofisi a Shaik Tamin bin Hamad Al Thani. VaMnangagwa vakaperekedzwa nemakurukota anosanganisira Rtd Air Marshal Perrance Shiri, VaPatrick Chinamasa, VaMike Bimha, VaWinston Chitando na gavhuna we bhanga renyika, Doctor John Mangudya. Zvizvarwa zveZimbabwe zvriri muQatar zvinonzi zviri kusangana nemutungamiri wenyika nemakurukota ariko mangwana kuti zvinzwewo mharidzo yavo yekuti vemabhizinesi vakasununguka kupinda munyika yeZimbabwe kana kuti “Zimbabwe is Open for Business”. Kuchapindwawo mimwe misangano yakasiyana siyana nevemabhizinesi veku Qatar mumazuva maviri anotevera. Zvizvarwa zveZimbabwe zvinogara kuQatar zvinotiwo zvakamirira kuona zvichabuda mumisangano iyi. Nyika yeQatar imwe yenyika dzinozivikanwa pasi rese nenyaya dzehupfumi hunobva mukutengesa mafuta ekufambisa dzimotokari. Mutevedzeri wegurukota rezvemari VaTerrence Mukupe vanoti chakakosha ndechekuti VaMnangagwa havana kukumbira musangano nenyika iyi asi kutoti vakakokwa kuti vazoita hurukuro idzi.  No media source currently available  ",Mutungamiririri wenyika VaEmmerson Mnangagwa Voshanya KuQatar kuMisangano yeMazuva Matatu
Vakafanobata chigaro chemutungamiri webato reMDC-T VaElias Mudzuri vari kuramba mashoko ekuti mutungamiri webato iri VaMorgan Tsvangirai vane hurongwa hwekusiya chigaro mukati memazuva mashoma anotevera. VaMudzuri varambawo mashoko ainge ambotaurwa nemutauriri waVaTsvangirai VaLuke Tamborinyoka ekuti VaTsvangirai vainge vabuda munyika neChishanu vachienda kuSouth Africa kunorapwa vachiti vakabuda munyika neChipiri manheru. Mashoko ekuti VaTsvangirai vainge voronga kusiya basa anotevera mashoko avo kuvatori venhau ekuti kudoma kwavakaita VaMudzuri naVaNelson Chamisa kuti vabatsirane nemumwe mutevedzeri wavo Muzvare Thokozani Khupe kwainge kwakanangana nekuti vainge vachiona zvemberi uye kuti ushe madzoro. VaTsvangirai vakazivisa kare kuti vari kurwara nechirwere chegomarara uye vari kupota vachienda kunorapwa kuSouth Africa. No media source currently available   ,VaMudzuri Voramba Kuti VaTsvangirai Vari Kuda Kusiya Chigaro cheKutungamira MDC
"Vatsigiri veZanu PF mudunhu reMasvingo vayambira VaFrancis Nhando, avo vanoona nezvegwara resangano revarwiri verusununguko reZINLWVA, kuti vabude mudunhu reMasvingo, kukundikana kwavo vanozorasikirwa nehupenyu hwavo. Izvi zvinotevera kuverenga kwavanonzi vakaita gwaro resangano ravo iro raiudza mutungamiri wenyika VaRobert Mugabe kuti vachibva pachigaro nekuti vakonewa kutonga nyika.  VaNhando, avo vanogara kuChiredzi, vari panguva yakaoma zvichitevera musanagano wakaitwa nenhengo dzeZanu PF munzvimbo iyi mukupera kwesvondo dzichiti idzo hadzichadi kuvaona mudunhu rino uye vanoda kuvatorera zvose zvavakawana kuburikidza neZanu PF, kusanganisira munda wenzimbe. Nhengo yeparamende yeZanu PF kuChiredzi West, VaDarlington Chiwa, vakaudza musangano uyu kuti munhu wese anoti haachadi kutsigira VaMugabe anenge aramba kurarama panyika. ""Zvakataurwa naVaNhando isu kwatiri its a non-starter. Munhu ukati hauchadi Mugabe hauchadi upenyu. Vanhu vakati havachamudi vanosara vasina kana chinhu. ""Munhu ari kupuwa penjeni vamwe vasingatoiwani vakanyatsorwa hondo. Tiri kuti kana munhu akati haachadi VaMugabe adeclare hondo kana tikasangana naye mu street tisingagoni kunonga dombo totoita wekuruma,"" VaChiwa vakadaro. Mumwe mutsigiri asina kuda kutaura zita rake akatiwo musangano wavo hauchadi kuona VaNhando muMasvingo. ""Cde Nhando vapanduka vajoina the likes of vanaMutsvangwa. Saka isu sevanhu vemuno hatikwanisi kuremekedza mu war vet anotuka mutungamiriri wenyika. ""Sevanhu veMasvingo pamusangano uno tiri kuti Nhando hatichadi kumuona muno mupanduki."" VaLloyd Simango wemuWard Five muChiredzi vakati ivo vechidiki veZanu PF vakawirirana kuti munhu wese asingasadi kutsigira VaMugabe anotorerwa zvose zvaakawana kumusangano wavo. ""Tiri kuda kuita state of emergence yekuti munhu wese anoita against the president tinotora zvinhu zvose zvaakawana kumusungano, mangwana tiri kundotora munda waNhando,"" VaSimango vakadarowo. Sachigaro weZanu PF muMasvingo, VaAmasi Nenjana, vakati ivo havachadi kusevenza naVaNhando. ""Isu hatisevenzi naye. Kwaari izvezvi ari kutotya nezvaakataura tinozviva hazvisi zvitsva,"" VaNenjani vakadaro. Izvi zvinotevera kushata kuri kuramba kuchiti hukama hwemusangano weZanu PF nevarwi verusununguko avo vakati havachatsigiri VaMugabe, avo vavakati vasiye chigaro nekuti vakawondonga nyika. Asi VaNhando vaudza Studio 7 kuti vakanzwa zvose zvakataurwa pamusangano uyu uye havasi kutyira hupenyu hwavo nezvakaturwa nevatsigiri veZanu. Vati vakazvipira kufa uye havatozivi kuti vakararama sei panguva yehondo yavairwira kusunungura nyika. Vati ivo zvavakataura kuti havachatsigiri VaMugabe pasarudzo dza 2018 hazvishanduki. No media source currently available  ",VeZanu PF kuMasvingo Vodzinga muDunhu iri Nhengo yeSangano reVakarwa Hondo
"Kuramwa mabasa kwavana mukoti vanoshanda muzvipatara zvehurumende kuri kuenderera mberi zvisinei nekutyiotyidzwa kwavakaitwa negurukota rezveutano, VaDavid Parirenyatwa, vachiti vashandi vemuzvipatara ava vadzokere kumabasa panguva iyo nyaya dzavo dzinenge dzichigadziriswa. Pashanyirwa chipatara chikuru cheParirenyatwa, Studio 7 yawona kutambura kuri kuita veruzhinji sezvo vasiri kurapwa. Varwere vazhinji vanga vachinzi vadzokere kudzimba dzavo zvisinei nekurwara kwavo uye vamwe vachiudzwa kuti vanotsvaga rubatsiro kuzvipatara zvisiri zvehurumende. Mu Ward A1 iyo inoshandiswa nevarwere vakamirira kupiwa mibhedha, yanga yakavharwa. Srudio 7 yaona varwere vanga vachiratidza kuti vachiri kudzimbikana nemuviri vachiburitswa muchipatara ichi sezvo kusina vanamukoti. Mumwe wevadzoserwa kumba ndiSekuru Wilson Mazhambe avo vanogara kwaMutoko. VaMazhambe vati vari kushungurudzika zvikuru nekuti pavakambouya kuchipatara cheParirenyatwa vakawana vana chiremba vachiramwa mabasa vakasarapwa, rwendo vawana vanamukoti vasingashandi. Sekuru Mazhambe, avo vange vatove kuda kubudisa misodzi vaudza Studio7 kuti havana mari yekuenda kuzvipatara zvisiri zvehurumende. Vati kunange hazvo vari kurwadziwa zvakanyanya, vange vave kudzokera kumba kwaMutoko. VaMazhambe vachema chema kuhurumende kuti dai yapa vashandi vezveutano mari vadzokera kumabasa Mumwe murwere ada kuzivikanwa nezaita rekuti Amai Matilda vashora zvikuru hurumende yaVaEmmerson Mnangagwa nekuramwa ramwa mabasa kwevashandi vehurumende. Amai Matilda vati vanoshamiswa kuti hurumemde yaVaMnangagwa iri kuitira zvakanaka vari mumajeri asi ichitadza kuchengetedza varwere. VaMoses Murenya, avo vadzoserwawo kumba, vati vanoshamiswa kuti kunyange hazvo nyika yakatarisana nesarudzo, hurumende iri kuratidza kuti haina basa neveruzhinji. VaMurenya vati vanorwadziwa zvikuru kuti vauye kuchipatara chehurumende vonzi vanotariswa kune zvimwe zvipatara ivo vasina mari. Mukuru musangano reZimbabwe Medical Association, VaShingi Bopoto, vaudza Studio 7 kuti zvinhu hazvina kumira zvakanaka kuzvipatara zvehurumende vakati shuviro yavo ndeyekuti hurumende ikurumidze kugadzirisa dambudziko iri kuti hupenyu hwevanhu husaramba huchirasika. VaBopoto vakurudzirawo Sangano reHealth Services Board kuti richengetedze utano hweveruzhinji nekugadzirisa zvinyunyuto zvevashandi vehutano pasati paramwiwa mabasa. No media source currently available  ",Varwere Voudzwa Kudzokera Kumba neVakuru veChipatara cheParirenyatwa
"Bazi re Urban Development Corporation (UDCORP) riri kukurudzira kanzuru yeguta reMutare kuti iregedze kuramba ichibhadharisa vagari vemumusha wevazhinji we Gimboki South, mari yemitero yezvinhu zvaisiri kupa vagari ava. UDCORP iri pasi pebazi rehurumende rezvekutongwa kwematunhu. Vagari venzvimbo iyi havana mvura yakachena, masiwegi uye havatakurirwe marara. Mukuru we UDCORP VaBright Mudzvova vati vachakumbira kanzuru kuti irege tsika yekubhadharisa vagari zvinhu zvaisiri kuvapa. “Ticharequesta kuti kana paine macharges avenge vachiti imimi mubvise tichataura navo kuti vaite write off izvozvo nekuti we know kuti kuno hapana maservices amange muchiwana saka we are going to tell them that is in writing kuti vaite write off for now kudzimara vave kuita maservices acho.” VaMudzvova vakataura mashoko aya pamusangano wavakaita nevagari venharaunda iyi apo vainyunyuta nezvemaitiro ekanzuru. Vakatiwo UdCorp ichabatsira vagari ava kuti vawane mvura nezvimwe zvose zvinodiwa. “Mutare city council ichaita write off nekuti takatombovaruma nzeve nezvazvo. Panezvivakwa zvandiri kutaura nezvazvo tichaita macostings ekuti tizive kuti kugadzira maroads zvichaita mari yakati, sewerage mari yakati, mvura mari yakati saka tichaita flight maadverts ematenders acho then will let you know through mavarious media ari kuno.” Asi meya weguta reMutare kanzura Tatenda Nhamarare vanoti havasati vaziviswa nezvenyaya yekuti vabvise kana kurasa chikwereti chevagari vekuGimboki South. Asi vabvuma kuti kanzuru yavo yange isiri kupa vanhu zvavange vachibhadharira mari. VaNhamarare vanoti zvakare kanzuru yavo yaitarisira kuti vagari ava kana vachinge vachibvisa mari kukanzuru ndizvo zvaizoita kuti vagadzirise musha wavo. Bazi reUDCORP range richitarisirwa kuti rishandewo nemushandirapamwe uyu kuti rigadzirise zviri kunetsa mumusha uyu zvakafanana nenyaya dzehuori dzange dzoitwa nevamwe vakuru veGimbok. VaIsau Mupfumi ndivo mumiriri weDangamvura-Chikanga mudare reparamende iyo inosanganisira nzvimbo yeGimboki. VaMupfumi vanoti zvaivashungurudza kwazvo kuti kanzuru yeguta reMutare yaiteresa vagari zvinhu zvaisiri kuita. “Vanounza mapepa kwamuri ekuti bhadhari mvura, padharai masewer asipo, bhauza rouyisa mvura kuvanhu ivavo vovharazve kwandinoichera vachiti ndinoitengesa, hatidi huwori hwakadaro kukakanzuru, tinoda zvinhu zvinobatsira vanhu remangwana.” Muzvare Eunice Sibanda mugari wekuGimboki South kuno kwaMutare uyo ari kufara nedanho ratorwa neUDCORP. “Aaah UDCORP zvayaita tiri kufara nazvo uye tinovimba kuti haiiti zvechitsotsi sezvakaitwa nevakuru vemushandirapamwe. Asi vakaita zvechitsotsi zvinenge zvatoshata nekuti tinotarisira kuti vabatsiri.” VaBenard Mwanyisa vanofarawo nehurongwa hwekuraswa kwechikwereti chainzi vanacho kukanzuru asi vachiri kuchema nenyaya yavo yekuda kuziva kuti mari yavaibvisa kumushandirapamwe nevamwe ichaitwa seyi sezvo bazi reUdCorp ratora mabasa aiitwa nemushandirapamwe uyu. “Ini ndave nechichemo chimwe chekuti ndizive kuti imwe mari yandaibvisa kare kuprivate company yemushandirapamwe ichaitwa sei sezvo veUdCorp vatora mabasa ose manje. Zvinoreva here kuti yatonyura iyi mari here?” Vakuru veUDCORP, bazi rehurumende rezvematunhu vanoti vagari vanemari dziri mumabhanga emushandirapamwe wakamiswa mabasa vasashushikane sezvo mari yakasara mubhanga yakachengetedzeka, uye yave mumaoko mavo. UdCorp ichange ichishanda nevekanzuru yeguta reMutare, rePhysical Planning mukupedzisa basa rekugadzirisa musha weGimboki South.",Kanzuru yeMutare Yokurudzirwa Kusabhadharisa Vagari Mari Isina Zvairi Kuvaitira
"Mwanakomana wemutungamiri wenyika VaEmmerson Mnangagwa, Emmerson Mnangagwa Junior aramba mashoko ekuti akakwereta mari kubhanga reCommercial Bank of Zimbabwe akakundikana kudzosera mari yacho. Pane gwaro rine mazita evanhu makumi maviri nevatanhatu vanova vakuru vakuru munyaya dzezvematongerwo enyika vari kunzi vakakwereta mari yavari kukungikana kudzosera kusanganisa Amai Grace Mugabe mudzimai wevaive mutungamiri wenyika. Hatina kukwanisa kubata Amai Mugabe avo vari kuSingapore kuri kurapwa murume wavo kutanga muna Kubvumbi. Mumashoko kuStudio 7 padandemutande reWhatsApp, Emmerson Junior ati pane vanhu vari kuda kumusvibisa vachinyora manyepo. Ati iye haana kumbobvira adyidzana nebhanga reCBZ. Aenderera mberi achiti nenyaya yekusamira zvakanaka kwezvinhu. Vamwe vezvematongerwo enyika vari kungoda kumusvibisa kuitira kuti vanhu vapandukire mutungamiri wenyika VaEmmerson Mnangagwa. Vamwe vanonzi vapihwa mari vanosanganisira mudzimai wevaive mutungamiri wenyika Amai Grace Mugabe, mwanakomana wemutungamiri wenyika Emmerson Mnangagwa Junior. Hatisati takwanisa kubata vaviri ava sezvo nharembozha dzavo kana magweta anombovamirira dzange dzisiri kudairwa. Asi vamwe vanonzi vakakwereta mari igurukota rezvedzidzo Muzvinafundo Paul Mavima avo vati vari kubhadhara chikwereti chavo sezvo vakaita chubvumirano chekubhadhara nebhanga iri. VaMavima vanonzi vakatora mari inosvika chuuru zana nemakumi maviri yavati havo handiyo chaiyo sezvo vakatora shoma. VaMavima varamba kuti vakashandisa nyaya dzezvematongerwo enyika kuti vawane chikwereti ichi vachiti vane zvibatiso zvavakapa bhanga. Nhengo yedare reparamende inomirira Zengeza West mudare reparamende vari mutevedzeri wasachigaro webato iri VaJob Sikhala vanoti havana chikwereti sezvo bhanga iri rakatengesa zvivakwa zvavainge vavaka kuChitungwiza zvakazotengeswa nebhanga iri. VaSikhala vanonzi vane chikwereti chemari inozvika zviuru zana. Munyori anoona nezvekufambiswa kwemabasa muZanu-PF uye vaimbova gurukota rehurumende VaObert Mpofu vanonzi vapihwa chikwereti chemari inosvika miriyoni imwe chete nezviuru mazana matatu vati vakakwereta mari yakawanda kudarika apa asi vakadzosera nekudaro havaone chikonzero chekuti vasvibiswe zita ravo. Doctor Mpofu vatiwo kukwereta mari kumabhanga kunoratidza kuti havaite zvehuori. Amai Edna Madzongwe avo vaimbova mutungamiri wedare reSenate varamba kuti vane chikwereti kuCBZ. Vaimbova chipangamazano chemutungamiri wenyika VaChris Mutsvangwa vaudza Studio 7 kuti havana kutora chikwereti asi kuti bhondi kuZIMRA rezvinhu zvavainge vatenga kunze. Vati zvimwe zvezvinhu zvacho zvakazotorwa sechibatiso. Mari inonzi VaMutsvangwa havana kubhadhara neCBZ inosvika zviuru mazana matanhatu nemakumi mashanu. Studio 7 haina kukwanisa kubata vakuru veCBZ zvekare nhasi kuti tinzwe divi ravo. Asi gweta riri kunzi ritevere zvikwereti izvi VaTendai Biti vakaudza Studio 7 kuti vainge vapihwa basa asi vakati hadzisi nyaya dzavanotaura nevatori venhau sezvo vasingakwanise kufukura hapwa. No media source currently available  ",Emmerson Mnangagwa Junior Anoti Haana Chikwereti kuCBZ
"Mutungamiri weAmerica, VaJoe Biden, votarisirwa kutaura nhasi manheru mudare re Congress pamusoro pemashandiro ehurumende yavo pamwe nehurongwa hwayo hwekudyidzana nedzimwe nyika zvichitevera kusvitsa kwayaita mazuva zana kubva musi wagadzwa vabiden semutungamiri weamerica musi wa Ndira 20, 2021. Nyanzvi munyaya dzezvematongerwo enyika, Doctor Moses Rumano, vanoti vakatarisira kuti VaBiden vachataurawo pamusoro pemabatiro avaita chirwere cheCovid-19 mu America uye vachitsinhira kukosha kwakaita kuvandudzwa hwehupfumi hwenyika yavo pamwe nehukama hweAmerica nedzimwe nyika. ""Takatarisira kuti tinzwe zvizere pamusoro pemabasa abatwa naVaBiden panyaya yekurwisa denda reCovid-19 parizvino, hwaro hwavo munyaya dzezvehupfumi, nyaya yekudyidzana kwenyika yavo nedzimwe nyika, nyaya yekuremekedza zvimwe zvibvumirano zvanga zvaraswa nevaimbove mutungamiri VaDonald Trump nezvimwewo zvavakaita kubvira vatora matomhu kutanga kwegore,"" vadaro Doctor Rumano. No media source currently available ","Mutungamiri weAmerica, VaJoe Biden, Vakataura Pamusoro peHwaro hweHurumende Yavo Manheru eChitatu Mudare reCongress"
"Mutungamiri wenyika VaRobert Mugabe nemusi weChitatu vakati havasi kuzosiya masimba kunyange zvodii. VaMugabe vakataura mashoko aya pamberi pevatsigiri vavo avo vakaratidzira muHarare vachiti vari kuratidza rutsigiro rwakasimba kumutungamiri webato ravo. Vachitaura pagungano iri, VaMugabe vakati havasi kuzobva pachigaro kunyange hazvo mapato anopikisa nevamwe vekunze vachiti havasi kufadzwa nehutongo hwavo. Vakaenderera mberi vachishora kusawirirana kuri muZanu PF vachiti vari kuita zvezvipoka-zvipoka vanhu vari kuronga zvekupidigura hurumende. MuZanu-PF munonzi mune zvipoka zviviri zvirikurwira kuda kutora matomu kubva kunaVaMugabe kana vachinge vabva pachigaro. Chimwe chezvipoka ichi, icho chiri kuzvidaidza kuti Generation 40 kana kuti G40, chinonzi chiri kutungamirwa nemudzimai waivo VaMugabe, Amai Grace Mugabe, avo vaudza chita chevanhu varatidzira ava kuti VaMugabe hapana anokwanisa kuvatsiva. ​Chimwe chipoka chechipiri, icho chiri kuzvidaidza kuti Team Lacoste, chinonzi chiri kutungamirwa nemutevedzeri wemutungamiri wenyika VaEmmerson Mngangagwa. Vaviri ava vanoramba havo kuti vane zvikwata zvavanotungamira. Munyori muboka revechidiki reZanu PF, VaKudzai Chipanga, vakaudza VaMugabe kuti havasi kufara nemashandiro ari kuita mamwe makurukota ehurumende avati ari kuswera achidya mari dzehurumende pazvinhu zvisina maturo uye kutenga motokari dzinodhura vechidiki vasina mabasa. VaChipanga vakakumbirawo VaMugabe kuti vechidiki vawaniswe minda pamwe nedzimba izvo zvazovimbiswa naVaMugabe. Panyaya yemabasa, VaMugabe vakati vechidiki vanofanira kuzvigadzirira mabasa vega kunyange hazvo ivo VaMugabe vakavimbisa mbune pavaitsvaga rutsigiro pamberi pesarudzo dzemuna 2013 kuti hurumende yavo ichaita kuti munyika muumbwe mabasa anosvika mamiriyoni maviri. VaMugabe vakakurudzirawo kuti vari kugovera chikafu munzvimbo dzisina zvokudya munyika yose vasapinze zvematongerwo enyika mukati vachiti nzara hainei nekuti munhu anotsigira bato. Mashoko aVaMugabe aya anouya apo MDCT ichiti nhengo dzayo dziri kunyimwa chikafu. Zvichakadaro, nhengo dzeZanu PF dzanga dzichifora idzi dzati kuuya kwaita vanhu nehuwandu hwavo kunoratidza pachena kuti VaMugabe vachine rutsigiro rwakakura kwazvo. Mumwe wevanhu ava ndiVaKindness Paradza, avo vanove nhengo yeparamende inomirira Makonde. Izvi zvatsinhirwawo nemumwe muratidziri ati anonzi VaGodfrey Chimwanda vanobva mudunu reMashonaland East. Vakaratidziri ava vanonzi vakarovawo vanhu mudhorobha vaifungidzirwa kuti inhengo dzemapato anopikisa. Mabhizimusi akawanda anonzi akavhariswa uye vechidiki vakawanda vanga vachionekwa vachinwa nekuputa zvinodhaka mapurisa achingovasiya vakadaro. Dzimwe motokari dzemapurisa dzakaonekwawo dzichitakura vanhu vanga vachiuya kuzoratidzira ava uye zvinonzi mabhazi nemotokari dzakawanda dzakatuta vanhu kubva kunzvimbo dzakasiyana-siyana dzanga dzichiramba kubhadhara mitero yekushandisa migwagwa kana kuti ma toll fees. Kunyange hazvo boka revechidiki mubato riri kutonga, reZanu PF Youth League ranga rakatarisira vanhu vanosvika miriyoni imwe chete. Asi vanhu vakaratidzira ava vanga vachisvika zviuru zana chete. No media source currently available  ",VaMugabe Vanoti Havasi Kuzosiya Chigaro Vachishorawo Kunetsana Mubato Ravo
"Bazi rezvehutano rinoti munhu mumwe chete akafa nemusi weMugovera kuBulawayo nechirwere cheCovid-19 zvasiya vanhu vafa nechirwere ichi kubva zvachatanga kupararira munyika vave mazana matatu nevanomwe kana kuti 307. NeMugovera wakare vamwe vanhu makumi mashanu nevanomwe kana kuti 57 vakabatwa nechirwere ichi. Vanhu ava kunze kwemumwe chete akabva nacho kuMozambique vakachitapurirwa munharaunda vakawanda vacho vari kubulawayo nemasvingo. Vanhu vabatwa nechirwere ichi kusvika parizvino vave zvuru gumi nechimwe chete nemazana maviri ane gumi nevapfumbamwe kana kuti 11, 219. Vanhu vapora vave zvuru zvipfumbamwe zvine mazana matatu nemakumi mashanu nevapfumbamwe kana kuti 9359 mushure mekunge vanhu makumi matatu nevashanu vapora kubulawayo. Vanhu vachiri kurwara churu nemazana mashanu ane makumi mashanu nevatatu kana kuti 1, 553. Vanhu vachiri kukatyamadzwa nemashoko akabuda svondo rapera kuti pane mazuva akafa vanhu gumi uye vamwe vapfumbamwe. Asi nyanzvi munyaya dzezvehutano uye vakambotungamira chipatara chechitungwiza hopdital Dr Enoch Mayida vanoti vamwe vanhu ava vakange vafa kare kunyangwe zvakabuda mukuvhenekwa kwavo zvakazoratidza kuti iCovid-19. No media source currently available Zvichakadaro, mashoko atumirwa Studio 7 neAfrican Union achibva kuAfrica Centers for Disease Control and Prevention anoratidza kuti vanhu vanodarika mamiriyoni maviri nezvuru mazana matatu kana kuti 2, 3 million vabatwa nechirwere checovid-19 muafrica. Vanhu vafa vasvika zvuru makumi mashanu nemashanu zvine mazana mapfumbamwe ane makumi masere nevapfumbamawe kana kuti 55,989 Vapora vadarika mamiriyoni maviri kana kuti 2 million. South Africa ndiyo ine vanhu vakawandisa vabatwa nekufa nechirwere ichi muAfrica. Huwandu hwevanhu vabatwa nechirwere checoronavirus pasi rose hwadarika mamiriyoni makumi manomwe nechimwe ane zviuru mazana masere kana kuti 71, 8 million. Johns Hopkins University yemuAmerica iyo iri kuongorora kupararira kwechirwere ichi pasi rose inoti muAmerica ndimo mune vanhu vakawandisa vabatwa nekufa nechirwere ichi. Vafa muAmerica vanodarika zviuru mazana maviri nemakumi mapfumbamwe nemanomwe ane mazana masere kana kuti 297, 800, vabatwa nechirwere ichi vachidarika mamiriyoni gumi nematanhatu kana kuti 16 million. Pasi rose vanhu vafa nechirwere ichi vanodarika miriyoni imwe chete nezviuru mazana matanhatu kana kuti 1, 6 million. Asi vapora vachidarika mamiriyoni makumi mana nematanhatu ane zvuru mazana mapfumbamwe kana kuti 46, 9 million.",Huwandu hweVanhu Vari Kufa neCovid-19 Hworamba Huchiwedzera
"Vanhu makumi maviri nevaviri vakasungwa vachipomerwa mhosva yekuita mhirizhonga mushure mekuratidzira kwakaitwa neChitatu, vacharamba vari mutirongo, zvichitevera kuraswa kwaitwa nedare chikumbiro chemagweta avo chekuti vabviswe muhusungwa . Rimwe remagweta eZimbabwe Lawyers for Human Rights, iro riri kumirira vasungwa ava, VaGift Mtisi, vati chikumbiro chavo chekuti vasungwa ava vabudiswe muhusungwa charaswa. VaMtisi vatiwo mushure mekuraswa kwechikumbiro ichi, vazokumbirawo dare zvakare kuti vasungwa ava vatongwe vachibva kumba mushure mekunge vapihwa mukana wekubvisa mari yechibatiso. VaMtisi vati chikumbiro chavo ichi chichanzwikwa nematare neMuvhuro. VaMtisi vati vasungwa vavari kumirira vanhu vakasungwa vari pamuzinda weMDC inotungamirwa naVaNelson Chamisa, paMorgan Tsvangirai House. Vatiwo mumwe wevasungwa ava, uyo ari kumirirwa negweta rake, akasungwawo ari kumatare edzimhosva, uko kwakanga kusina vanhu vairatidzira. Vasungwa ava vakawanikwa vaine mhosva yavari kupomerwa, vanogona kukandwa mujeri kwemakore gumi. No media source currently available ",Vakasungirwa Kukonzera Mhirizhonga neChitatu Votarisirwa Mudare neMuvhuro
"Hurumende yeAmerica neChitatu yakatemera zvirango mumwe muzvinabhizimisi ane mukurumbira munyika, VaKudakwashe Tagwirei, pamwe nekambani yavo yeSakunda Holdings ichivapomera mhosva yekuita zvehuwori. VaTagwirei, avo vanove zvakare chipangamazano chemutungamiri wenyika, VaEmmeron Mnangangwa, vari kupomerwa mhosva yekutsigira pamwe nekusimudzira hutungamiri hwehurumende iri kuita zvehuwori pamwe nekutyora kodzero dzevanhu. Muchiziviso chakaburitswa nehofisi inoongorora mafambisirwo epfuma yevekunze, ye Office of Foreign Assets Control, iyo iri pasi pebazi rezvemari kana kuti Treasury Department, America yakabvisawo pazvirango mushakabvu VaJohn Bredenkamp, avo vaidyidzanawo nehurumende yaVaMnangagwa. VaBredenkamp vakabviswawo pamwe nemakambani avo anokwana kuita makumi maviri, ayo anoti Alpha International (Private) Ltd., Breco (Asia Pacific) Ltd., Breco (Eastern Europe) Ltd., Breco (South Africa) Ltd., Breco (U.K.) Ltd., Breco Group, Breco International, Breco Nominees Ltd., neBreco Services Ltd. Corybantes Ltd., Echo Delta Holdings Ltd., Kababankola Mining Company, Masters International Ltd., Masters International, Inc., Piedmont (UK) Limited, Raceview Enterprises, Scottlee Holdings (Pvt) Ltd., Scottlee Resorts, Timpani Ltd., ne Tremalt Ltd. Mukutanga kwegore rino, America yakatemerawo zvirango gurukota rezvevasori, VaOwen Ncube pamwe nemumiriri weZimbabwe kuTanzania, VaAncelom Sanyatwe, vachipomerwa mhosva yekutungamira mukutyorwa kwekodzero dzevanhu. Kambani yeSakunda Holdings inonzi ndiyo ine mvumo yekupinza mafuta edzimotokari munyika, pamusoro pemamwe mabasa akawanda ainonzi inoitira hurumende yaVaMnangagwa. Vanoongorora zvematongerwo enyika vachitungamira sangano reCentre for Natural Resource Governance, VaFarai Maguwu, vanoti vanotambira nemufaro danho rehurumende yeAmerica iri, vachiti VaTagwirei vagere panhongonya yehuwori hwose huri kuitika muhurumende. Asi vanoongorora zvematongerwo enyika uye vari nhengo yeZanu PF, Doctor Simba Mavaza, vanoti hapana chakatadzwa naVaTagwirei chingaita kuti vaiswe pazvirango nekuti havasi muhurumende, uye vanoti zvirango izvi zvinotorwadzisa vana veZimbabwe kudarika ivo VaTagwirei nekambani yavo. Asi VaMaguwu vanopokana naDoctor Mavaza vachiti zvirango izvi zvicharwadza VaTagwirei nekambani yavo sezvo zvichavatadzisa kufambisa mari dzavo dziri kunze kwenyika kana kuendesa kunze kwenyika, uyewo zvichasvibisa zita ravo pasi rose. No media source currently available ",Kutemerwa Zvirango kwaVaTagwirei Kwopepembedzwa Pamwe neKushoropodzwa neVamwe
"Pane kunetsana kuri kuitika muMDC-Alliance kuMasvingo zvichitevera kuvhoterwa kwakaitwa mumwe kanzura weZanu PF kuti aite mutevedzeri wameya weguta iyo MDC Alliance iine makanzura akawanda muguta iri. Vamwe vatsigiri vanoti makanzura akavhotera munhu weZanu PF anofanira kudzingwa mubato nekuti vakatengesa. Asi vamwe vachiti hapana chakaipa chero munhu achigona kuita basa raakasarudzirwa. VaCollen Maboke veMDC Alliance ndivo vakasarudzwa kuita meya weguta reMasvingo, VaWellington Mahwende veZanu PF vakaitwa mutevedzeri wameya weguta. MDC Alliance ine makanzura manomwe, ukuwo Zanu PF iine matatu, asi VaMahwende vakakunda Amai Serina Maridza musarudzo nemavhoti mana. Mumwe mutsigiri we MDC-Alliance, Muzvare Alaika Taimu, vanoti makanzura akavhotera Zanu PF vakarasa gwara remusangano wavo nekudaro vanofanira kurangwa nebato. Izvi zvatsigirwa na Muzvare Ruth Mavedzenge avo vati makanzura akaramba kuteerera zvakanga zvasungwa nevakuru veMDC Alliance, vatengesi. Asi vamwe vatsigiri vataura neStudio7 vakaita saVaMorgan Sibanda vanoti hapana chakaipa kuvhotera munhu we Zanu PF vachiti zvinoratidza kukura mune zvamatongerwe enyika uye zvinobatanidza vanhu kuti vashandire guta pamwe chete. Asi VaStephen Nhatare vanotiwo havaoni chakaipa kuti makanzura avo avhotere verimwe bato kana vachiona kuti vanogona kuita basa. Vanotiwo mapato haafanire kupindira mumashandiro emakanzuru. VaMaboke vanoti vachashanda nemakanzura ose zvakanaka vasingatarisi kuti munhu anobvepi nekuti kana munhu wasarudzwa unomirira vagari vose. Vati vatove mubishi rekuona kuti vagadzirisa dambudziko remvura sechinhu chekutanga pakuita basa ravo. Zvinhu zvinenge zvisina kumira zvakanaka mumamwe makanzuru akatorwa neMDC Alliance munyika yose zvichitevera kupesana kwemakanzura aya pazvinhu zvinenge zvichidiwa neMDC Alliance. Sachigaro weMDC muMasvingo, VaJames Gumbi, vanoti makanzura anofanirwa kuziva kwaanobva. VaGumbi vanotiwo kana vachiita basa ravo mukanzuru vanofanirwa kuziva gwara rebato, uye kuzadzisa zvisungo zvinobva kumuzinda webato. No media source currently available ",Bhora Musango Mukanzuru yeMDC Alliance kuMasvingo?
"Nyaya yekushandiswa kwemutemo uchinzi unotarisa kuti munhu abuda mumba maani munyaya dzezvematongerwo enyika inonzi yave kuonekwa zvakare mugadziriro dzesarudzo dzema by-election dziri kuitwa musi wa 26 Kurume, apo vebato rinopikisa reCitizens Coalition for Change vari kunyunyuta kuti vari kurambidzwa nemapurisa kuungana kuti vatsvage rutsigiro asi vebato riri kutonga veZanu PF vachibvumidzwa kuita madiro aJojina. Meya veHarare vakambomiswa basa uye vari munyori anoona nezvekutongwa kwematunhu muCitizens Coalition for Change, VaJacob mafume vanoti mutungamiri wavo VaNelson Chamisa vakatadziswa nemapurisa kuenda kuBulawayp kunosangana nenhengo dzavo, uye nhengo dzavo dzakasungwa kuGweru mushure mekuungana. VaMafume vanotiwo nhengo dzakarambidzwa nemapurisa kuungana muHighfields muHarare pamwe nekwaMutare kuti dziite zvirongwa zvebato radzo pamberi pesarudzo dziri kuuya idzi. Bato reCCC rinotiwo nhengo dzaro mumaguta nemadhorobha akasiyanasiyana dziri kushungurudzwa nemapurisa nekuda kwekuti dzinenge dzakapfeka ruvara rwebato rwe yellow. Nekune rumwe rutivi, mutungamiri weZanu PF vari mutungamiri wenyika VaEmmerson Mnangagwa vari kutarisirwa kuita musangano uri kunzi neZanu PF uchange uri mukuru zvisati zvamboonekwa mumusha weEpworth zvisina dambudziko, izvo zviri kunzi nevanopikisa ava zviri kupa bato riri kutonga mukana uri kunyimwa vamwe. Asi nhengo yevechidiki mubato reZanu PF muHarare, VaAlex Gakanje, vanoti havaoni paine chikonzero chingaita kuti mapurisa arambidze nhengo dzeCCC kuungana sezvo bato iri risipo. Asi VaMafume vanoramba mashoko ekuti bato ravo harizivikanwe vachiti dai raisavepo dai raisazivikanwa dai risina kupinda musarudzo dzema by-election dziri kuuya idzi. Ukuwo VaGakanje vanoti CCC inopomera mapurisa mhosva yekutadzisa nhengo dzayo kuungana kunyange hazvo ichinge yatadza kuita musangano nekuda kwekushaya vanhu. VaGakanje vanoti chinotadzisa bato rinopikisa iri kuungana inyaya yekuti nhengo dzaro dzinotya mapurisa sezvo dzichigara dzakapara dzimhosva uyewo dzinosungwa nekuti dzinotuka mapurisa. Hatina kukwanisa kunzwa divi remapurisa panyaya iyi sezvo takundikana kubata mutauriri wemapurisa Assistant Commissioner Paul Nyathi. No media source currently available ",Citizens Coalition for Change Yonyunyuta neKwainoti Kunyimwa Mukana weKutsvaga Rutsigiro Sezviri Kuitwa Zanu PF
"Vaive mukuru weboka rematikitivha muAmerica, reFederal Bureau of Investigations, FBI, VaJames Comey, vamira pamberi pekomiti yedare reseneti inoona nezvekusora muAmerica vachipa humbowo pamusoro pekufambidzana pamwe nekudyidzana kwavo nevaimirira bato reRepublican musarudzo, avo vave mutungamiri wenyika, VaDonald Trump. Dare iri rabatabatawo kuferefetwa kwenyaya iri kupomerwa Russia yekuti yakapindira mumafambisirwo esarudzo dzemuAmerica dzakaitwa gore rapera. VaComey vataurawo pamusoro pekurudziro yavanoti yakabva kunaVaTrump yekuti varase kuferefetwa kwevaive chipangamazano chavo, VaMichael Flynn. Panyaya yeRussia VaComey vati ivo vanofunga kuti Russia yakapindira musarudzo dzemuAmerica. VaComey vapindura mibvunzo yanga ichinaya kubva kunhengo dzekomiti iyi, vachiti chikuru chavakaona kubva mukusangana kwavo naVaTrump ndechekuti VaTrump vaida kuti FBI imire kuferefetwa kwenyaya yeRussia. VaComey, avo vainyora pasi zvavanenge vakurukura naVaTrump mumisangano yavaiita, vaudza komiti iyi kuti vaitora danho iri senzira yekuchengetedza kutendeseka kwekuferefetwa kwenyaya iyi. Vachipindura kana yaive tsika yavo yekunyora pasi zvavanenge vakurukura nevatungamiri venyika, VaComey, avo vakambosanganawo naVaGeorge Bush pamwe naVaBarack Obama munguva dzavaive vatungamiri venyika, vati aka kaive kekutanga kuita izvi sezvo vakaona zvakakodzera kuti vanyore pasi zvavaikurukura naVaTrump. Vatiwo havana ruzivo rwekuti sei vakamiswa basa, asi vakati vanofunga kuti zvine chekuita nenyaya yeRussia. VaComey vati vakaudzwa kakawanda naVaTrump kuti vainge vataura nevanhu vakawanda, kusanganisira gweta guru renyika, uye vakanga vaudzwa kuti vaiita basa ravo nemazvo. Vati saka zvakavadzungaidza apo vakaona paterevhizheni VaTrump vachiti vakanga vavadzinga basa nepamusana pekuti vaiferefeta vanhu veku Russia, uye kunzwa kuti VaTrump vaiudza vamwe vanhu muchivande, kuti kudzingwa kwavo kwainge kwanyevenutsa zvakawanda pahurongwa hwekuferefetwa kweRussia. VaComey vatiwo hurumende yaVaTrump yakasarudza kuvashora nekuvazvidza, zvikuru boka reFBI, ichiti boka iri harichina kugadzikana, uye vashandi havachina chivimbo nemukuru wavo. Vati aya manyepo, vachiti vane hurombo kuti FBI yakanzwa mashoko emanyepo uyewo kuti vanhu vemu America vakanzwa manyepo. Nyanzvi mune zvematongerwo enyika vachidzidzisa paGettysburg College muPennyslvania, Doctor Chipo Dendere, vanoti chiitiko chekuti vaive mukuru wematikitivha anomiswa pamberi pekomiti yeparamende chiratidzo chekuti hutongi hwegutsaruzhinji hunoteverwa muAmerica. Doctor Dendere vanoti zvakakosha zvikuru kuti hurumende yeZimbabwe iteverewo hurongwa hwakadai, vanhu vanenge vari mumabasa epamusoro vachi bvumidzwa kupa humbowo, uye veruzhinji vachipiwa mukana wekuziva zvinenge zvakatora nzvimbo. Asi vanoti nenyaya dzekutonga nedemo, zvakaoma kuti hurumende dzakawanda dzepasi rino dzitevere hurongwa hwakadai. No media source currently available ",VaJames Comey Vanopa Humbowo Pamusoro peKudyidzana Kwavo naVaTrump
"Mukuru wesangano reAssociation of the Victims of Political Violence VaAlois Mutanga vanoti vanhu vose vakashungurudzwa nenyaya dzezvematongerwo enyika vanofanira kuripwa. Mashoko aya anouya apo nyika dzepasi rino dziri kurangarira vanhu vakashungurudzwa nenyaya dzezvematongerwo enyika uye pachipihwa kurudziro yekuti varipwe uye kuti chokwadi chibude kwete kuti vanhu varove imbwa vakaviga mupini. Zuvairi rinocherechedzwa richinzi UN International Day for the Right To The Truth Concerning Gross Human Rights Violations and for the Dignity of Victims. VaMutage avo vakashungurudzwa muZimbabwe vasati vaenda kuSouth Africa vanoti vanofanira kuripwa. “Tinofanira kuti tiripwe, nekuti vamwe vedu vakapisirwa dzimba, vamwe vakatorerwa dzimba. Nyaya yekushungurudza vanhu inofanira kumira.” Muna 2006, United Nations yakati vanhu vanenge vatyorerwa kodzero dzavo vanofanira kutaurirwa chokwadi chezvakaitika nevanenge vavshungurudza. Hurumende dzinosungirawo kuremekedza kodzero dzevanhu. Kutanga muna 2010 United Nations ndipo payakatanga kucherechedza zuva iri. No media source currently available  ",Vakatyorerwa Kodzero Dzavo muNyaya dzezveMatongerwo eNyika Vanoti Vanoda Kuripwa
"Nyanzvi munyaya dzezvematongerwo enyika dzinoti kunyange hazvo VaEmmerson Mnangangwa vaikodzera kuva mutungamiri webato ravo reZanu PF pamwe nehurumende nekuda kwehukuru hwavo, mukana uyu wakapedzwa kutanga kwemwedzi uno apo vakadzingwa zvese muhurumende nemubato. Nyanzvi idzi dzinoti VaMnangagwa vanofanira kutenda mauto nekuvadzora mubato pamwe nekuvagadza pachigaro chekutungamiri nyika. Pakadzingwa VaMnangagwa, vamwe vakaona sekuti VaMnangagwa vakange vaparara munyaya dzematongerwe enyika. Zvichitevera kudzingwa muhurumende, VaMnangagwa vakambonopotera kuSouth Africa asi vakanyora tsamba vachiti vaizodzoka munyika mukati menguva pfupi kuzotonga, Vanoongorora zvematongerwo enyika zvakare vachidzidzisa pachikoro cheSokusi University, VaTinashe Muzamindo, vanoti izvi zvinoratidza kuti pange pagara paine hurongwa hwekuti VaMnangagwa vatore chigaro chemutungamiri wenyika. Vati kuita kwemauto kunoratidza kuti vanga vakaronga nechakare uye change chasara inguva chete. Vanoongorora zvematongerwo enyika vakazvimirira, VaVivid Gwede, vaudza Studio 7 kuti hazvina kuvashamisa kuti mauto akatsigira VaMnangagwa pakurwisana kwaitika mubato reZanu PF. Vati chikwata cheG40 change chisina vanhu vakaenda kuhondo vanga vari pamusoro, nekudaro mauto akaita zvaakataura kare kuti haazotsigira munhu asina kuenda kuhondo kuti atonge Zimbabwe. VaGwede vanoti mauto haana kufara nekudzingwa kwaVaMnangagwa uye zvange zvave pachena kuti Amai Grace Mugabe, kana mumwe wavo muchikwata cheG40, ndiye atozotungamira nyika sezvo VaMugabe vakwegura. Vati izvi ndizvo zvakazoita kuti mauto atange Operation Restore Legacy apo akasunga nhengo dzechikwata cheG40 pamwe nekubvisa VaMugabe pachigaro. Ukuwo bato rakabva radzora VaMnangagwa ndokuvadoma semutungamiri waro pamwe nemutungamiri wenyika. Asi VaGwede naVaMuzamindo vanoti kunyange hazvo veruzhinji vari kufara nekuenda kwaVaMugabe, vanofanira kuziva kuti mauto anogona kutadza kutambiraa zvinenge zvabuda musarudzo kana pakakunda munhu asina kurwa muhondo sekutaura kwawo. VaGwede vanoti zvakakosha kuti vatungamiri venyika vabviswe nesarudzo. Muna 2008, bato reMDC inotungamirirwa naVaMorgan Tsvangirai rakakunda musarudzo dzeparamende nemutungamiriri wenyika asi mauto akaramba kuti VaMugabe vabve pachigaro izvo zvakazoita kuti paumbwe hurumende yemubatanidzwa. Vakawanda vanoti vanotyira kuti mauto achapindira zvakare musarudzo kana VaMnangagwa nebato ravo vakakundwa gore rinouya. No media source currently available ",Nyanzvi Dzoudza VaMnangagwa Kuti Vatende Mauto
"Varairidzi votambira mari dzemihoro asi vachigunun’una nekubatirwa mari dzemudyandigere pasina kutaurirana. Vanotungamira sangano reRural Teachers Union of Zimbabwe vosungwa nekurohwa nemapurisa mushure mekuratidzira kunonoka kutambira. Nyanzvi munyaya dzezvehupfumi dzinoti kunyange hazvo hurumende ichibvuma kuti hupfumi hausi kufamba zvakanaka gore rino yakatora matanhano akawedzera kutambudzika kweveruzhinji akaita sekuvatandanisa mumigwagwa umo vaitengesa zvinhu. Murairidzi wemaWarriors Callisto Pasuwa onyorerana chibvmirano neZIFA kuti ashande kwemakore matatu. Muchirongwa cheLivetalk- The Youth Connection na 8:30 pm tiri kutarisa nyaya yedzidzo kune vechidiki. Iyi ndiyo misoro yenhau dzedu dzanhasi...munotibata pa 909 am, 4930, kana pa 12080, ne 15460 Kilohertzs pa Shortwave kana paFacebook page yedu yeVOAShona. No media source currently available ","Misoro yeNhau, Chipiri Zvita 29, 2015"
"Mutungamiri weMDC T, VaMorgan Tsvangirai nemusi weChina chapfuura vakasangana nevamwe vehutungamiri hwesangano revakarwa hondo yerusununguko reZimbabwe National Liberation War Veterans Association vakazeya matambudziko akatarisana nenyika. Mutauriri waVaTsvangirai, VaLuke Tamborinyoka vatenda kuti VaTsvangirai vakasangana nevakarwa hondo ava vakatungamirirwa nemunyori mukuru wesangano iri, VaVictor Matemadanda. VaTamborinyoka vanoti nemamiriro akaita zvinhu munyika havaoni paine chakapia kuti vana veZimbabwe varovane masoro pamatambudziko akatarisana nenyika aya. “Ndinoziva kuti vanhu vese vave kuziva kuti vana veZimbabwe vari kunonga svosve nemuromo, asi chave kuitika ndechekuti vana veZimbabwe vaakuungana vachikurukura vachiona kuti vangagadzirisa nyika yavo sei,” VaTamborinyoka vanodaro. “Saka imomo mukusangana nekudaona kuona kuti vangaita sei kuti nyika yedu ifambe zvakanaka, ndo musangano wakaitwawo navaTsvangirai nevatungamiri vema war veteran.” VaTamborinyika varamba kudura zvakabuda mumusangano uyu, kunyange hazvo vachiti zvakangokosha kuti vana veZimbabwe vazive kuti VaTsvangirai nevakarwa hondo yerusununguko ava vakasangana. Studio 7 yakundikana kubata Vamatemadanda kanawo vamwe vesangano ravo kuti tinzwe divi ravo pamusoro pemusangano uyu. No media source currently available ",VaTsvangirai Vanosangana neVakarwa Hondo yeRusununguko
"Bato reMDC-T rinonzi nevamwe ratarisana nematambudziko seakanga ari muZanu PF, ezvimapoka, ayo anonzi anogona kuita kuti bato rinopikisa iri riparare zvachose. Vari kuona zviri kuitika muMDC-T vanoti kusamira zvakanaka kwehutano hwemutungamiri webato iri, VaMorgan Tsvangirai kwavhurira mhepo dzakaipa dzinogona kukanganisa gadziriro yebato iri musarudzo dziri kutarisirwa kuitwa gore rino. Zvinonzi vatevedzeri vatatu vaVaTsvangirai, vanoti Muzvare Thokozani Khupe, VaElias Mudzuri, pamwe naVaNelson Chamisa, vatove nevanhu vari kuvatsigira kuti vatore chigaro ichi kana VaTsvangirai vakazofunga zvekusiya basa. Izvi zvinonzi zvakonzera kuti mubato iri muve nezvimapoka zvitatu zviri kudhonzera kwakasiyana. Asi mutauriri weMDC-T VaObert Gutu vanoti manyepo kuti mubato ravo mune zvimapoka zvanyuka zvinogona kukanganisa gadziriro dzesarudzo, vachiti vanhu vari kukanda panyepo aya vachishandisa madandemutande. VaGutu vanoti vatevedzeri vemutungamiri webato ravo vakabatana chose, uye vari kushanda pamwechete. Vanongorora zvematongerwo enyika vakarerekera kuZanu PF, VaGadzira Chirumhanzu, vanoti vanoseka chose mashoko aVaGutu aya, sezvo zvisingadi mwana ari kuita zvidzidzo zvechishanu (Grade 5) kuziva kuti muMDC-T mune matambudziko. Kurwisana kwaive muZanu PF kwekuda kutsiva vaive mutungamiri wenyika, VaRobert Mugabe kwakazopomhodzwa nemauto ayo akazotorera VaMugabe masimba muna Mbudzi gore rapera. No media source currently available   ",Makakatanwa eHutungamiri muMDC-T Otyirwa Kuti Angangotsemura Bato nePakati
"Bazi rezvehutano rinoti vanhu vafa nechirwere cheCovid-19 munyika vave zana nemakumi mashanu nevshanu kana kuti 155 mushure mekunge vamwe vanhu vaviri vafa mudunhu reManicaland nemusi weSvondo. Dunhu reHarare ndiro dunhu rine vanhu vakawandisa vafa nechirwere ichi vanosvika makumi masere nevatatu kana kuti 83, richiteverwa neBulawayo yave nemakumi maviri nemapfumbamwe kana kuti 29. Dunhu reManicaland ndiro riri pachidanho chechitatu nevanhu gumi nevapfumbamwe kana kuti 19. Huwandu hwevanhu vabatwa nechirwere ichi nyika yose vasvika zviuru zvishanu nemazana mapfumbamwe ane makumi matatu kana kuti 5, 930, vapora vachisvika zviuru zvina nemazana masere ane makumi manomwe nemaviri kana kuti 4,872. Vanhu vari kurwara mazana mapfumbamwe nevatatu kana kuti 903 mushure mekunge vamwe vanhu mazana maviri nemakumi mana nevatatu kana kuti 243 vapora . Vanhu makumi matatu nevanomwe kana kuti 37 vakabatwa nechirwere ichi nemusi weSvondo uye vanhu vose ava vakachitapurirwa munyika sezvo vasina nhoroondo yekuenda kunze kwenyika. Mukuru wesangano reCommunity Working Group on Health, VaItai Rusike vanoti zvakakosha kuti vanhu varambe vachitvedzera zviri kukurudzirwa nenyanzvi munyaya dzezvehutano kudzivirira kupararira kwechirwere ichi. No media source currently available Zvichakadaro, mashoko atumirwa Studio 7 neAfrican Union achibva kuAfrica Centers for Disease Control and Prevention anoratidza kuti vanhu miriyoni imwe chete nezviuru zana nemakumi masere kana kuti 1,180 million. Vabatwa nechirwere ichi muAfrica, vanhu vafa vasvika zviuru makumi maviri nemazana matanhatu zvine gumi kana kuti 27, 610, vapora vadarika zviuru mazana mapfumbamwe kana kuti 900.000 . Huwandu hwevanhu vabatwa nechirwere checoronavirus pasi rose hwadarika mamiriyoni makumi maviri nematatu ane zviuru mazana matatu kana kuti 23, 3 million. Johns Hopkins University yemuAmerica iyo iri kuongorora kupararira kwechirwere ichi pasi rose inoti muAmerica ndimo mune vanhu vakawandisa vabatwa nekufa nechirwere ichi. Vanhu vafa nechirwere ichi muAmerica vadarika zviuru zana ne makumi manomwe nematanhatu kana kuti 176, 000. Vanhu vafa nechirwere ichi pasi rose vadarika zviuru mazana masere nematanhatu kana kuti 806, 000. Vapora pasi rose vachidarika mamiriyoni gumi nemashanu kuti 15 million",Huwandu hweVanhu Vafa neCovid-19 Hwowedzera
"Sarudzo dzemusangano weZanu PF kuno kuManicaland dzekutsvaga vachange vari nhengo dzeDistrict Coordinating Committee, DCC, dziri kunetsa kubatanidza nekuda kwekushomeka kwemapepa ekuvhotesa, ayo anonzi mashoma. Rimwe dambudziko rinonzi nderekuti vanhu vanotarisirwa kuvhota vari kuwandisa kupfurikidza vanotarisirwa kunge vachivhota, uye kune dzimwe nzvimbo mapepa ekuvhotesa asiri kuwanikwa. Nzvimbo dzashanyirwa neStudio 7 dzange dzichitarisirwa kunge dzichivhoterwa nevanhu dzange dzisina vanhu vakawanda uye kune dzimwe nzvimbo kuchinzi kwange kusina zvakanyanya zvaiitika. Dzimwe dzenzvimbo dzange dzichivhotera vanhu pasarudzo dzeDCC idzi dzinosanganisira Baring Primary School, Mutare Junior School, Chiefs’ Hall, nekumwewo. Mukuru anoona nezvekufambiswa kwemabasa mubato reZanu PF kuManicaland VaKenneth Saruchera vanoti vanofara nekufamba kuri kuita basa. VaSaruchera vanoti vanotarisira kuti zvichabuda musarudzo zvinoziviswa neSvondo. VaDaniel McKenzie Ncube, sachigaro veZanu PF kudunhu reMidlands ndivo vari kuona nemafambisirwo ari kuitwa sarudzo kuno kuManicaland. VaNcube vanoti vakatarisana nedambudziko rekuti mapepa ekuvhotesa mashoma. ""Tine dambudziko rekuti maballot papars edu mashoma saka pamwe pacho tiri kuti tiite even pakuti kune dzimwe nzvimbo tave kuvapa mapepa akaindirana sekuti toti 80 pamwe pacho 90 kana kuti 100, uye zvakare tichange tichizomuvha mamwe ma ballot papers kuendesa kudzimwe nzvimbo kuti munhu wese akwanise kuvhota."" VaMckenzie-Ncube vanoti kunyangwe hazvo chiitiko ichi chanonoka, vari kuedza napose pavanogona napo kuti zvinhu zviitwe pajekerere. Vanoti zvakare mamiriro ekunze akanganisa kufambiswa kwebasa rekuvhota nhasi. ""Parizvino tichangopedza kudeploya asi vanhu vatoenda out kuitira kuti vanhu vose vange vavhota pazuva ranhasi sekuti tiri vanhu vanoda democracy kuti vanhu vavhotere munhu wavanoda. Saka izvi ndizvo zviri kuitika nekudaro takamiririra kuti tione kuti zvinofamba seyi."" Zvichakadaro VaMackenzie-Ncube vanoti Zanu PF iri kucherechedza zvakare kuti sarudzo idzi dziitwe pasina njodzi yekuti pane vangabatwa nechirwere cheCovid 19, kuburikidza nekutevedzera zvakatarwa nevehutano. ""We know kuti tine chirwere ichi saka vanhu vedu tiri kuvaudza kuti vatevedzere zvese social distancing, face mask kupfeka uye kuita sanitise nekuti we know kuti tinacho chirwere ichi saka we are aware tiri kuita saizvozvo."" Vari kukwikwidzana pachigaro chepamusoro chedunhu reManicaland chehusachigaro vanosanganisira vaimbove murwiri wehondo yerusununguko VaIrwene Mbengo, Muzvare Cecilia Gambe, VaMparutsa naAmai Loreene Mukodza. No media source currently available ",Sarudzo dzeZanu PF DCC kuManicaland Dzinokanganiswa neKushomeka kweMapepa eKuvhotesa
"Sangano reZimbabwe Lawyers for Human Rights raendesa mabharani mukuru wenyika kana kuti Registrar General VaTobaiwa Mudede kudare repamusoro reHigh Court kuti vabvise mutori wenhau Muzvare Violet Gonda pavanhu vanonzi nehurumende havafanire kupihwa magwaro ekufambisa kana kuti mapassport. Magweta aya aendesa kumatare VaMudede uye vange vari gurukota rezvemukati menyika VaObert Mpofu kuti vape Muzvare Gonda gwaro iri. Gweta raMuzvare Gonda, VaDenford Halimani veZimbabwe Lawyers for Human Rights vanoti Muzvare Gonda vaida kuyedza kutora gwaro rekufambisa idzva sezvo ravange vainaro rainge razvika mazuva ekupera vari kuBritain. VaHalimani vanoti Muzvare Gonda vakaudzwa kuti zita ravo rainge riri pakati pevanhu vainge vasingafanire kupihwa magwaro zvachose nekudaro rainge rakanyorwa kuti “Stop List.” Muzvare Gonda vainge vabhadhara mazana maviri nemakumi mashanu nematatu kuti vapihwe gwaro ravo rekufambisa mukati memazuva matatu. VaHalimani vanoti Muzvare Gonda havana mhosva yavakapara nekudaro kuvanyima gwaro rekufambisa sezvo uku kuri kutyora bumbiro remutemo. Muzvare Gonda vanodawo kuti vamMudede vabvise mazita evanhu vose vavanoti havafanire kupihwa magwaro ekufambisa. Dare harisati ratonga kuti nyaya iyi inonzwikwa rini.",Muzvare Violet Gonda Voendesa VaMudede naVaObert Mpofu kuMatare
"Vanhu vakawanda munyika nekunze vari kubagtana kuchema mukuru wesangano rinorwira kodzero dzevanhu kuchamhembe kweAfrica reHuman Rights Watch, VaDewa Mavhinga vakashaya nemusi weMugovera kuSouth Africa. VaMavhinga vakashaya mushure mekurwara kwenguva pfupi nechinofungidzirwa kuti nchirwere cheCovid 19. Kushaya kwaVaMavhinga kwasiya vanhu vakawanda munyika vaine misodzi pamatama zvikurusei vanoshaya avo vaimirira kana vatyorerwa kodzero dzavo. Gweta vachidzidzisa paKent University Dr Alex Magaisa vakaziva mufi kwenguva yakareba vati vaive munhu akashinga. Mutauriri weZimbabwe Lawyers for Human Rights VaKumbirai Mafunda vati nyika yarasikirwa negamba. Gweta rinorwira kodzero dzevanhu vachitungamira sangano reZimrights VaDzikamai Bere vati nyika yarasikirwa zvikuru. Vamwe vati varwadziwa nerufu urwu mukuru wesangano reWomen’s Academy for Leadership and Political Excellence Muzvare Stabile Dewa. Mutauriri wemubatanidzwa wemasangano anorwira kodzero dzevanhu munyika weCrisis in Zimbabwe Coalition, sangano rakamboshandirwa naVaMavhinga, VaMarvelous Khumalo, vati varwadziwa zvikuru nekufa kwaVaMavhinga. Mutevedzeri wemutariri weMDC Alliance, VaGift Ostallos Siziba, vati VaMavhinga raiva gamba kwete muZimbabwe chete asi nekuchamhembe kweAfrica panyaya dzekurwira kodzero dzevanhu nehutongi hwejekerere. Mushandi mukuru anoona nezvekuburitswa kwemashoko muZanu PF, VaTafadzwa Mugwadi, vati varwadziwa nekufa kwaVaMavhinga kunyange hazvo vanga vasingawirirane mumafungiro panyaya yemabatirwo enyaya dzesarudzo dzema by-elections pamwe nezvirango zvakatemerwa mutungamiri wenyika VaEmmerson Mnangagwa nevamwe vavo vari muZanu PF. Mutungamiri webato reDemocratic Party, VaUrayayi Zembe, vati vanga vakatarisira zvakawanda kubva kuna VaMavhinga. Mumwe anorwira kodzero dzevanhu, VaPride Mkono, vatsanangura VaMavhinga semunhu aibatsira zvikuru vanoita zvekurwira kodzero dzevanhu. Mutungamiri weInternational Cross Border Traders Association VaDeniss Juru vatiwo Vamavhinga vakabatsira sangano ravo zvakanyanya. VaMavhinga vakaita zvidzidzo zvemutemo paUniversity of Zimbabwe apo vaivewo mutungamiri wesangano revadzidzi reSudents Representative Council. Vakazoitawo zvidzidzo zvepamusoro munyaya dzekodzero dzevanhu paEssex University kuBritain. Vasati vaenda kunoshanda nesangano reHuman Rights Watch, VaMavhinga vakamboshanda nesangano reCrisis in Zimbabwe Coalition vari kuJohanessburg kubva muna 2009 kusvika muna 2012. Muna 2012, VaMavhinga ndeumwe weavo vakaumba sangano rinoita zvekutsvakurudzo munyaya dzehutongo hwejekerere reZimbabwe Democracy Institute. Mumashoko kuvatori venhau mutungamiri wesangano reHuman Rights Watch VaKenneth Roth vati VaMavhinga vakashanda zvikuru kurwira kodzero dzevanhu v mudunhu rose rekuchamhebe kweAfrica uye vaive munhu aive neruzivo rwakadzama. VaMavhinga vasiya mudzimai, Amai Fiona Mavhinga nevana vana.Vanhu vakaungana kumba kwaVaMavhinga panhamba 484 Sandon Close kuHoughton Park muno muHarare. Vari kutaura vakamirira mhuri yekwaMavhinga uye vari munin’ina wemufi, Doctor Edgar Munatsi, vaudza Studio 7 vari kuBritain kuti vachiri mubishi rekugadzirisa hurongwa hwekuradzikwa kwemukoma wavo vozozivisa veruzhinji kana hurongwa hwacho hwanyatsoti tsvikiti.",Vanhu Vakawanda Voenderera Mberi Vachichema VaDewa Mavhinga
"Vakafanobata chigaro chemutungamiri webato reMDC inotungamirwa naVaMorgan Tsvangirai, VaElias Mudzuri, vari kukurudzira nhengo dzebato ravo kuti dzibatane kuitira kuti vakunde Zanu PF musarudzo zvine mutsindo. Vachitaura apo vanga vachishanyira mhuri dzevanhu vakafa nechirwere chekorera muChegutu, VaMudzuri vakurudzira zvikuru nhengo dzavo kuti dzibatane kuitira kuti dzikunde musarudzo dzegore rino. VaMudzuri vati bato reZanu PF rakatoparara kare sezvo nhengo dzaro dziri kuuya mumusasa mukuru weMDC. Asi patabvunza VaMudzuri kuti sei nhengo dzemubatanidzwa weMDC Alliance dzave kutungana, VaMudzuri vati kusawirirana kuri kuitika kuHarare East kuri kukonzerwa nekupesana kuri kuita vanhu panayaya iyi. VaMudzuri vati vakaudzwa naVa Obert Gutu kuti havasi ivo vakafambisa mashoko ekuti vari kuda kukwikwidza munzvimbo yeHarare East. Zvinonzi nzvimbo yeHarare East yakapihwa kuti imirirwe musarudzo nenhengo yebato rePeople's Democratic Party inotungamirwa naVaTendai Biti pasi pehurongwa hwechibvumirano chemubatanidzwa wemapato. Bato raVaBiti ndiro rinosarudza munhu waro anokodzera kunge achimirira MDC Alliance musarudzo yemuHarare East. Vachitaurawo pamusangano wavaitira pane imwe imba yenhengo yavo muChegutu, sachigaro weMDC-T, VaMorgan Komichi, vati nhengo dzose dziri mumubatanidzwa dzakakosha nekuti pane zvadzinounza mumubatanidzwa uyu. VaMudzuri vaperekedzwa nenhengo dzehutungamiri hwebato ravo dzinoti sachigaro webato, VaKomichi, munyori mukuru, VaDouglas Mwonzora, mutevedzeri wemurongi wemisangano, VaAmos Chibaya, mutevedzeri wemubati wehomwe, VaChalton Hwende, mutungamiri wevechidiki, VaHappymore Chidziva, pamwe nemunyori mukuru wevechidiki, VaLovemore Chinoputsa. VaMudzuri vashanyira kiriniki yepaChinengundu uko kune vanhu vavhiringwa nedambudziko rekorera. Panyaya yechirwere chekorera, VaMudzuri vati hurumende iripo iri kutadza kupa mari kumakanzuru inoita zvikamu zvishanu kubva muzana pabhajeti ravo. Izvi zvinotsigirwa nachiremba mukuru anoona nezvirwere zvinotapuriranwa mudunhu reMashonaland West, VaBlessing Masocha, avo vanoti mararamiro evanhu haasi kushanduka kubvira pakamboitika chirwere chekorera mugore ra2008 na 2009 apo vanhu makumi matatu nevanomwe vakafa muChegutu. Vanhu vana vafa muChegutu kubva musiwa 8 Ndira kusvika pari zvino. No media source currently available ",VaMudzuri Vokurudzira Vanhu Kubatana muMDC Kuitira Kuti Vakunde Zanu PF Musarudzo
"Mutungamiri webato rinopikisa reMavambo Kusile Dawn uye vaimbova munyori mukuru weSADC Doctor Simba Makoni vanoti zvakakosha kuti nyika dzemuSADC dzipindire muhondo iri muMozambique iyo yaurayawo chimwe chizvarwa cheZimbabwe VaNyasha Mugwagwa. VaMakoni vanoti chimwe chinangwa chakaumbirwa SADC chaive chekubatsirana munguva yehondo seiri muMozambique parizvino yaona vanhu vakawanda kusanganisira vana vadiki nemadzimai vachipondwa nevanopfurikidza mwero vanotsigira chikwata cheIslamic State kana kuti ISIS. Doctor Makoni vanoti vatungamiri venyika dzemuSADC vanogona kunge vakanonoka havo asi hapana chakaipa kuti vatumire mauto ikozvino. Vanotiwo nhaurirano pakati pevatungamiri venyika dzemuSADC hadzisi kunyatsoburitswa pachena kuti vanhu vazive kuti ndeapi matanho avari kuda kutora. VaMakoni vakatungamira SADC kubva muna 1983 kusvika 1993. vatungamiri veSADC vakasangana kuMozambique mazuva mashoma adarika vakabuda nechisungo chekuti vatumire chikwata chenyanzvi dzechiuto kuti dzitange gadziriro yekuti vapindire muhondo iyi. Bazi rezvekudyidzana nedzimwe nyika raburitsa mashoko ekuti VaMugwagwa vainge vachinzi vakashaika kuMozambique pakarwiswa nzvimbo yavaishandira vakatovigwa nekuti mutumbi wavo wainge watoora. Vanonzi vakaurayiwa nevamwe vanhu gumi nevaviri. Asi rinoti riri kushanda neMozambique kuti afukunurwe avigwe zvakanaka. Mumashoko kuvatori venhau, mhuri yaVaMugwagwa yati mufi aive nemakore makumi matatu nemasere ekuberekwa uye ainge asiri kuzivikanwa kuti ari kupi kubva musi wa28 Kurume pakarwiswa nzvimbo yaaigara nevanopfurikidza mwero muMozambique. Nzvimbo yakarwiswa inonzi weWentworth Camp, muCabo Delgado. Mhuri yaVaMugwagwa inoti vave kuyedza kuunza mutumbi wavo kumusha asi zvichatora nguva. VaMugwagwa vaishanda pahotera yeRemote Site Solutions muMozambique. No media source currently available ",Doctor Simba Makoni Vokurudzira SADC Kubatsira Mozambique Apo Chizvarwa cheZimbabwe Chinourayiwa neISIS
"Hurumende dzeZimbabwe, Botswana neSouth Africa dziri kutarisirwa kusainirana chibvumirano chekuchengetedzwa kwemhuka dzesango dzinowanika munzvimbo yeGreater Mapungubwe Transfrontier Conservation Area mukutanga kwegore rinouya. Greater Mapungubwe Transfrontier Conservation Area inzvimbo yakakura chinhambwe chemakiromita zviuru zvishanu zvine mazana mapfumbamwe nemapfumbabwe uye ine nzvimbo dzinoyevedza kumativi eZimbabwe, Botswana neSouth Africa. Nokuda kwekuyevedza kwenzvimbo iyi, nyika nhatu idzi dzave kuita mushandirapamwe mukuchengetedza mhuka dzesango dzinowanika munzvimbo iyi dzinosanganisira shumba, nzou, ingwe uye matindingwe. Vachitaura mudare reparamende reBotswana nhasi, vakafanobata chigaro chegurukota rezvezviwanikwa (environment) nekuchengetedzwa kwemhuka dzesango munyika iyi, VaMachana Shamukuni, vazivisa kuti nyika nhatu idzi dziri kutarisirwa kusainirana chibvumirano ichi gore rinouya. Nyanzvi munyaya dzekuchengetedzwa kwemhuka dzesango uye vari mumiriri wenzvimbo iyi kudivi reBotswana, VaKgoberego Nkawana, vaudza Studio7 kuti nzvimbo iyi inodiwa nevashanyi vakawanda izvo zvichaita kuti nyika idzi dzikwanise kuwana mari. VaNkawana vaenderera mberi vachiti nzvimbo iyi inokwanisa kuunza mari inosvika kubhiriyoni rimwe chete remadhora ekuAmerica iyo ichagovaniwa nenyika nhatu idzi. Hurongwa uhu hunofanana nehurongwa hweKavango-Zambezi kana kuti KAZA Transfrontier Conservation Area hwuri pakati peZimbabwe, Botswana, Angola, Namibia neSouth Africa uhwo hunobvumidza kuti vashanyi vekunyika dzekumawirira vakwanise kubvakachira nyika shanu idzi nevisa rimwe chete. Muridzi weTapinda Lodge iyo iri muguta reBobonong iro riri mukati meMapungubwe Transfrontier Conservation Area, VaInnocent Maphosa vanoti hurongwa uhwu hungasimudzira kwazvo varidzi venzvimbo dzinogara vanhu pamwe nemahotera, avo vange votarisana nenguva yakaoma zvikuru nokuda kwedenda reCOVID-19. Nyanzvi munyaya dzekushanyirwa kwenyika uye vachidzidzisa zvidzidzo zve Hotel and Catering pachikoro chikuru cheFrancistown College of Technical and Vocational Education, VaTichaona Chikodzi vaudza Studio7 kuti Zimbabwe ndiyo iri kutarisirwa kudya pahombe kuburikidza nehurongwa uhu. MunaChikunguru wegore ra2003, nzvimbo iyi yeMapungubwe yakakomekedzwa senzvimbo inoyewedza samare kana kuti World Heritage Site nesangano repasi rose reUnited Nations. No media source currently available ","Zimbabwe, Botswana neSouth Africa Dzotarisira Kusainirana Chibvumirano Chekuchengetedzwa kweMhuka"
"Bato riri kutonga reZanu-PF sezvange zvakatarisirwa nevakawanda munyika rakabuda nechisungo pamusangano wayo wepagore weannual conference kuMasvingo mukupera kwesvondo chekuti mutungamiri waro uye vari mutungamiri wenyika VaRobert Mugabe ndivo vachamiririra bato iri musarudzo dzemutungamiri wenyika muna 2018. Bato riri kutonga reZanu-PF sezvange zvakatarisirwa nevakawanda munyika rakabuda nechisungo pamusangano waro wepagore kuMasvingo mukupera kwesvondo chekuti mutungamiri waro uye vari mutungamiri wenyika, VaRobert Mugabe, ndivo vachamiririra bato iri musarudzo yemutungamiri wenyika muna 2018. VaMugabe vanenge vave nemakore makumi mapfumbamwe nemana uye vakakunda vanenge vave nemakore makumi mapfumbamwe nemapfumbamwe pavanopedza temu yavo. Asi vanhu vange vachitevera zvange zvichiitika kumusangano uyu vanoti bato iri rave kufanira kutaura zvizere nezvekuti ndiyani achavatsiva sezvo vari kuratidza kuti vakwegura uye kufamba kana kuita zvimwe zvinhu zvakaita sekudyara miti zvave kuvaremera. Asi mukuru weZanu-PF Youth League, VaKudzai Chipanga, vanoti ivo sebato reZanu-PF vanomira naVaMugabe uye vanoda kuti vatonge nekusingaperi kana kusvika madhongi amera nyanga. VaChipanga vanoti bumbiro remitemo yenyika rinotendedzawo VaMugabe kuti varambe vachitonga sezvo pasina makore akatarwa ekuguma kwekutungamira kwemutungamiri wenyika asi panongonzi anofanira kukwikwidza aine makore makumi mana chete. Mutauririri webato rinopikisa uye vari gweta, VaObert Gutu, vanotenderana naVaChipanga panyaya yebumbiro remitemo asi vanoti VaMugabe havachakwanisa kutungamira nyika sezvo nyika yoda vanotemwa dzinobva ropa. Asi dzimwe nyanzvi dzinoti dziri kushamisika kuti ko vanopikisa vanodei pamuchato wedhongi nebere sezvo kana vachiti VaMugabe havachakwanise kutonga ndivo vanozobudirira musarudzo. Asi VaGutu vanoti zvavo ndezvetsiye nyoro. Asi mutauriri wesangano reZimbabwe National Liberation War Veterans Association, VaDouglas Mahiya, vanotiwo VaMugabe vanenge voremerwa nemutoro wekutonga. Chimwe chisungo chakabuda pamusangano uyu kubva kubazi remadzimai reWomens League chiri kutiwo pavandudzwe bumbiro remitemo sezvakataurwa kare kuti mumwe mutevedzeri wemutungamiri wenyika ave mudzimai. Chisungo ichi chakabviswa pakabviswa Amai Joice Mujuru pachigaro chekuva mutevedzeri webato iri muna 2014. Asi ikozvino chave kukonzera mutauro mubato sezvo vamwe vari kuti chakanangana nekuda kubvisa VaEmmerson Mnangagwa pachigaro chekuva mutevedzeri. VaMahiya vanotenderana nenyaya iyi. Nyanzvi munyaya dzezvematongerwo enyika, VaEarnest Mudzengi, vanotungamira sangano reMedia Center vanoti VaMugabe vanokwanisa kutungamira pamutemo asi nyika yananga kumawere. Ko remangwana renyika rakamira sei kana VaMugabe vachiramba vari panyanga pasina kujeka kuti ndiyani achatora chigaro chavo? VaMudzengi vanoti remangwana renyika harina kujeka. Vamwe vari kuyambira kuti remangwana renyika richavarima kana VaMugabe vakasagadzirisa zviri mubato ravo. Mubato iri mune zvikwata zviviri zvinoti Team Lacoste inonzi inotungamirwa naVaMnangagwa uye Generation 40 inonzi ine vatungamiri vakaita segurukota rezvedzidzo yepamusoro, VaJonathan Moyo, gurukota rezvematunhu, VaSaviour Kasukuwere, pamwe nemuzukuru waVaMugabe vari gurukota rezvevechidiki, VaPatrick Zhuwao. No media source currently available   ",Kukwegura kwaVaMugabe Kwokonzeresa Mutauro Munyika
"Boka rinoona nezvekodzero dzevanhu musangano reUnited Nations, reUnited Nations Human Rights Council, riri kutarisirwa kutumira nhume dzakakosha kuZimbabwe kuzoongoorora nezvekutyorwa kwekodzero dzevanhu kunonzi kuri kuitwa nehurumende. Mutauriri webazi rezvekudyidzana pamwe nekutengeserana nedzimwe nyika, VaGideon Gapare vanoti chikwata ichi chiri kutarisirwa munyika mushure mekubvumidzwa nehurumende yaVaEmmerson Mnangagwa kuti chiite basa racho. No media source currently available Vanoti sangano reUN rakatonyorera kubazi ravo richikumbira kuti nhengo dzaro dzibvumidzwe munyika. VaGapare vanotiwo Zimbabwe inhengo yesangano reUnited Nations, zvichireva kuti inofanirwa kutevedzera zvisungo zvesangano iri, vchiti nyika haina chekutya pane zvose zviri kuda kuferefetwa izvi. “President VaMnangagwa vakataura kuti Zimbabwe is open for business. Hapana chatinovanza. Hapana chinoitika muZimbabwe chatinonyara nacho. Saka kana kuchiuya mukuru anobva kuHuman Rights Council, kana kuti rapporteur on human rights, anenge achiuya zvichisanganisa nekunzwisisa ikoko kwekuti President vakati vanenge vachida kuuya muno muZimbabwe vanobvumidzwa kuuya, asi havagone kungouya vasina kunyorera kuMinistry of Foreign Affairs,” vanodaro VaGapare. Mutauriri weZimbabwe Lawyers for Human Rights VaKumbirai Mafunda vanotiwo danho reUnited Nations iri rakakosha zvikuru nemhaka yekuti Zimbabwe ine chisungo chayakazvipira yega kuchengetedza kodzero sezvinoitawo dzimwe nyika pasi rose. No media source currently available  ",Hurumende Inobvumidza Chikwata cheUN Kuzoferefeta Kutyorwa kweKodzero dzeVanhu
"Vamwe vagarii vemuChinhoyi vanoti havasi kufara nekukwira kuri kuita mitengo yezvekudya zvikuru sei nyika ichibva musarudzo. Vakawanda vevanhu ava vanoti mitengo yezvinhu zvinoshandiswa mazuva ose zvakaita semafuta, upfu, nyama nesipo zvakakwira mitengo kubva svondo rapera. Amai Senzeni Marimirofa vanoti chigubhu chemarita maviri chemafuta chakakwira kubva pamadhora maviri nemasendi makumi masere kusvika pamadhora matatu nemasendi makumi manomwe. Amai Marimirofa vanoti mafuta aya anobva kuSouth Africa izvo vanofunga kuti ndizvo zviri kuita kuti adhure. Amai Marimirofa vanoti zvinhu zvakawanda zvaakwira. Mumwe mugari wemuChinhoyi, Amai Getrude Chimedza, vanoti zvinhu zvakawanda zvakaita semafuta nemupunga zvakwirawo mutongo. Amai Chimedza vanoti zvimwe zvitoro zviri kutengesa nemari chaiyo kwete Ecocash kana Swipe mitengo yakadzikira. Amai Chimedza vanoti vanofunga kuti kushayikwa kwemari munyika ndiko kuri kuita kuti mitengo ikwire. Mumwe mugari, VaMcdonald Chaitezvi, vanoti kushayikwa kwemari mumabhangi ndiko kuri kuita kuti zvinhu zvikwire sezvo vanotengesa vave kutenga mari pamusika mutema. VaChaitezvi vanoti rimwe dambudziko riri kukonzera kukwira kwemitengo yezvinhu ndezvematongerwo enyika sezvo vamwe vemabhizinisi vave kukwidza mitengo nekuda kwekusafara nezvakabuda musarudzo yemutungamiri wenyika. VaChaitezvi vanoti kukwira kwemitengo kuri kuitika kuri kuratidza kuti mutungamiri wenyika VaEmmerson Mnangagwa, havana samba rekuti mitengo igadzikane. Nyanzvi munyaya dzezvehupfumi uye vachishanda neLabour and Economic Development Research Institute of Zimbabwe, VaProsper Chitambara, vanoti kusagadzikana munyaya yezvakabuda musarudzo zvimwe zvave kuita kuti vemabhizinisi vakwidze mitengo sezvo vasingazive kuti ramangwana rakamira sei. No media source currently available ",Kukwira kweMitengo yeZvinhu Kworwadza Vakawanda
"Vanachiremba vachangopedza zvidzidzo vari muzvipatara zvehurumende vanonzi vangangoramwa mabasa chero nguva zvichitevera kupera kwemazuva gumi nemana avakanga vakapa kuhurumende kuti igadzirise nyaya dzemashandiro avo. Mutungamiri wesangano rinomirira vanachiremba vehurumende reZimbabwe Hospital Doctors’ Association, Doctor Edgar Munatsi, vanoti vachiri kurovana misoro nenhengo dzavo, asi mukupera kwemazuva matatu kana mana vanenge vave nechisungo chekuti voramwa mabasa here kana kuti vopa zvakare mukana kunhauriraro nehurumende. Doctor Munatsi vanoti vanachiremba vachangopedza zvidzidzo vari kuda kuti mari dzekubatsirikana pamwe nemihoro yavo dziwedzerwe uyewo kuti vapiwe mukana wekushanda vakazvimirira pavanenge vapedza nguva yavanoshanda vari pasi penyanzvi. Vanoti hurumende makore matatu apfuura yakambovapa vimbiso yekuti mari dzavo dzemihoro dzichawedzerwa zvichienderana nekuti munhu anenge achishanda zvakadii, asi vanoti kusvika pari nhasi hapana chati chaitwa. ""Chikuru ndechekuti tinoda kuti vashandirwi vatipewo tsamba dzinoita kuti vanhu vakwanise kuzvishandira pachezvavo, kungava kuvhura ma surgery kana kushandawo kuma private mushure mekunge vanhu vapedza makore maviri anoshandwa munhu achitariswa nevakuru kuti akugona kushanda ari oga here,"" vanodaro Doctor Munatsi. Vanoti chimwe chiri kushungurudza vanachiremba inyaya yekusawedzerwa kwavo mari dzekubatsirikana pavanoshevedzwa kubasa usiku kana kuti on-call allowances kunyange hazvo muna 2015 hurumende yakabvuma kutarisisa nezvavo. Pari zvino vanachiremba ava vari kupiwa mari inota $288.00, asi vanoti hurumende yakanga yabvuma kuti ikwidzwe kuenda pa $720.00. Sangano reZHDA rinoti zvinenge zviri kuratidza kuti hurumende haina hurongwa hwekuti ingagadzirise sei matambudziko aya, sezvo hurumende yacho iri kuti hainawo mari. No media source currently available ",Vana Chiremba Voronga Kuramwa Mabasa
"Mutungamiri wesangano revadzidzisi reProgressive Teachers Union of Zimbabwe, kana kuti PTUZ, VaTakavafira Zhou, vakurudzira masangano evashandi muBotswana pamwe neSADC kuti akomekedze nyika dzawo kuitira kuti dzigadzirise mamiriro akaita zvinhu munyaya dzehupfumi, uye kuti dzitore matanho akasimba pane zviri kuitika muZimbabwe. Vachitaura pamusangano wepagore wesangano re Botswana Sectors of Educators Trade Unions, Bosetu, muBotswana, VaZhou vakurudzira kuti sangano iri nemamwe ari mudunhu reSADC akurudzire hurumende dzenyika dzawo kuti dzipindire mukugadzirisa gakava riri muZimbabwe. VaZhou vaenderera mberi vachiti hurumende yaVaEmmerson Mnangagwa iri kushungurudza vashandi munyika nekuvasunga senzira yekuvatyityidzira kuti vasaramwe mabasa kana kuratidzira. Pakati pemwedzi uno, sangano rePTUZ kuburikidza nemunyori mukuru varo, VaRaymond Majongwe, rakati zvichanetsa kuti zvikoro zvivhurwe mukotoro yechitatu sezvo varairidzi vari kutadza kurarama nekuda kwemari shoma dzavari kutambiriswa muZimbabwe. VaZhou vati mashoko aVaMajongwe aya, ayo vakataura masvondo maviri apfuura, akaita kuti vasungwe nemapurisa senzira yekutyityidzira vashandi. Vachitaurawo neStudio7 pamucheto wemusangano uyu, imwe nhengo ye PTUZ, Amai Lindiwe Hlabangane, vati vanoshuwira kuti hukama huri pakati pehurumende yeBotswana nevashandi vayo huitikewo kuZimbabwe. Munyori mukuru weBosetu, VaTobokani Rari, vaudza Studio7 kuti sangano ravo richaita zvose mukubatsirana nevashandi muZimbabwe, kunyanya vadzidzisi. VaZhou, avo vanova nhengo yeMDC inotungamirwa naVaNelson Chamisa, vaudza vamwe vavo vemuBotswana kuti hurumende yemuZimbabwe iri kumwaya mapurisa mumaguta ose senzira yekutyityidzira vanhu kuti vasaratidzire. VaZhou vanga vakokwa semunyarikani pahurongwa hwe Bosetu muPalapye. No media source currently available  ",PTUZ Yokurudzira Masangano eVashandi muSADC Kutorera Zimbabwe Matanho
Hutungamiriri hwebato reZanuPF mudunhu reHarare West Constituency nemuwi weSvondo hwakagovera vanhu vanoshaya chibage mumusha weTynwald North richitenda kuvhota kwavakaita. Vanhu vakawanda vakaungana munhandare yemumusha uyu vachitambiriswa masagi ema50kgs echibage. Nhengo yebato reZanuPF avo vakakundwa musarudzo dzenhengo yedare reparamende pasarudzo yakaitwa musi wa30 Chikunguru VaGeorge Mashavave vanoti mutungamiri wenyika VaEmmerson Mnangaggwa vakati vanhu havafanire kunonga svosve nemuromo. VaBlessing Chimanga avo vakakundwa neMDCA Alliance musarudzo dzakanzura muward 41 vakatiwo mutungamiri wenyika VaEmmerson Mnangagwa vakawana mavhoti asina kumbowanikwa nevaimbova mutungamiri wenyika VaRobert Mugabe munharaunda iyi. VaMashavave vakaudza Studio 7 kuti vachaenderera mberi nekupa vanoshupika ava chikafu chakaita semupunga nemafuta ekubikisa munguva pfupi inotevera. Vakaenderera mberi vachiti chibage ichi vakachirimwa kupurazi kwavo uye zvimwe zvinhu zvichapiwa vagari vemu Harare West Constiuency vachatenga nemari yavo neimwe yavachapiwa nehama neshamwari vanoona kukosha kwekubatsira vanotambura. Imwe shirikadzi Amai Axillia Mudhonga vanoti kuti zvinofadza kuti bato reZanu-PF rapa vanhu chibage pasina rusarura. Gogo Mary Masoka vakaratidzwo kufara nechiitiko ichi. Asi VaThomas Moyo vakati havana kufara nevanhu vemabato anopikisa vaiuya kuzotora chibage asi vasingadi kuvhotera bato ravo. Bato reZanuPF rakawana mavhoti mazana maviri mumusha weTynwald North gore rino mushure mekuwana mavhoti gumi nemana muna 2013. Muzvare Joana Mamombe vebato reMDC ndivo vakakunda musarudzo dzedare reparamende uye VaKudzai Kadzombe vebato rimwe chetero vakakunda musarudzo dzekuva kanzura. No media source currently available   ,Zanu-PF Inotenda Vavhoti VemuTynwald North neChibage
"Mutungamiri weMDC Alliance, VaNelson Chamisa, vanoti vane chivimbo chekuti vachakunda musarudzo dzemutungamiri wenyika zvine mutsindo musi wa 30 Chikunguru. VaChamisa vakataura mashoko aya vari muMidlands neChishanu uko vakaita misangano yekutsvaga rutsigiro kuMataga neMberengwa. Asi VaChamisa vakati kukunda kwavo kunogona kukanganiswa nesangano reZimbabwe Electoral Commission, Zec, iyo vakati haisi kubata sarudzo zvakanaka. Vakati Zec inofanira kurega zvekuvanza zvinhu panyaya yegwaro revavhoti uye bepa rekuvhotera. Mashoko aya ari kutsinhirwawo nemamwe mapato anopikisa, Zimbabwe Election Support Network nevaongorori veEuropean Union. Asi Zec ichitsigirwa nevamwe vebato reZanu-PF inoti iri kuita zvose zvinodiwa. VaChamisa vakatiwo vari kushushikana zvikuru nemararamiro ari kuita vanhu munzvimbo yeMberengwa umo vakati hamuna migwagwa yakanaka kana mazambuko. MDC Alliance iri kumirirwa nenyanzvi munyaya dzematongerwo enyika, Doctor Tyanai Masiya, avo vachatatsurana negurukota rezvekutakurwa kwezvinhu, VaJoram Gumbo veZanu PF, musarudzo yekutsvaga mumiriri weMberengwa West muNational Assembly. Vamwe vari kukwikwidza musarudzo iyi ndiva Vincent Moyo veMthwakazi Republican Party naVaHamufadzi Zhou cePeople's Rainbow Coalition. Vakatiwo vakasarudzwa kuti vatungamire nyika, vachayedza napose pavanogona napo kugadzirisa matambudziko akatarisana nevagari vemunharaunda iyi nemamwe maruwa. VaChamisa vachange vari kuZvishavane neMugovera vachienderera mberi nekutsvaga rutsigiro. No media source currently available  ",VaChamisa Vanoti Vachakunda Musarudzo Zvine Mutsindo
"Svondo rapera mutungamiri weAmerica, VaDonald Trump, vakasaina kuti uve mutemo Zimbabwe Democracy and economic Recovery Amendment Act, ZIDERA, zvichitevera kuvandudzwa kwezvimwe zvikamu zvemutemo uyu. Zvikamu izvi zvakavandudzwa kuti zvipe mukana kuZimbabwe kuti igadzirise zvinhu zvairi kunzi neAmerica ivandudze. Zvinhu izvi zvinosanganisira sarudzo dzakachena, uye nyaya dzekodzero dzevanhu, senzira yekuti zvirango zvakatemerwa vamwe vakuru muhurumende yeZanu PF zvibviswe. Asi hurumende yeZimbabwe svondo rino yakazivisa kuti kuvandudzwa pamwe nekusimbiswa kwemutemo uyu kwakatowedzera kushupika kwevana veZimbabwe kuburikidza nezvirango izvi. Vachitaura kuvatori venhau, gurukota rezvekunze kwenyika, VaSibusiso Moyo, vakatiwo Zimbabwe iri kuedza napose painogona napo kugadzirisa zviri kunzi zvigadziriswe izvi, kunyange hazvo Zimbabwe iri nyika yakazvimirira, isina imwe nyika inoipa mitemo. Vanoongorora zvematongerwo enyika vachidzidzisa paTswane University of Technology, Doctor Ricky Mukonza, vanoti shanduko yakanga yavepo zvayo pasi pehurumende yaVaEmmerson Mnangagwa, asi zvakazoitika zvekupfurwa kwevanhu mushure mesarudzo zvinogona kunge zvakakanganisa zvinhu zvose. No media source currently available ",Vanhu Voita Maonero Akasiyana paMutemo weZIDERA
"Madzimai anobva kumativi mana enyika ari kuzeya zvavari kuda kuti hurumende itsva yagadzwa neChishanu iitire vanhukadzi senzira yekuremekedza mabasa avanoita mukusimudzira nyika. Vakawanda vemadzimai aya vanotiwo vakashamiswa kuona vakuru vakuru vemauto vari kutungamira chirongwa che Operation Restore Legacy, pasina vanhukadzi pakati pavo. Mukuru wesangano reFemprist, Amai Rita Nyamupinga, vanoti havana kufara nemamiriro akanga akaita vakuru vakuru vaifambisa zvinhu muchiuto pasi pechirongwa che Operation Restore Legacy, sezvo pakanga pasina vanhukadzi. Amai Nyamupingidza vanoti izvi munongedzo wemafungiro ehurumende itsva ichange iri pasi paVaEmmerson Mnangagwa. Aimbova murwiri werusununguko, Amai Thandiwe Ngulube, vanoti madzimai akadzikiswa chimiro kubudikidza zvakaitwa naAmai Grace Mugabe, avo vakapotsa vapinza nyika yese mumhirizhonga. Amai Ngulube vanoti madzimai vaisafanira kuita humbimbindoga nokuti ndiko kurasika kwavange votoita sezvo varume vachibatana kusvika vabuda nesungano. Mutungamiri wesangano reDisabled Womens Organisation, Amai Rejoice Timire, vanoti madzimai akaremara ane pfungwa dzokuronga zvine hungwaru nokuti vane pfungwa dzakarodzeka zvakatonyanyisa. Mukuru weWomens Action Group, Amai Edna Masiiwa, vanoti hurumende inofanira kuona kuti zvinodiwa nemadzimai zviri kucherechedzwa kubudikidza sezvakanyorwa mubumbiro remitemo yenyika yeZimbabwe. Mashoko aya anotsigirwa negweta rinoona nezvekodzero dzemadzimai, Amai Nyaradzayi Gumbonzvanda, vanoti vane zvisungo zvina zvinofanirwa kuongororwa nekukurumidza nehurumende itsva. Amai Sally Ncube vesangano reWomens Coalition iro rakaronga musangano uyu vanoti hakuna munhu akakosha kudarika mumwe nokuti Zimbabwe inhaka yakasiirwa munhu wese nemadzitateguru edu. No media source currently available ",Madzimai Ozeya Zvichemo Zvokusvitsa kuHurumende Itsva
"Zvichitevera kutyorwa kwekodzero dzevanhu kuri kuitika munyika, sangano reZimbabwe Human Rights Commission rinoti hurumende yeZimbabwe inofanirwa kuchengetedza kodzero dzemunhu wese munyika sezvinodiwa nebumbiro remitemo yenyika. Mumashoko avaburitsa, munyori kuru weZimbabwe Human Rights Commission, Amai Delis Mazambani, vati kunyange hazvo kuine denda reCovid-19 munyika, zvakakosha kuti hurumende iremekedze kodzero dzevanhu sezvinodiwa nebumbiro remitemo pamwe nezviga zvakaita seUniversal Declaration of Human Rights pamwe neInternational Covenant on Civil and Political Rights. Komisheni iyi iri kukurudzirawo vemapato ezvematongerwo enyika kuti asaite kana kutaura zvinowedzera kana kukonzera kutyorwa kwekodzero dzevanhu asi kuti munyika muve nerunyararo vanhu vachigara zvakanaka sezvinodiwa pasi pebumbiro remitemo yenyika. Zimbabwe Human Rights Commission yatiwo veruzhinji pamwe nevanorwira kodzero dzevanhu vanofanira kunakidzwa nekodzero dzavo vasingabatsire kuparadzira hutachiwana hweCoronavirus pamwe nekutaura manyepo pamusoro pedenda iri. Mukuru werimwe remasangano anorwira kodzero dzevanhu munyika reZimbabwe Human Rights NGO Forum, Dr Musa Kika, vati hakazi kekutanga Zimbabwe Human Rights Commission ichiburitsa mashoko akaita seayaburitswa nhasi vachiti zvakakosha kuti hurumende iterere nekugadzirisa zviri kunetsa. Vatiwo kunyange hurumende ikasaterera, vana veZimbabwe vanofanira kuramba vachitaura matambudziko avo vachiti kutaurwa kwave kuitwa nyaya yeZimbabwe kunze kwenyika kunoratidza kuti pane vari kuteerera zviri kuitika munyika. Gurukota rinoona nzvemutemo, VaZiyambi Ziyambi, vati kunyange hazvo vange vasati vaona gwaro reZimbabwe Human Rights Commission, panoitika denda rakaita seCovid pane dzimwe kodzero dzinombomiswa ndosaka hurumende yakatora matanho ekumbhovhara nyika pasi pemitemo Covid-19 National Lockdown Regulations Vatiwo vanhu vanofanira kutaura chokwadi pamusoro penyika yavo uye vanhu vane mhosva vanofanira kupedzerana nematare kwete kuda kuti hurumende ipindire panyaya idzi. Zimbabwee Human Rights Commission inoti nzira dziri kuwanzoshandiswa pakutyora kodzero dzevanhu dzinosanganinisira, kunyombwa, kusungirwa mhosva dzisina maturo kana dzemanyepo, kunyangariswa pamwe nekurambidzwa kutaura, kuratidzira kana kuita misangano pamadiro. Zvichakadai mutori wenhau, Hopewell Chin’ono, apinda muzuva rechipiri achipa humbowo hwemaririro akaita zvinhu kumajeri pachikumbiro chake chekuti atonngwe achibva kumba panyaya yaari kupomerwa yekukurudzira kutti vanhu varatidzire zvine mhirizhonga mwedzi wapfuura. Chin’ono achaenderera mberi achipa humbowo neChina. Nyaya iyi iri kunzikwa mudare mune magweta, vachuchusi nemutongi chete zvichitevera chkiumbiro chakaitwa nevachuchusi kuti veruzhinji nevatori venhau vasabvumidzwe sezvo Chin’ono achikwanisa kutaura zvinhu zvinozopa kuti mumajeri musagadzikane. Chin’ono naVaJacob Ngarivhume vakasungwa musi 20 Chikunguru vachipomerwa mhosva yekukurudzira kuti vanhu varatidzire. Vaviri ava vava nemwedzi vari muhusungwa vachinyimwa mukana wekubvisa mari yechibatiso. Masangano anorwira kodzero dzevanhu, mapato anopikisa munyika pamwe nevamwe vedzisvondo vanoti zvinhu hazvina kumira zvakanaka munyikaapo vanhu vanodarika makumi matanhatu vakasungwa pamusoro pekuratidzra kwainge kwarongwa musi wa31 Chikunguru nesangano reJuly 31st Movement.. Masangano eSADC, African Union pamwe neUnited Nations anotiwo haasiri kufara nemabatirwo ari kuitwa kodzero dzevanhu muZimbabwe nehurumendev yaVaEmmerson Mnangagwa. South Africa yakatodoma nhume dzichabatsira kugadzirisa zviri kunetsa muZimbabwe, idzo dzaifanirwa kunge dzakasangana naVaMnangagwa, mapato anopikisa pamwe nemasangano akazvimirira, asi nhumwa idzi dzakadzokera mushure mekunge dzaita musangano naVaMnangagwa dzikazoudza masangano akanga akadzimirira kuti musangano wanga wakarongwa hauchaitwa sezvo nhumwa idzi dzaida kutanga dzataura nemutungamiri weSouth Africa, VaCyril Ramaphosa. No media source currently available ",Komisheni yeHurumende Inoudza Hurumende Kuti Ichengetedze Kodzero dzeVanhu Vose Munyika
"Sangano reAmnesty International nemusi weChitatu rakaparura gwaro remamiriro akaita nyaya dzekodzero dzevanhu munyika dzepasi rino kusanganisa Zimbabwe. Gwaro iri rinotarisa nyaya dzekodzero dzevanhu mumakore a2015 na 2016 rakaparurwa paNelson Mandela Foundation muJohannesburg, South Africa. Amnesty International inoti chiri kufadza chete panyaya yeZimbabwe inyaya yekuti yasvitsa makore gumi isina kuuraya kana musungwa mumwe chete akatongerwa rufu. Nyaya yekutsakatika kwemurwiri wekodzero dzevanhu VaItai Dzamara inonzi neAmnesty International munongedzo wekuti muZimbabwe zvinhu hazvina kumira zvakanaka. VaDzamara vakapambwa pamba pavo muHarare musi wa 9 Kurume gore rapera nevarume vashanu kusvika parizvino hakuna anoziva kuti vari kupi. VaDzamara ndivo vakavamba sangano reOccupy Africa Unity Square iro rairatidzira muHarare richiti VaMugabe vaende pamudyandigere richivapomera mhosva yekutadza kutonga. Amnesty International inoti kunyangwe hazvo dare rakati mapurisa atsvage kuna VaDzamara havaone paine zviri kuitwa zvinoratidza kuti nyaya iyi iri kuferefetwa. Amnesty International yatiwo hurumende haisi kuzadzikisa zviga zvebumbiro remitemo uye iri kumbunyikidza vanhu vanenge vachida kuratidzira, kuputsa dzimba dzevanhu pasina mutongo wedare uye kusunga vatori venhau. Vatori venhau gumi kubva kumapepa akazvimirira uye ehurumende akasungawo munguva iyi. Vemasangano akazvimirira oga vakasungwawo vachipomerwa mhosva dzakasiyana siyana. Mapurisa achishnadisa mutemo wePublic Order and Security Act anonzi akamisawo masangano akawanda aida kuratidzira. Sangano rekodzero dzevanhu iri rinotiwo kodzero dzevashandi hadzisi kuchengetedzwawo munyika zvopa kuti vashandi vadzingwe mabasa vasina kupihwa mari dzemudyandigere. Imwe nyaya yanzi kutyora kodzero dzevanhu kudzinga mumigwagwa vanhu vanorarama nekutengesa zvinhu zvakasiyana siyana mumadhorobha. Amnesty International yatiwo hurumende haisi kuzadzikisa zviga zvebumbiro remitemo uye iri kumbunyikidza vanhu vanenge vachida kuratidzira, kuputsa dzimba dzevanhu pasina mutongo wedare uye kusunga vatori venhau. Vatori venhau gumi kubva kumapepa akazvimirira uye ehurumende akasungawo munguva iyi. Gweta rinorwira kodzero dzevanhu VaMarufu Mandevere vari kuita zvidzidzo zvepamusoro paAmerican University muWashington DC vanoti hurumende inofanira kuona kuti kodzero dezevanhu dzazadzikiswa. ","Amnesty Internationa Inoti Zimbabwe Yave neMakore Gumi Isati Yauraya Vakatongerwa Rufu, Asi Ichityora Hayo Kodzero dzeVanhu."
"Mutungamiri wenyika VaRobert Mugabe vodoma mamwe makurukota gumi nemana asi vamwe vanoti nyika haina mari yekuita zvakadai. Kirsty Coventry otora imwe menduru yegoridhe kumakwikwi ema All Africa Games. Nyika yeAmerica nhasi iri kurangarira makore gumi nemana vanhu vanoda kusvika zviuru zvitatu vaurayiwa nematororo ayo akashandisa ndege dzaive nevanhuwo zvavo kurwisa zvivakwa munew york, muPennsylvania pamwe nemuzinda wemauto wePentagon uri muWashington DC. Bato idzva rePeople’s Democratic Party ropeta Congress yaro muHarare VaTendai Biti vachisarudzwa kuti vari tungamire. Musakanganwa kuteerera kuchirongwa chedu che LiveTalk na 8:30 pm apo tichange tichitarisa kudomwa kwemamwe makurukota gumi nemana nemutungamiri wenyika VaRobert Mugabe, panguva iyo nyika iri kunzi haina mari yekuita madanha akadai. Iyi ndiyo misoro yenhau dzedu dzanhasi...munotibata pa 909 am, 4930, kana pa 12080, ne 15460 Kilohertzs paShortwave kana paFacebook page yedu yeVOA Shona. No media source currently available   ",Misoro yeNhau Dzanhasi Chishanu 11 Gunyana 2015
"Amai Grace Mugabe, mudzimai wevaimbova mutungamiri wenyika VaRobert Mugabe vakaendeswa kumatare nemumwe mushandi wavo aive mutyairi VaColumbus Madzinga avo vakadzingwa basa pachikoro chavo cheAmai Mugabe Junior School kuMazowe. VaMadzinga vanoti vaishandiswa nguva yakareba vasingabhadharwe kunova kutyora mutemo wevashandi. Nyaya iyi yakamboda kuzeyiwa kudare rekuyananisa vashandi nevashandirwi asi magweta aAmai Mugabe haana kuuya kudare. Kubva zvabviswa VaMugabe pachigaro, zvinhu hazvina kumira zvakanaka kumhuri yavo sezvo vhiki rapera vamwe vanokorokoza goridhe vanonzi vainge vari papurazi ravo kuMazowe vachichera goridhe zvisiri pamutemo. Amai Mugabe vakamhan’ara nyaya iyi kumapurisa asi hurumende inoti nyaya yavo ndeyemugotsi matsuro. No media source currently available ",Amai Grace Mugabe Voendeswa kuMatare neMumwe Mushandi Wavo
"Gungano reMining Engineering and Transport Expo kana kuti Mine Entra iro rinosanganisa makambani anoita zvezvicherwa nemamwe mabasa anoenderana neizvi ratanga muBulawayo neChitatu vanhukadzi vachikurudzirwa kuti vapinde mumabasa kana kuvamba mabhizimisi ane chekuita nezvezvicherwa. Kurudziro iyi yapiwa pamusangano wekutanga wekuzeya mikana ingavepo kuvanhukadzi mumabasa kana mabhizimisi ezvicherwa. Mutevedzeri wemukuru weZimbabwe Chamber of Mines, Amai Elizabeth Nerwande-Chibanda, vati vanhukadzi vanosangana nezvimhingamupinyi zvakasiyana-siyana zvakafanana nekuwoma kwakaita mabasa ane chekuita nezvezvicherwa uye kushaya vanhu vangavabatsira kuti vakwanise kupinda mumabasa aya. Izvi zvatsigirwa nemukuru wesangano reZimbabwe Miners Federation, Amai Apolonia Munzverengwi, avo vati madzimai akawanda ave kuda kupindawo mumabhizimisi ezvezvicherwa asi vanoshaya mari inodiwa kuti vaite izvi. Pamusangano uyu pabudawo nyaya yekuti vamwe vanhukadzi vanenge vawana nzvimbo dzekuchera zvicherwa, kunyanya goridhe, vanosangana nedambudziko rekushungurudzwa nevamwe vanhu vanzi vanenge vachishandisa mazita evakuru vakuru munyaya dzematongerwo enyika, senzira yekuvabvisa panzvimbo idzi. Mutevedzeri webazi rezvicherwa, VaFred Moyo, vaudza vatapi venhau kuti vange vasingakwanise kutaura zvakwanda pamusoro penyaya iyi sezvo vange vasati vambonzwa nezvayo. Amai Munzverengwi vati zvisinei nezvhimhingamupinyi zvingavepo vanhukadzi vanofanirwa kutora mikana iripo yekupinda mumabasa kana mabhimisi ezvicherwa. Muzvare Barbara Mutambanengwe ndivo mudzimai wekutanga munyika kuve nekambani inosuka mangoda. Muzvare Mutambanegwe, avo vati vakashingirira kuenda mberi nekutanga kambani yavo yeKe Nako Diamond Processing zvisinei kuti vaisangana nezvimhingamupinyi zvakawanda, vatsinhirawo kuti vanhukadzi vatore mikana yekupinda mumabasa pamwe nemabhizimisi ezvezvicherwa. Mumwe wevakuru veZimplats, VaStanley Segula, vati chinhu chinoziikanwa kuti vanhukadzi vanoita mabasa avanoita nemazvo nekuda kwekuzvipira vakatiwo kambani yavo yakatanga hurongwa hwekuwedzera vanhukadzi vanoshanda mukambani iyi pamwe nekubatsira mamwe madzimai kutanga mabhizimisi senzira yekubatsira kusimudzira hupenyu hwevanhu vemunharaunda yavanochera chicherwa chePlatinum. Zvichakadaro vamwe vevanhu vari vane zviratidzwa zvavo pagungano iri vanoti chiitiko ichi, icho chinoitwa gore rega rega, chinoramba chakavakoshera nekuvapa mukana wekushambadza zvinhu zvavo. VaKennedy Charimba veHardrock Mining Tools Private Limited, avo vanotengesa michina yakasiyana-siyana inoshandiswa mumabasa ezvicherwa vatiwo vanotarisira kuti kuvepo kwavo paMine Entra kuchabatsira kambani yavo. Gungano reMine Entra regore rino nderechimakumi maviri nemaviri kubva zvakatanga kuitwa chirongwa ichi. Makambani anosvika zana nemakumi maviri kusanganisira ekuSouth Africa neChina ari kuratidzira pachiitiko chegore rino. No media source currently available ",Vanhukadzi Vokurudzirwa Kupinda Mubhizinesi reZvicherwa kuMusangano weMine Entra
"Mutungamiriri weZimbabwe People First, Amai Joice Mujuru, vakataura mashoko akakatyamadza vanhu neSvondo apo vakati vanhu vavakadzinga mubato vaida kuvamanikidza kuita zvepabonde navo. Vachitaura pamusangano wavakaita nehutungamiri hwebato ravo mudunhu reMasvingo neSvondo, Amai Mujuru vakati vakadzinga vamwe vavakavamba navo bato ravo, VaDidymus Mutasa, VaRugare Gumbo, nevamwe vavo nekuti vaida kuvachinjanisa pabonde vachivaita mudzimai wavo varume vose ava. Amai Mujuru vakaenderera mberi vachiti vakatanga kunetsana na VaMutasa, VaGumbo nevamwe vavo apo vakavarambidza kuti vasashandise mari yebato vachizvipfumisa. Vakatiwo VaMutasa pamwe na VaGumbo vairamba kuti vabatane nemamwe mapato kuitira kuti vakwikwdze uye vabvise mutungamiiriri wenyika, VaRobert Mugabe, pachigaro musarudzo dzegore rinouya. Vakati vakazoona kuti varume ava vaive vachiri kushandira Zanu PF nokudaro vakavadzinga kuti vasavavhiringe pachirongwa chekubatana nemamwe mapato akaita se MDC inotungamirwa na VaMorgan Tsvangirai. Asi mumwe wevatauriri vevakadzingwa ava, VaKudakwashe Bhasikiti, vakaramba mashoko aAmai Mujuru vachiti manyepo. VaBhasikiti vakati ivo hurongwa hwezimai renyuchi hwaisava hwekuita zvepabonde asi kuti hwaive hwekuvatsigira nekuvharidzira hurema hwavo hwekusagona kutungamirira bato. Studio7 haina kukwanisa kunzwa kuna VaMutasa kanawo VaGumbo kuti tinzwe mativi avo sezvo nhare dzavo dzanga dzichinetsa kubata kubva neMuvhuro. ",Amai Mujuru Vosvibisa VaGumbo naVaMutasa?
"Vagari vekuHurungwe West mudunhu reMashonaland West vanoti havasi kufara nezvakaitwa nebato ravo zvekudzinga mubato vaimbova sachigaro weMashonaland West, VaTemba Mliswa, ivo pasina chavakadza. Vatsigiri veZanu PF ava vanoti pakadaidzirwa sarudzo ye by election, vanoda kuti VaMliswa vakwikwidze senhengo yakazvimirira. No media source currently available Vachitaura pamusangano wakaitwa neSvondo, nhengo dzeZanu PF mudunhu iri dzakabuda pachena kuti dzinotsigira kuti VaMliswa vamire senhengo yakazvimirira musarudzo ye by-election ichadaidzirwa zvichitevera kudzingwa kwavakaita mubato masvondo maviri apera. Sabhuku Modekai Chareya ndivo vakaparura nyaya yekuti VaMliswa vavamiririre vachiti VaMliswa ngavataure pamberi pechitsa chevanhu kuti vanoda here kana kuti kwete kukwikwidza vakazvimirira. VaMliswa vakabvuma vachiti vanonzwa kuninipiswa zvikuru kuti vanhu vakawanda muHurungwe West vachine chivimbo nehutungamiriri hwavo. Musangano uyu wakapindwa nemasachigaro evechidiki nemadzimai ematunhu madiki gumi nemasere, madzishe, masadunhu, masabhuku pamwe nevaimbove varwiri verusununguko. Mumwe wevaimbove varwiri verusununguko vanoda kudanwa nezita rekuti Air Marshall vanoti vanotsigira danho rekuti VaMliswa vakwikwidze vakazvimirira kuitira kuti vapedzise mabasa avakatanga apo vakasarudzwa muna 2013. Va Air Marshall vanoti hakuna munhu anoita mhirizhonga muHurungwe West sezvo nguva yehondo yakadarika, vakati havazi kuzotambira mhirizhonga mudunhu iri. VaMliswa vanoti pari zvino havasati vatambira mashoko ekuti havachisiri nhengo yeparamende. Zanu PF haisati yanyorerawo paramende ichiyizivisa nezvekudzingwa kwaVaMliswa mubato iri. Musangano wekuHurungwe West wakaitirwa pachikoro chepa Karambazungu, uye waive wekupemberera kugona kwakaita vana vepachikoro ichi mudunhu iri zvichienzaniswa nezvimwe zvikoro zvemumaguta makuru. Asi wakazopedzisira wava wezvematongerwo enyika vanhu voburitsa kusafara kwavo nezviri kuitika muZanu PF zvichitevera kupinda mune zvematongerwo enyika kwakaitwa nemudzimai wemutungamiri webato, Amai Grace Mugabe. Vanhu vakawawanda vanosanganisira vaimbova mutevedzeri wemutungamiri wenyika, Amai Joice Mujuru, vakadzingwa muhurumende vachipomerwa mhosva dzinonzi ndedzekunyeba dzekuda kupfuudza VaMugabe.",Hurungwe West Yotsigira VaMliswa Vakadzingwa muZanu PF
"Masangano akakosha ekunze ari kutsika madziro panyaya yekubatsira Zimbabwe munyaya dzezvehupfumi izvo zvinonzi nenyanzvi munyaya dzezvehupfumi zvave kukonzera kusagadzikana munyika. Paris Club, IMF neWorld Bank, masangano akakosha zvikuru pakukweretesa nyika dzepasi rino mari anoti haasi kuzobatsira Zimbabwe nezvikwereti kana isina kuvandudza zvinhu munyaya dzezvehupfumi uye zvematongerwo enyika. Vachipindura chikumbiro cherubatsiro kubva kugurukota rezvemari Muzvinafundo Mthuli Ncube, mutsamba iri mumaoko eStudio 7, sachigaro weParis Club Amai Odile Renaud-Basso vakati hakuna kukanganwirwa zvikwereti kana kupihwa zvimwe kuchaitwa Zimbabwe kana isina kuvandudza zvinhu munyaya dzezvehupfumi nematongerwo enyika. Ichi chibhakara chematsenanzungu kuZimbabwe nekuti yange iine chivimbo chekuwana donhodzo kuParis Club uko yagara iine chikwereti chinodarika mabhiriyoni matatu. Gungano iri rinotiwo mari dziri kupihwa Zimbabwe kubatsira kurwisa chirwere cheCovid19 dzinofanira kushandiswa zvakanaka kuti vanokweretesa mari vazode kubatsira mune remangwana. Kushaya zvikwereti uku kwave kupa kuti hupfumi hwenyika hutatarike zvakanyanya uye kuti hurumende iburitse meno ayo. Mubatanidzwa wenyika dzenyika dzekumawirira weEuropean Union unoti kunyangwe hazvo mubatanidzwa wemapato ezvematongerwo wePOLAD wakanaka, hapana chinobatika chinobuda kana pasina mutungamiri weMDC Alliance VaNelson Chamisa avo vakawana mavhoti akawanda pamapato ose anopikisa musarudzo dza2018. Asi vachitaura kudare resenate nemusi weChina, VaNcube vakati vaisa mitemo yekumutsiridza hupfumi asi pane makoronyera ari kuvhiringidza hupfumi nekutengesa mari pamukoto. Vanoti nyaya yekuparurawo musika wemari yekunze wecurrency exchange munongedzo wekuti vakazvipira kugadzirisa hupfumi. Mapurisa anotiwo vanhu vanodarika mazana maviri vasungwa kusvika parizvino nekuramba kutambira dhora remunyika vachinzi vari kutyora mutemo weBank Use and Suppression of Money Laundering Act unoti wose anoramba kushandisa mari iri pamutemo anosungwa. Kuti danho iri rinoshanda? Nyanzvi munyaya dzemabhanga VaGilbert Muponda vanoti mutemo unomanikidza vanhu kutambira mari yakaparurwa neRBZ.. Asi Nyanzvi munyaya dzezvehupfumi vachidzidzisa paDurban University of Technology Muzvinafundo Gift Mugano vanoti mitemo yehurumende yekurambidza kunyatsoshanda kwemari yapanharembozha kwapa kuti vanhu vashaye chivimbo nemari yemunyika. Mashoko aya atsinhirwawo neimwe nyanzvi munyaya dzezvehupfumi Dr Prosper Chitambara vesangano reLabour and Economic Development Research Institute avo vanoti kushaya simba kwedhora remunyika kunoreva kuti hazvichave nyore kushandisa mari diki nekuti kuitakura watove mutoro. Kunyangwe paine maonero akasiyana pamatanho ari kutorwa nehurumende, vakawanda vari kutenderana kuti Zimbabwe inofanira kuvandudza zvinhu munyaya dzezvehupfumi nekutengesa zvinhu zvakawanda kunze kwenyika. Mamiriro akaita zvinhu munyika anozni ari kupa vemabhizimisi vekunze kuti vazengurire kuzouchika mari yavo muZimbabwe. No media source currently available  ",Hurumende Yonyimwa Zvikwereti neveKunze Zvopa Kuti Zvinhu Zvisagadzikane
"America yagadza mutungamiri wayo wechimakumi mana nemashanu, VaDonald Trump pahurongwa hwanga huchionekwa nepasi rose. Vanga vari mutungamiri weAmerica, VaBarack Obama, vatambidza VaTrump masimba sezvinodiwa nemitemo yeAmerica. Nyaya yekugadza vatungamiri zvakadai yakatangwa musi wa30 Kubvumbi 1789 pakatora mhiko mutungamiri wenyika yeAmerica wekutanga VaGeorge Washington. Zuva iri rakazoitwa zororo naVaDwight D Eisenhower vakambotungamirawo America. Kubva muna 1789 kusvika muna 1933 mutungamiri wenyika nemutevedzeroi wake vaitora mhiko musi wa 4 Kurume. Asi bumbiro remitemo rakazovandudzwa muna 1933 rikazotanga kushanda muna 1937 apo vatungamiri vainge votora mhiko musi wa20 Ndira. Mwedzi waKurume wainge wasarudzwa sezvo zvainetsa makare kuunganidza mavhoti. Asi kubva kumakore ekuma1800, vatungamiri veAmerica havagadzwe musi weSvondo nekudaro kana musi weSvondo uri iwo musi wa20 Ndira, mutungamiri anotoreswa mhiko kuWhite House pane vanhu vashoma ozotora mhiko zvakare musi weMuvhuro. Izvi zvakaitwa muna 1985 apo VaRonald Reagan vakatoreswa mhiko kaviri kuWhite House nepadare reparamende kana kuti Capitol. Vatungamiri vasati vagadzwa makare vaibva vambotura mashoko avo kunyika, asi ikozvino vanotanga vatoreswa mhiko nemutongi mukuru wematare vochizotura mashoko kunyika yavo. VaWilliam Henry Harrison ndivo vakataura kwenguva yakareba munhoroondo yevatungamiri veAmerica musi wa 4 Kurume 1841. Muna 1921 VaWarren G Harding ndivo vakave mutungamiri wekutanga kushandisa loud speaker. Muna 1925, VaHarry S Truman ndivo vakatanga kutura mashoko kunyika vachibuda pazvivhiti vhiti neparhedhiyo. Kugadzwa kwaVaBill Clinton muna 1997 ndiko kwakatanga kubuda padandemutande reinternet. VaGeorge Washington ndivo vakatangawo kutaura mashoko ekuti mwari ndibatsirei pakutora mhiko kana kuti “So help me God” zvave kuitwa nevatungamiri vakawanda pasi rose. Asi kunyangwe vatungamiri vachienda havo murunyararo, vamwe vanhu vanenge vachiratidzira nekusafarira vatungamiri vatsva vanenge vachipinda. Zvose izvi zvinoitwa murunyararo. Ko chii chingadzidzwe neZimbabwe panyaya yekusiya masimba muAmerica? Gweta rinorwira kodzero dzevanhu, uye richishanda neHuman Rights Watch, VaDewa Mavhinga, vatiwo zviri kuitwa muAmerica zvinonetsa kuona zvichiitika muZimbabwe nedzimwe nyika dzemuAfrica nekuda kwekutonga nedemo uye kusaremekedza zvabuda musarudzo. Asi vanoongorora nyaya dzezvematongerwo enyika vakarerekera kuZanu-PF, VaGadzira Chirumhanzu, vanoti havatenderane naVaMavhinga vachiti hakuna dunhu risina datya. Nyanzvi munyaya dzezvematongerwo enyika, VaJoy Mabenge, vanoti zvakawanda zvinodzidzwa neZimbabwe vachiti kunyangwe vamwe vari kugunun’una uye vakawanda vachifarira VaObama vachiri kudiwa nevanhu, havasi kurambira pachigaro. Vakakundwao musarudzo yemutungamiri weAmerica, Amai Hillary Clinton, vange vari pagungano rekutambidzana masimba kuratidza zvanzi nenyanzvi munyaya dzezvematongerwo enyika munongedzo wekuti vanhu vemuAmerica vanoremekedza sarudzo. Mashoko aya atsinhirwawo nevanoongorora nyaya dzezvematongerwo enyika vari kuFlorida, VaPromise Sande, avo vati musarudzo dzinotevera munyika, mapato ose anofanira kuremekedza zvido zvevanhu. Sarudzo dzemuAmerica dzinotevera dzichaitwa muna 2020 uye mutungamiri wenyika achizotora mhiko muna 2021. No media source currently available  ",Kutambidzanwa Masimba muAmerica - Chidzidzo Chakanakira Zimbabwe?
"Imwe ongororo yakaitwa nesangano reZimbabwe Vulnerability Assessment Committee kana kuti ZIMVAC inoratidza kuti varume vakawanda vanoti vari kumbunyikidzwa mudzimba nemadzimai kuMatabeleland South. Varume vanoda kusvika zvikamu zvinomwe kubva muzana kana kuti 6,9% zvichienzaniswa nemadzimai anodarika zvikamu zvina kubva muzana kana kuti 4,1% vakati vari kushungurudzwa mudzimba. Varume vanoti vari kushungurudzwa nenyaya dzebonde, kutukwa nekurohwa. Vanoona nezvekufambiswa kwemabasa musangano rePadare/ Enkundleni Mens Forum iro rinorwira kuenzaniswa kwemikana pakati pemadzimai nevanhurume VaPaul Vingi vaudza Studio 7 kuti zvirikubuda muoongoro iyi hazvishamise sezvo varume vakawanda vasinga bude pachena kana vachimbunyikidzwa nemadzimai avo. ""Kurudziro yedu ndeyekuti kana varume vatarisana nedambudziko rekushungurudzwa mudzimba vanofanirwa kubuda pachena vawane rubatsiro kwete kunyarara izvo zvinozoita kuti vapinde munataisireva."" Vaenderera mberi vachitiwo, "" Tiri kuwona huwandu hwevarume vari kutora hupenyu hwavo uchikwira nekuti dzimwe tsika nemagariro edu sevatema hadzi kukurudzira kuti vanhurume vabude pachena nekukurukura pamusoro pezvavanenge vachisangana nazvo mudzimba,"" No media source currently available ",ZIMVAC Inoti Varume Vakawanda Vari Kumbunyikidzwa Mudzimba neMadzimai kuMatabeleland South
"Bazi rezvehutano rinoti neMugovera hakuna munhu akafa nechirwere cheCovid-19 zvasiya huwandu hwevafa nechirwere ichi kubva zvachatanga kupararira gore rapera huchiri pachiuru chimwe chete nemazana mashanu nemakumi masere nevaviri 1, 582. Vanhu gumi nevapfumbamwe vakabatwawo nechirwere ichi izvo zvakasvitsa huwandu hwevanhu vabatwa nechirwere ichi pazviuru makumi matatu nezvisere nemazana mashanu nemana, 38, 554. Vamwe vanhu gumi vakaporawo zvasiya vapora vave zviuru makumi matatu nematanhatu nemazana matatu negumi nevasere kana kuti 36, 318. Vanhu vachiri kurwara munyika vave mazana matanhatu nemakumi mashanu nevana kana kuti 654. Bazi rezvehutano rakazivisawo kuti vanhu vabayiwa nhomba munyika yose vainge vava zviuru mazana mashanu nemakumi manomwe nepfumbamwe zvine mazana manomwe nemakumi matanhatu nevapfumbamwe kana kuti kuti 579, 769 Pavanhu ava, vabayiwa nhomba kaviri sezvinokurudzirwa nenyanzvi munyaya dzezvehutano vave zviuru mazana maviri negumi nevatatu nemazana mashanu nemakumi mana nevaviri kana kuti 213, 542. Hurumende inoti ine hurongwa hwekubaya nhomba vanhu vanosvika mamiriyoni gumi senzira yekumisa kupararira kwechirwere ichi. Mukuru wezvekudzivirirwa kwedenda iri munyika Doctor Agnes Mahomva vakaudza Studio 7 kuti vanhu vanofanira kuenda kunobayiwa nhomba nekuti kusvika parizvino hapana vabayiwa vambosangana nematambudziko. Zimbabwe iri kubaya nhomba yeSinopharm neSinovac kubva kuChina uye Covaxin kubva kuIndia. Zvinhu hazvinawo kumira zvakanaka kuSouth Africa uko bazi rezvehutano riri kuti huwandu hwevari kubatwa nechirwere ichi hwawedzera nezvikamu makumi mana nematanhatu kubva muzana kana kuti 46% mumazuva mashoma adarika. MuSouth Africa mune zvizvarwa zveZimbabwe zvakawanda zvinopota zvichipinda nekubuda munyika. Dr Enoch Mayida vaimbotungamira chipatara cheChitungwiza vaudza Studio 7 kuti zvakakosha kuti vanhu vabayiwe nhomba vakawanda kuti ikwanise kushanda zvakanaka. No media source currently available   ",Vanhu Vokurudzirwa Kubayiwa Nhomba Apo Chirwere cheCovid-19 Chodzoka Zvine Mutsingo kuSouth Africa
"Gavhuna weReserve Bank of Zimbabwe Doctor Muthuli Ncube vakaburitsa mashoko kuvatori venhau nemusi weMuvhuro vachiti vambomisa basa vashandi vana vekubhanga iri vari kupomerwa mhosva yekuita zvehuori. Izvi zvinotevera mashoko evanozviti vachangopihwa basa rekutaura vakamirira bazi rezvemari VaAcie Lumumba paFacebook yavo ekuti vana ava vari kuita zvehuori nekutengesa mari pamukoto. Asi mashoko ekuti VaLumumba vakapihwa basa iri kurambwa nebazi rinoona nezvekuburitswa kwemashoko rinoti VaLumumba havana kumbobvira vapihwa basa rekutaura vakamirira VaNcube vachiti vanotaura chete kuburikidza nebazi ravo. VaLumumba vakataura mashoko aya nezuro vachiti vaitaura vakazvimiririra kwete kumiririra bazi rezvemari. Vamiswa basa ava vanosanganisa VaMirirai Chiremba, VaNorman Mataruka, VaGresham Muradzikwa uye VaAzvinandawa Saburi. VaMangudya vati vari kuda kuferefeta nyaya iyi. Asi nyanzvi munyaya dzezvehupfumi Muzvinafundo Gift Mugano vanoti VaMthuli vanofanira kuumba chikwata chavanachipangamazano munyaya dzezvehupfumi kwete VaLumumba. No media source currently available ",VaMangudya Vomisa Vashandi veRBZ Basa neNyaya yaVaLumumba yeKuti Vari Kuita zveHuori
"Mutungamiri weMDC-T, VaDouglas Mwonzora, vakazivisa neChipiri kuti bato ravo richaita musangano waro mukuru weOrdinary Congress mukupera kwemwedzi unouya waChikumi. Mutauriri weMDC-T, VaWitness Dube, vatsinhira mashoko aya vachiti musangano uyu uchapindwa nehutungamiriri hwebato hunodarika zviuru zvina hunobva kumatunhu ose uye ndipo pachasarudzwa hutungamiri hwepamusoro hwebato, vachiti zvgar zvichakwikwidzwa zvinosanganisira chemutungamiri webato. VaDube vanoti musangano mukuru uyu waifanirwa kunge wakaitwa muna Kurume wegore rino asi wakazosendekwa kuitira kupa mukana wekuti vapinde musarudzo dzema by-election dzakaitwa musi wa 26 Kurume. VaMwonzora vakasarudzwa kuve mutungamiri weMDC-T pamusangano we Extra-ordinary Congress muna Zvita 2020 vachikunda Muzvare Thokozani Khupe avo vakabuda mumusangano uyu vachinyunyuta kuti VaMwonzora vakanga vabiridzira sarudzo idzi. No media source currently available ",MDC-T Inotungamirirwa naVaMwonzora Yozivisa Kuti Ichaita Kongiresi Yayo Muna Chikumi weGore Rino
"Hurumende haina kutevedzera zvinodiwa nemitemo yenyika apo yakabvisa midziyo yeMbada Diamonds kwaChiadzwa zvichitevera kusapihwa nehurumende kwekambani iyi rezenisi rekuramba ichiita basa rekuchera mangoda. Hurumende haina kutevedzera zvinodiwa nemitemo yenyika apo yakabvisa midziyo yeMbada Diamonds kwaChiadzwa zvichitevera kusapihwa nehurumende kwekambani iyi rezenisi rekuramba ichiita basa rekuchera mangoda. Izvi zviri mumutongo waturwa neChitatu nedare repamusoro. Mutongi wedare repamusoro, Va Joseph Mafusire, vatura mutongo wekuti kambani yaichera mangoda kwaMarange yeMbada Diamonds yakabvisirwa michina yayo yekucheresa mangoda panzvimbo iyi zvisiri pamutemo. Mumutongo wavo, Va Mafusire vati michina iyi inofanira kuramba iripo kusvikira nyaya yairi kukwikwidza kumatare kuti irambe ichichechera mangoda aya yapedzwa kuzeyewa mumatare. Zvaturwa nedare zvatsinhirwa nerimwe remagweta ari kumirira panyaya iyi, Va Lewis Uriri. Asi Va Uriri vati havasi kubvumirana nemutongo waturwa nedare vachiti vachakwidza nyaya iyi kudare repamusoro-soro re Supreme Court vachiti hurumende yakapa makambani aya mwedzi mitatu sezvinodiwa pamurawu kuti vabvise michina yavo kuminda yemangoda kwaMarange. Mutongi wedare ati kambani yeMbada ibvumidzwe kuisa vanhu vayo vanochengetedza michina iyi kudzamara nyaya yayo iri mumatare yapera kuzeyewa mumatare. Izvi zvinotevera kudzingwa kunonzi kwakaitwa vashandi vekambani iyi nemapurisa akaenda kunochengetedza kwaMarange zvichitevera kurambidzwa kwakaitwa makambani ese aichera mangoda kwaChiadzwa nehurumende kuti aenderere mberi nebasa. Zvisinei, Va Mafusire vati Mbada Diamonds haibvumidzwe kuchera mangoda kwaChiadzwa sezvo isina kumutsurudza rezenesi rayo rekuchera mangoda sezvinodiwa nemutemo. Hurumende yakadzinga makambani ese aichera mangoda kwaChiadzwa ichiti akange asina kumutsurudza marezenesi awo uye makambani aya anga achiramba kubatana kuti awumbe kambani imwechete izvo zvinonzi nehurumende zvaizoita kuti inyatsokwanisa kuongorora mafambiro aiita mangoda kwaChiadzwa. Mutungamiri wenyika, Va Robert Mugabe, vanoti pane mari inodarika mabhiriyoni gumi nemashanu emadhora ($15 billion) yakanyangadika mukutengeswa kwaiitwa mangoda nemakambani aichera mangoda kwaMarange. Kunyange hazvo Va Mugabe vakataura izvi, hapana kana munhu mumwe chete ati asungwa achipomerwa mhosva iyi izvo zvakonzera kuti vemapato anopikisa vanyunyute. No media source currently available ",Dare Rinoti Mbada Diamonds Ngaibvumidzwe Kuchengetedza Midziyo Yayo kwaMarange
"Mutungamiri wenyika, VaRobert Mugabe, vari kutarisirwa kutaura pamusangano webato ravo repagore kuMasvingo. Mutungamiri wenyika, VaRobert Mugabe, vari kutarisirwa kutaura pamusangano webato ravo repagore kuMasvingo nemusi weChishanu asi vari kupinda mumusangano uyu nyika ichitatarika uye bato ravo riine kunetsana kunotyisa. VaMugabe mbune vakaudza musangano weNational Committee webato ravo kuti mumusangano mavo mapindwa napongwe nenyaya yekurwira zvigaro. Vanoti bato ravo rakundikana kugadzirisa nyaya yezvehupfumi uho hwaenda kumawere zvichikonzerwa nenyaya yekurwira zvigaro. Kunyange uyu musangano usiri wekongiresi inoitwa kamwe chete pamakore mashanu kutsvaga vatungamiri vatsva, vamwe munyika vanoti nemakore aVaMugabe zvave kuda kuti vataure kuti voenda pamudyandigere riini kuitira kuti kurwisana kupere. Gweta rinorwira kodzero dzevanhu richishanda sechipangamazano musangano reHuman Rights Watch, VaDewa Mavhinga, vanoti VaMugabe vakundikana kugadzirisa matambudziko akatarisana nenyika. Asi gweta remuHarare rakarerekera kuZanu-PF, VaStephen Zvinavakobvu, vanoti VaMugabe vakasarudzwa nevanhu nekudaro vanofanira kusiyiwa vachitonga. No media source currently available   ",VaMugabe Vanobvuma Kuti Kunetsana muZanu-PF Kwauraya Bato
"Komisheni yakadomwa nemutungamiri wenyika VaEmmerson Mnangagwa kuti iongorore mhirizhonga yakaitika muHarare muna Nyamavhuvhu yakoka mutungamiri weMDC, VaNelson Chamisa, kuti vazopindura nyaya yavari kupomerwa yekuti ndivo vakakonzeresa mhirizhonga iyi. Asi VaChamisa vanoti havasi kuzomira pamberi pekomisheni iyi kana VaMnangagwa vasina kushevedzwa. Vachitaura nevatori venhau pamuzinda webato ravo paMorgan Tsvangirai House muHarare neChina, VaChamisa vati vatambira tsamba yakanyorwa nasachigaro wekomisheni iyi avo vaimbova mutungamiri weSouth Africa kwechinguvana yekuvakoka kuti vazopa humbowo kukomisheni. Mutsamba iyi, iyo iri mumaoko eStudio 7, VaMotlanthe vati VaChamisa vanofanira kupindura kumhosva yavakapomerwa nevamwe vakapa hufakazi kukomisheni yavo hwekuti ndivo vakakonzeresa mhirizhonga yemusi wa1 Nyamavhuvhu yakazoita kuti vanhu vatanhatu vafe uye vazhinji vakuvare mushure mekupfurwa nevari kufungidzirwa kuti masoja. Vamwe vakumbirwa nekomisheni iyi kuti vazopa hufakazi mutevedzeri wasachigaro weMDC, VaTendai Biti, vakakwikwidza vakamirira MDC Alliance kuHarare South avo vaimbova nhengo yeZanu PF vaShadreck Mashayamombe pamwe naVaJim Kunaka vebato reNational Patriotic Front. Asi VaChamisa vati havasi kuzonomira pamberi pekomisheni iyi kana VaMnangagwa nemutevedzeri wavo VaConstantino Chiwenga vasina kushevedzwa kuzopa humbowo kukomisheni iyi. Mukuru-mukuru wemapurisa VaGodwin Matanga vakaudza komisheni iyi kuti VaMnangagwa ndivo vakapa masoja mvumo yekupinda mumigwagwa zvavakati zvaizivikanwawo naVaChiwenga avo vaivawo zvakare gurukota rezvekudzivirirwa kwenyika. Mutauriri wekomisheni yaVaMotlanthe, VaJohn Masuku, vaudza Studio 7 kuti zvakanakira VaChamisa kuti vamire pamberi pekomisheni yavo kuti vataurewo pavamire panyaya iyi. VaMasuku vati komisheni yavo ichiri kuongorora kuti VaMnangagwa naVaChiwenga vomiswa here pamberi pekomisheni yavo. Gweta uye vachishanda nesangano reHuman Rights Watch kuchamhembe kweAfrica, VaDewa Mavhinga, vaudza Studio 7 kuti VaChamisa havasungirwe nemutemo kuenda kunomirira pamberi pekomisheni yaVaMotlanthe iyi kana vasingade zvichitevera kukokwa kwavaitwa vachiti tsamba yatumirwa VaChamisa iyi harisi gwaro riri pamutemo rinovasungira kuti vamire pamberi pekomisheni iyi kana kuti subpoena. VaChamisa vati ivo nebato ravo havasirivo vakaudza vanhu vakaratidzira musi uyu kuti vapinde mumugwagwa vachiratidzira. Vachitaurawo pamusangano uyu, munyori mukuru muMDC, VaDouglas Mwonzora vati ivo pamwechete nemunyori anoona nezvemutemo muZanu PF, VaPaul Mangwana, vakamboyambira komisheni inoona nezvesarudzo sarudzo dzisati dzaitwa yeZimbabwe Electoral Commission, ZEC, kuti ichimbidze kuburitsa zvaizobuda musarudzo kudzivirira mhirizhonga munyika sezvo vachiti veruzhinji havavimbe neZEC. Hatina kukwanisa kutaura naVaMnagwana kuti tinzwewo divi ravo panyaya iyi. VaMwonzora vatiwo mavhidhiyo anoratidza masoja akazvivhara kumeso achiridza pfuti musi uyu humbowo hwakakwana hunoratidza kuti masoja ndiwo akauraya vanhu vachiti masoja anenge achichengetedza runyararo haafanire kunge akavhara zviso zvawo. Varambawo zvakare kuti mubato ravo mune boka rinodaidzwa kuti Vanguard iro rakapomerwawo mhosva yekukonzeresa mhirizhonga yemusi wa1 Nyamavhuvhu vachiti boka reVanguard rakaparadzwa kare muna Kurume wegore rino sarudzo dzisati dzaitwa. VaChamisa vatiwo hurumende ine hurongwa hwekuparadza MDC ndosaka ichipomera mhosva iyi kubato ravo. Vati zviri pachena kuti vanhu vakafa musi uyu vakapfurwa nemasoja pakatariswa humbowo hwemavhidhiyo akabuditswa nemasangano enhau paiitika mhirizhonga iyi. Vaenderera mberi komisheni yaifanira kuumbwa ikomisheni yaifanira kutarisa kushayikwa kwakaita VaItai Dzamara mushure mekupambwa nevanofungidzirwa kuti vasori kwete kutambisa mari yehurumende nezvinhu zvinozivikanwa nemunhu wese kuti vanhu vakapfurwa ava vakapfurwa nemauto. yezvesarudzo iyi. VaMatanga vakaudza komisheni yaVaMotlanthe kuti pangadai pakafa vanhu vakawanda musi uyu dai masoja akashandisa pfuti dzawo zvisina mwero uye vanoti havazivi kuti aiudza masoja zvekuita musi uyu ndiyani sezvinodiwa pamutemo kana masoja apinda mumigwagwa kunobatsira mapurisa mukuchengetedza runyararo uyo unoti masoja anofanira kunge ari pasi pemapurisa. Nekune rumwe rutivi, mukuru wemauto VaPhillip Valerio Sibanda vakati havazivi kuti akapfura vanhu vakafa ndiyani sezvo vakaudza komisheni iyi kuti masoja akazopinda mumigwagwa vanhu vapfurwa kare. Mumwe mukuru muchiuto VaAncelem Nhamo Sanyatwe vakatiwo masoja aridzira pfuti asingapfuri varatidziri. Kunyange hazvo hurumende ichiti kwakafa vanhu vatanhatu musi uyu, masangano akazvimira anoti vanhu vakafa musi uyu vanogona kudarika gumi sezvo vamwe vevakapfurwa ava vachinzi vakafa vachiendeswa kuzvipatara. ",VaChamisa Vanoti Havasi Kuzopa Huchapupu Kukomisheni yaVaMothlante Kana VaMnagagwa Vasinawo Kukokwa
"Vamiriri vevashandi vehurumende nevamiriri vehurumende vari kutarisirwa kusangana neMuvhuro pamusangano unonzi wakakosha zvikuru weNational Joint Negotiating Council. Musangano uyu unonzi nevashandi ukasaburitsa chimuko vachamira kuenda kumabasa sezvo vasisina mari dzekufambisa. Svondo rapera hurumende yakaisa patafura mari inoita madhora makumi mapfumbamwe nemanomwe pamunhu, asi vashandi vakaramba kutambira, vachiti yaive chiseko chaicho sezvo yaive shoma zvakanyanya. Sachigaro veApex Council, Amai Cecilia Alexander, vanoti vashandi vehurumende vari kuda kuti hurumende ipete kagumi mihoro yavaitambira gore rapera kuitira kuti vakwanise kurarama. No media source currently available  ",Vashandi veHurumende Voisa Tariro kuMusangano weNJNC paNyaya yeMihoro
"Castle Premier Soccer yakazivisa nemusi weMuvhuro kuti mafinals emakwikwi eChibuku Super Cup pakati peNgezi Platinum ne FC Platinum kuBaobab Stadium nemusi weMugovera. Zvichakadaro Chikwata cheCaps United chadongorera mumhango memukombe weCastle Lager Premier Soccer League. Kwasara mitambo miviri kuti mitambo isvike kwamvura yacheka makumbo, Caps United yave nemapoinzi maviri pamusoro peFC Platinum zvichitevera mitambo yakatambwa mukupera kwesvondo. Izvi zvinotevera kukunda kwavakaita Harare City 1-0 nechibodzwa chaLeonard Tsipa izvo zvavasiya vave nemapoinzi makumi mashanu nemanomwe, maviri pamusoro peFC Platinum iyo yadarika Highlanders mushure mekunge yakunda Chapungu 2-0 kuAscot Stadium. Highlanders yadonha kusvika pachinhanho chechitatu, mapoinzi mana pasi peCaps United, uyezve poindi imwechete pasi pe FC Platinum zvichitevera kurohwa pamusha kwayakaitwa 2-1 nechikwata chakatarisana nekuwira muDivision One cheTsholotsho Pirates. Asi Makepekepe ndiyo inongove nyaya mushure mekukunda maSunshine City Boys mumutambo waive wakaoma zvikuru uyezve wakaunganidza vatsigiri veCaps United zviuru nezviuru. Kunyange hazvo Caps United yakakunda, vakomana vechidiki vemaSunshine City Boys vakamira mira zvakasimba izvo zvirikufadza murairidzi wavo Moses Chunga. Caps United yave ne 57 points, FC Platinum 55 points, Highlanders 53 points asi vamwe vatambi vemaGreen Machine vanoti pachiri nemutoro mukukutu vachiti ivo vachapemberera chete kana zvichinge zvaitika musi unopera mitambo. Mutevedzeri wakaputeni wemaGreen Machine Stephen Makatuka anoti pamutambo wekugumisira ndipo pavachaona kuti vatora here mukombe weligi uyu. Makatuka anoti zvakawanda zvinokwanisa kuitika pamitambo miviri yasara. Mubati wepagedhe Edmore Sibanda anoti zvave kuda kuti vemumhuri yese yeCaps United vabatane panguva ino. Dynamos yave pachinhanhoo chechina mushure mekurova Mutare City Rovers 2-0 ndokuenda pamusoro peZPC Kariba iyo yakadamburwa 3-1 neBulawayo City muBabourfields Stadium. Chikwata chine mukombe uyu cheChicken Inn chakatora mapoinzi matatu mushure mekurova How Mine 1-0 panguva iyo Border Strikers yakaita mangange 0-0 neTriangle muDulivhadzimu. Border Strikers yakatobuda kare muPremier Soccer League asi ingangobatana nezvimwe zvikwata zvitatu Mutare City Rovers (26 points), Tsholotsho Pirates (26 points), nechimwe pakati peChapungu (31 points), Hwange (35 points) ne Triangle (35 points), mushure mekunge veZifa Council mukupera kwesvondo vakaputsa chibvumirano icho vakamboita chekuti kubude zvikwata zviviri kubva muPSL. VeZifa Council ava vave kuti kubude zvikwata zvina kuchipinda zvekare zvimwe zvina kubva kuma Division One mana ari munhabvu yemuZimbabwe. No media source currently available ",MaFinals eChibuku Super Cup Otambwa neMugovera
"Bazi redzidzo yepasi rinoti harizivi kuti zvikoro zvichavhurwa riinhi, uye rinoti richanzwa kubva kumapoka ane chekuita nedzidzo kuti rotevera gwara ripi panyaya yenguva yekudzidza yasara kana zvikoro zvichinge zvazobudirira kuvhurwa. Kotoro yepiri yaifanirwa kunge yakatanga musi wa 10 Chikumi ichipera musi wa 10 Gunyana asi nekuda kwedenda reCovid-19 hazvisati zvavhurwa. Mutauriri webazi redzidzo yepasi, VaTaungana Ndoro, vanoti bazi ravo rinozoziva chete kuti kotoro yepiri ingamira sei kana chete vanzwa kumutungamiri wenyika, VaEmmerson Mnangagwa, kuti zvikoro zvinovhurwa riinhi. Zvikoro zvakavharwa pakadzikwa mutemo weCovid-19 Level 4 Lockdown uye VaMnangagwa vakawedzera zvakare mutemo uyu kusvika musi wa 24 Nyamavhuvhu, apo vanotarisirwa kunyevenutsa kana kuwedzera zvakare mutemo uyu. Nekuda kwekuti nguva yaifanirwa kunge iri yekotoro yepiri yave kutosvika kumagumo, pave netarisiro yekuti zvikoro zvakazovhura chero nguva zvinenge zvangove kuvhurwa kusvika panopera gore muna Zvita. No media source currently available Asi rimwe sangano rinomirira varairidzi, reAmalgamated Rural Teachers’ Union of Zimbabwe (ARTUZ) rinoti hurumende inofanirwa kutungamira, ichiunza pfungwa itsva kuti zvinhu zvirambe zvichifamba. Mutungamiri weARTUZ, VaObert Masaraure, vati hapana nzvimbo muZimbabwe ingatadza kubata masayisayi eredhiyo, televhizhini kana nharembozha kana hurumende ichida kuti zviitike. VaMasaraure vanoti zvichitevera kutadza kuwirirana mumusangano wakaitwa nemusi weChishanu pakati pevarairidzi nebazi rezvedzidzo, sangano ravo rinokurudzira hurumende kuti iyedze kufungawo dzimwe nzira dzekubatsira kuti vana vaende kuchikoro, vachiti vana vechikoro varasikirwa nenguva yekudzidza yakawandisa. No media source currently available",Hurumende Inoti Haisati Yaziva Kuti Zvikoro Zvichavhurwa Riini
"Mubairo uyu unopiwa kune vechidiki vari kusimukira munyaya dzehutungamiri, uye unotungamirwa nesangano reAfrican Leadership Institute. Nekuda kwemabasa avo akanaka ekusimudzira vemabhizimusi, kubatsira vanotambura, kudzidzisa zvehupenyu pamwe nezvemabhizimusi, kutaura zvinosimudzira vamwe nekudzidzisa, Doctor Patson Dzamara vakasarudzwa kuve pakati pevanhu vachakwikwidzana kuve pavanhu makumi maviri nevashanu vachawana mubairo weArchbishop Tutu Fellowship Programme. Mubairo uyu unopiwa kune vechidiki vari kusimukira munyaya dzehutungamiri, uye unotungamirwa nesangano reAfrican Leadership Institute. Doctor Dzamara, avo vanorwirawo kodzero dzevanhu, munyori wemabhuku anodzidzisa nezvehutungamiri munyaya dzemabhizimusi variwo zvakare mukuru wesangano reOff The Hook Consultancy. Vanoti vaninipiswa zvikuru nekudomwa kuve pakati pevanhu vacharwira mubairo uyu. Vanenge vabudirira vachaziviswa mugore rinouya iri, uye vanenge vachizotarisirwa kupinda muzvirongwa zvekudzidza paMont Fleur kuSouth Africa pamwe nekuOxford University, Oxford uye muguta reLondon kuBritain kwakare. Doctor Dzamara ndivo chete chizvarwa cheZimbabwe chakadomwa kukwikwidza muchirongwa ichi. No media source currently available ",Doctor Dzamara Vopinda muMakwikwi eArchbishop Tutu Leadership Fellowship Program
"Kune vana vanodarika mazana mana vanozvarwa nechirwere checlubfoot, icho chinoita kuti makumbo atarisane nechemukati zvokuti vabereki vazhinji vanotozviona mwana ave kuda kumbaira kana kufamba. Chirwere ichi chikasagadziriswa nenyanzvi dzinoona nezvedenda iri, zvinokonzera kuti vana ava vazokura vakaremara makumbo aya vamwe vacho vachizoguma vaakufamba nezvigumwe zvekutsoka. Kiri Mudzamiri anotipa nyaya izere. Mubereki anemwana anechirwere ichi VaJazinta Machache vekuChivhu vanoti mwana wavo akazvarwa akaremara nenzira iyi zvokuti varikubatsirwa nenyanzvi dzinozivikanwa nezita rokuti orthopaedic surgeons vanotasanura makumbo akaremara aya. Chirwere che clubfoot chinoita kuti gumbo risakwanise kutsika pasi zvokuti tsinga dzekumashure kwemakumbo aya anenge ari mapfupi zvokuti mwana haakwanise kutsika chitsitsinho pasi. VaMachache vanoti vakaona mwana wavo anonoka kufamba vakakurumidza kumuendesa kunyanzvi dzehutano kwavakazowana rubatsiro. VaMachache vanoti kuremara uku kunofanirwa kuongororwa mwana achiri mucheche zvokuti vehutano vekumakiriniki avaienda kunorapisa mwana havana kuona dambudziko kusvikira vazoona kuti mwana uyu aiva anonoka kukambaira. VaMachache vanoti mwana wavo akapfekedzwa butsu inesimbi inobata imwe butsu zvokuti hadzibviswe kwemwedzi mitatu ozoitwa oparesheni yokutwasanudza tsinga dzirikuseri kwemakumbo. VaMachache vanoti zvinotora makore mana kuti makumbo aya agadzirike zvokutozofamba zvakanaka sezvinoitawo vamwe vana. Nyazvi yezvehutano Dr Josephat Chiripanyanga vanoti denda iri harizivikanwe kuti rinokonzerwa nei zvokuti haisi mhosva yevabereki kuti mwana anozvarwa akaremara. Imwe nyanzvi yaimiririra kodzero dzaana chiremba KuZimbabwe Association Of Doctors For Human Rights, muchakabvu Dr Rutendo Bonde avo vakashaya mwedzi wakapfuura, mumwe wevanhu vakazvarwa nechirwere ichi asi makumbo avo akagadziriswa mushure kwekunge vaitwa maoparesheni masere vakakwanisa kukura vasina makumbo akaremara. Zimbabwe inechirongwa chiripasi peZimbabwe Sustainable Clubfoot Prgramme, ZSCP, chinoshanda nezvipatara zvese zvemunyika muno panyaya yekugadzirisa makumbo akadai icho chakatangiswa mugore 2011 nenyanzvi dzakabva kuUnited Kingdom, Canada neKenya idzo dzakadzidzisawo nyanzvi dzehutano dzemunyika muno. Vana vanodarika zviuru mazana maviri pasi rose vanozvarwa nechirwere ichi zvokuti vazhinji vacho vanokwanisa kurapwa zvokutozorarama zvakanaka vasina hurema uhwu.  No media source currently available    ",Nyanzvi Dzozeya Chirwere cheKuzvarwa Mwana Akaremara Makumbo
"Zvimwe zvizvarwa zveZimbabwe zviri kunze kwenyika zvinoti kusamira zvakanaka kwezvinhu munyaya dzezvematongerwo enyika kumusha, pamwe nemhirizhonga inowanzoitika munguva dzesarudzo, zvinoita kuti zvitadze kuita mabasa ebudiriro anosimudzira matunhu ekwazvinobva. Vamwe vanoti chinhu chinosiririsa kuona vana veZimbabwe vachirwisana panguva dzesarudzo, asi dzimwe nyika dzichiita sarudzo murunyararo. Chimwe chezvizvarwa izvi ndiMuzvare Gladys Hlatshwayo, avo vanoongorora zvematongerwo enyika. Muzvare Hlatshwayo vanoti zvakakosha zvikuru kuti bato riri kutonga reZanu PF, rionewo zvinoitika mune dzimwe nyika dzakaita seAmerica ne United Kingdom, idzo dzinokwanisa kuita sarudzo vanhu vachiyanana pasina kukakavadzana. Muzvare Hlatshwayo vanoti kuratidza kuti bato reZanu PF rinoda zvemhirizhonga, zvave kuonekwa nekurwisana kwave kuita nhengo dzebato iri kuHurungwe West. Kunyange hazvo nhengo yeZanu PF kudunhu reUnited Kingdom, VaNick Mangwana, vachitsinhira mashoko ekushoropodza mhirizhonga, vanoti kuratidza kuti zvinhu hazvina kumira zvakana mumapato ose kwete reZanu PF chete, nhengo dzeMDC T dziri kurwisanawo pachadzo. Asi VaMangwana vanoti havaoni izvi zvichitadzisa zvizvarwa zveZimbabwe zviri kunze kwenyika kuenda kumusha kana kupinda mune zvematongerwo enyika, sezvakaitwa nevari kukwikwidza vakamirira Zanu PF muHarare East musarudzo ye by-election, VaTerence Mukupe, avo vaimbogara muno muAmerica. VaMangwana vanoti chinofanirwa kuitwa nevana veZimbabwe vari kunze kwenyika kuti vakwanise kunotambirwa kumusha, vanofanirwa kutanga kupinda muzvirongwa zvebudiriro mumatunhu avanogara munyika dzavari. No media source currently available ",Vari Kunze Vokurudzirwa Kupindawo Mune zveMatongerwo eNyika Kumusha
"Chizvarwa cheZimbabwe chiri kuHague kuNetherlands, VaNeville Mkhululi Mehluli Mchina, vakagadzira muchina unobatanidza varimi vanenge vaine zvirimwa zvakawandisa zvinogona kuzoguma zvaraswa pamwe nevatengi kana vemisika. VaMchina, kuburikidza nekambani yavo yeInvisible Food, vakaparura muchina uyu, uyo unoshandisa njere yepadandemutande kana kuti Artificial Intelligence, kuziva kunenge kuine murimi anenge aine zvirimwa zvakawandisa zvekuti anogona kutozorasa zvimwe kana zvisina kupera kutengwa. Kana muchina uyu waziva kune murimi uyu, unozomubatanidza nemisika pamwe nezvitoro zvinenge zvichida zvirimwa zvake, angava mabhanana kana mimwe michero yakaita semango nemaranjisi, kusanganisira. Izvi zvinonzi naVaMchina zvinozobatsira zvikuru kudzivirira kuraswa kwemichero nemiriwo izvi sezvo zvichizopedzisira zvagadziriswa zvimwe dyiwa kana zvinwiwa kugutsa nyika. VaMchina vanoti pari zvino kambani yavo iri kushanda iri kwakare kuNetherlands nekuGermany, asi vanoti vari mubishi kuunganidza mari inoita miriyoni imwe chete yema Euro (1 million euros), yekuti vakwanise kuumba michina inoita kuti vazokwanisa kushandawo munyika dzichiri kusimukira dzakaita seZimbabwe. No media source currently available ",VaNeville Mehluli Mchina Voshandura Nzira dzeKuchengetedzwa kweChikafu
"Dzimwe nyanzvi mune zvematongerwo enyika dzinoti zviri kuitika muZanu PF zvekuswero tsoropodzana pamwe nekudzingana mubato iri hazvisi zvinhu zvitsva sezvo bato iri richizivikanwa nenhoroondo yekurwisana kubva kare. Nyanzvi mune zvematongerwo enyika yakazvimirira, Muzvare Gladys Hlatshwayo, vanoti kubva panguva yapinda VaMugabe panyanga vachitungamira bato reZanu PF, zvakave pachena kuti vachatora masimba ose senzira yekuvharira ani nani zvake ane pfungwa yekudawo kutonga. Mashoko aya anotsigirwawo neimwe nyanzvi inoongorora zvematongerwo enyika, VaChamunorwa Madiridze, avo vanotiwo zvinhu muZanu PF zvagara zvichingoitwa semadiro aVaMugabe. Vachitaura pakuvhurwa kwekongiresi yebato ravo, VaMugabe vashoropodza mutevedzeri wemutungamiri wenyika, Amai Joice Mujuru, avo vari kupomerwa mhosva yekuda kubvisa VaMugabe pachigaro nechisimba. Asi Amai Mujuru vanoti aya manyepo chaiwo. Kongiresi yeZanu PF iri kutarisirwa kupera iine vatungamiri vatsva vose vanodomwa naVaMugabe. Sezvo zvava pachena kuti hapachina hukama pakati paVaMugabe naAmai Mujuru, akawanda vari kubvunza kuti ndiyani achatora chinzvimbo chaAmai Mujuru, uye kutsiva chinzvimbo chakasiyiwa nevaive mumwe wevatevedzeri vemutungamiri webato, muchakabvu VaJohn Nkomo. VaMugabe vachadoma zvakare sachigaro mutsva. Chigaro ichi china VaSimon Khaya Moyo pari zvino. Muzvare Hlatshwayo vanoti VaMugabe vanogona kushamisa vanhu nekudoma vamwe vasiri kufungidzirwa kuti vatsive zvigaro zvichasiiwa naAmai Mujuru pamwe nevamwe vavo vavari kupomerwa mhosva mubato iri nechikwata chiri pachena kuti chiri kutsigira gurukota rezvemitemo, VaEmmerson Mnangagwa. Asi VaMadiridze vanotiwo zvakakosha kuti vanhu vari kupomerwa mhosva ava vaongororwe uye kumiswa pamberi pematare edzimhosva kana vakadzipara. No media source currently available ",Dzimwe Nyanzvi Dzoshora Zviri Kuitika muZanu PF
"Gore idzva ra 2016 ratanga zvakaipa vana chiremba navana mukoti vachitadza kuenda kubasa vachiti havana mari dzekufambisa dzinovakwanira kunyange hazvo hurumende yakanga yati ichavapa madhora maviri pamunhu pazuva semari yekufambisa. Mutungamiri wesangano ravana chiremba, reZimbabwe Hospital Doctors Association, Dr Fortune Nyamande, vanoti kunyange hazvo vachiri kuunganidza mashoko kubva kumativi ose enyika, zvavawana kusvika pari zvino zvinoratidza kuti vana chiremba navana mukoti vari pakati pezvikamu makumi matanhatu nemakumi manomwe kubva muzana havana kukwanisa kuenda kumabasa. No media source currently available Asi Dr Nyamande vanoti sevashandi vane hupenyu hwevanhu pamwoyo, varongawo kuti dzimwe nhengo dzavo dzinoshandira munzvimbo dzakakosha dzinge dziri pamabasa panguva iyo vazhinji vavo vari kudzimba. Vanoti chipatara cheHarare kudivi rekunosunungukira madzimai akazvitakura, ndechimwe chezvipatara zvakasika kuwirwa nedambudziko rekushaiwa vana mukoti. Hurumende yakakundikana kupa vashandi vayo mari dzavo dzemihoro paine nguva izvo zvoita kuti vashaye mari dzekuendesa kumabasa. Mukuedza kurerutsa ndima, munyori mubazi rezvehutano, Dr Gerald Gwinji, vakazivisa kuti zvipatara zvinofanirwa kuwanira vana mukoti navana chiremba mari dzekufambisa kusvika vatambira mari dzavo musi wa 5 Ndira. Hatina kukwanisa kunzwa divi rehurumende pakusaenda kwaitwa kumabasa navana chiremba nevana mukoti.",Zvipatara Zvoomerwa Zvichitevera Kusaenda Kubasa kweVashandi Vazvo
"Zanu PF iri kutungamira zvine mutsindo musarudzo dzeparamende mudunhu reMasvingo, pari zvino iine zvigaro zvipfumbamwe, kubva pagumi zvabudiswa neZimbabwe Electoral Commission, Zec. MDC-Alliance inotungamirwa naVaNelson Chamisa ndiro riri kutevera Zanu PF mudunhu reMasvingo, mushure mekukunda muMasvingo Urban. Mukuru weZec muMasvingo, VaZex Pudurai, vaudza vatori venhau zvabuda musarudzo munzvimbo dzatumirwa kwavari panguva yekupera kwezuva asi vati zvimwe zvichiri kuuya. KuZaka West, VaOphius Murambiwa ve Zanu PF vakunda VaFestas Dumbu ve MDC-Alliance. KuMasvingo South, VaCladious Maronge veZanu PF vakunda vachiteverwa naVaTawanda Mavhaire ve People’s Rainbow Party. Sachigaro we Zanu PF muMasvingo, Va Ezra Chadzamira, vakundawo vachiteverwa na Amai Rosewita Madzivire ve MDC-Alliance. KuChiredzi East, Chiredzi West neChiredzi South, Zanu PF yatora matunhu ose, ikankunda zvakare ku Zaka East neZaka Central. VaPudurai, avo vaimbove mudzidzisi uye vari nhengo yeZanu PF District Coordinating Committee vasati vaenda kuZec, vati sarudzo dzakaitwa zvakanaka uye vanhu veMasvingo zvikamu makumi masere nezvitatu kubva muzana pane vakanyoresa kuvhota, vakavhota neMuvhuro. VaPudurai vati vachabudisa zvimwe nekuunzwa kwazvichatwa kuhofisi yavo. Mashoko atiri kutambira anoti Zanu PF yatora zvigaro makumi maviri nezvishanu MDC Alliance ikatora chimwe chete pazvigaro zvose zviri makumi maviri nezvitanhatu mudunhu reMasvingo. Musarudzo dza 2013, Zanu PF yakatora zvigaro zvose zveparamende muMasvingo. Hatina kukwanisa kubata vakunda nevakundwa kuti vatipewo pfungwa dzavo. Musarudzo dzemakanzura MDC Alliance yakunda Zanu PF mudhorobha re Masvingo apo yatora zvigaro zvinomwe pazvigaro gumi zvirimo. Dhorobha reMasvingo raswera rakanyarara vazhinji vakamirira kunzwa zvabuda musarudzo asi vamwe havasi kufara mushure memashoko ari kubuda musai-sai. VaTerence Chikwanda vati vaswera vakamirira zvabuda musarudzo asi zvirikubuda muma sai-sai zvavatyisa. Vamwewo vakaita saVa Walter Mataranyika vanoti vamirira kunzwa zvichabuda musarudzo yemutungamirir wenyika pakati paVaNelson Chamisa veMDC Alliance naVaEmerson Mnangawa ve Zanu PF. Asi mumwe mutsigiri weZanu PF, VaDavis Guyo, vati vatomirira kuita mabiko vachipemberera kukunda kwemusangano wavo. ",Zanu PF Yotarisirwa Kukunda Mudunhu reMasvingo
Vamwe vanhu vakapwanyirwa dzimba kuBudiriro vari kuramba kutambira kurudziro yehurumende yekuti vaende kunogara mumatende kuZimbabwe Grounds. Mumwe akaputsirwa imba VaEddison Zibwowa avo vave nemakore gumi vari paTembwe pakapwanywa apa vati havana chido chekuenda kunogara mumatende kuZimbabwe Grounds sezvo vasingazive kuti vachazodii mune remangwana. Bazi rezvemagariro evanhu ndiro rinonzi rakatumira nhume kunotaura nevanhu ava nezvekuti vambotamiswa. Kanzuru yeHarare nemusi weChitatu yakapwanya dzimba dzinodarika zana nemakumi mapfumbamwe mushure mekurudziro yehurumende yekuti dzipwanywe sezvo dzakavakwa zvisina mvumo uye dzimwe dzakavakwa pari kuda kuvakwa chikoro. Vanonzi vaipa vanhu kune mushandirapamwe weTembwe Housing Cooperativa vakatosungwa nemapurisa. Nyaya yekuputsa dzimba idzi kuchinaya yakonzera mutauro wakanyanya munyika. No media source currently available ,Hurumende Yoronga Kuendesa Mhuri Dzakaputsirwa Dzimba kuBudiro kuZimbabwe Grounds
"Retired Brigadier Agrippa Mutambara vebato rinopikisa reZimbabwe People First rinotungamirwa naAmai Joyce Mujuru avo vakarohwa zvakaipisisa paDunaventy Farm kuGuruve, Mashonaland Central Province vanonzi ivo nevamwe vavo vashanu vaiswa mumaoko emapurisa kuchipatara chiri kuBindura uko vari kurapwa. Mhirizhonga iyi yakaitika nemusi weSvondo. Brigadier General Mutambara nevamwe vavo vakarohwa nevanofungidzirwa kuti vatsigiri veZanu-PF apo vainge vaenda kunonunura nhengo yebato ravo VaWilbert Mubayirwa avo vanonzi vaida kupisirwa mumba nenhengo dzeZanu-PF dziri kuda kutora nzvimbo yavarikurima. Mutauriri weZimbabwe People First VaJelousy Mawarire vanoti nyaya yemhirizhonga yeZanu-PF ioratidza kuti bato iri rapererwa. “Makamboona bere rikapererwa, rinogona kuvhima dhongi rakasungirirwa pangoro.” Hatina kukwanisa kubata mutauriri weZanu-PF VaSimon Khaya Moyo kuti tinzwe divi ravo panyaya iyi. No media source currently available ",Rtd Brigadier General Mutambara neVamwe veZIMPF Vosungwa
"Gurukota rezvemabasa nevashandi, Muzvinafundo Paul Mavima, vanoti vari kutarisira kuti musangano wavachaita nevashandi vehurumende neMuvhuro unouya uchabatsira kuti hurumende iratidze vashandi vayo mamiriro akaita zvinhu munyaya dzezvehupfumi pamwe nemamiriro akaita bhajeti renyika. Muzvinafundo Mavima vanoti musangano uyu uchaita kuti mapoka ose aonesane nekupana nhunha mukutsvaga kuti chii chingaitwa kugadzirisa dambudziko renyaya dzemihoro yevashandi vehurumende. Gurukota rezvemari, Muzvanafduno Mthuli Ncube, vari kutarisirwawo kupinda mumusangano uyu. Musangano uyu uri kuuya panguva iyo vashandi vehurumende vari kubva mukuramwa mabasa kwemazuva maviri vachida kumanikidza hurumende kuti igadzirise zvichemo zvavo, uko kunonzi nehurumende hakuna kubudirira. Nhaurirano dzeMuvhuro unouya idzi dziri kumutsiridzawo nhaurirano dzemihoro dzakambenge dzichiitwa pakati pevashandi nehurumende asi dzakatadza kuburitsa chimuko, izvo zvakasvitsa pakuti vashandi varambe zvikamu zana kubva muzana zvemari yemunyika zvavakanga vawedzerwa nazvo mihoro yavo nehurumende. Kunyange hazvo vashandi vakaramba zvavipiwa nehurumende, hurumende inonzi yakaenderera mberi ndokuita zano ndega ichiwedzera mihoro yevashandi vayo zviri mumadhora emunyika. Vashandi vehurumende vari kuda kuti mihoro yavo idzoserwe pamari dzavaitambira muna 2018 dzichiuya dziri mumadhora ekuAmerica. Asi VaMavima vakatozivisa kare kuti hurumende haikwanise kubhadhara vashandi vayo nemari yekuAmerica sezvo isina mari yacho. No media source currently available Mutungamiri wesangano revashandi vehurumende ,reZimbabwe Confederation of Public Sector Trade Unions, Amai Cecilia Alexander, vatenda kuti kune musangano uchaitwa neMuvhuro asi vachiti musangano uyu hausi weNational Joint Negotiating Forum kwete. Amai Alexander vanoti vatora danho rekusangana negurukota rezvemari, VaNcube, kuti patsvagwe nzira dzekugadzirisa dambudziko ravo nekuda kwekuramba mari yemunyika iri kuramba ichishaya simba. No media source currently available ",Makurukota eHurumende Otarisirwa Kusangana neVashandi veHurumende neMuvhuro UnoUya muNhaurirano dzeMihoro
"Nyaya yekumbovharwa kwemakambani akawanda uye kuti vanhu vagare mudzimba kuyedza kudzivirira kupararira kwechirwere checoronavirus chakomba munyika iri kunzi nenyanzvi munyaya dzezvehupfumi ichapa kuti hupfumi hwenyika hutoramba hwakananga kumawere. Nyanzvi munyaya dzezvehupfumi dzinoti gurukota rezvehupfumi Muzvinafundo Mthuli Ncube ndivo chete mushanyi muJerusarema ange asiri kuziva zviri kuitika apo vakavimbisa kuti hupfumi hwenyika huchawedzera nezvikamu zvinodarika zvinomwe kubva muzana kana kuti 7,4% gore rino apo vaiparura bhajeti. Asi nyanzvi idzi dzinoti aka handi kekutanga VaNcube vachivimbisa mashura asi vachikundikana nekuti vakambozviita muna 2019 na 2020 kuti hupfumi huchaita nani asi akava manyautsa mukanwa harawa kurota ichiyamwa. Mutungamiri wesangano revashandirwi reEmployers Confederation of Zimbabwe Doctor Israel Murefu vanoti nemamiriro aita zvinhu hapana chekuita kunze kwekuvhara mamwe makambani. Nyanzvi munyaya dzezvehupfumi Muzvinafundo Gift Mugano vati hurumende yaifanira kutanga kuvhara nzvimbo dzanyanya kukomba chirwere kwete nyika yose. VaMugano vatiwo kungvhara vanhu vasiri kuvhenekwa hazvina zvazvinobatsira. Munyori mukuru musangano revashandi reZimbabwe congress of Trade Union kana kuti ZCTU VaJaphet Moyo vatiwo vashandi havana kunge vasumwawo nezvedanho rekuvharwa kwemakambani vakati pakambonzi makambani avharwe vakawanda vakarasikirwa nemabasa. Nyanzvi munyaya dzezvemabhanga VaGilbert Muponda vatenda kuti zvinhu hazvina kumira zvakanaka asi vakati kumboti vanhu vagare mudzimba kunobatsira kuti chirwere chisanyanye kupararira. Vati kuvhurwa kwemakambani akakosha seemiodhi nekurima kunobatsira kuti hupfumi husabvaa hwagwadama. Nyanzvi dzakawanda dzakagara dzayambira kuti zvinonetsa kusimudzira hupfumi hwenyika sezvo mari yekunze ichishaikwa, vanhu vakawanda vasina mabasa uye mamiriro ekunze achingochinja. Asi VaNcube vainge vati vanotarisira mwaka wakanaka wekurima uye kuwana mari kubva muzvicherwa. Nyiak dzakawanda pasi rose dziri kutatarika munyaya dzezvehupfumi nekuda kwedenda iri. No media source currently available ",Nyanzvi Dzoyambira Kuvhiringidzika Kwakanyanya kweHupfumi neNyaya yeKuti Vanhu Vagare Mudzimba
"Vamwe vanhu vane chitsama vakaratidzira panze pedare raMajastiriti kuMbare nemusi weChina vachigunun’una nekunyimwa mukana wekubvisa mari yechibatiso kuri kuitwa muzvare Linda Masarira vesangano reWomen in Politics Alliance. Muzvare Masarira vari mujeri remadzimai reChikurubi Maximum Prison vakamirira kutongwa pamhosva dzakawanda dzavari kupomerwa. Gweta raMuzvare Masarira reZimbabwe Lawyers for Human Rights anoti haasi kufara zvachose nekunonoka kunzwikwa kwenyaya dzavari kupomerwa. Gweta iri, VaKudzai VaKadzere veZimbabwe Lawyers For Human Rights vari kumirira Muzvare Linda Masarira pamwe nevamwe vanorwira vekodzero dzevanhu gumi nevana vakasungwa musi wa 6 Chikunguru pakuratidzira kwainge kwakarongwa nesangano reTajamuka/Sesijikile Campaign pamwe naPastor Evan Mawarire veHash Tag This Flag. VaKadzere vari kugunun'una nekunonoka kunyorwa kwemagwaro ezvakaita mudare redzimhosva pamwe nemhosva yavari kupomerwa. VaKadzere vaudza Studio 7 kuti kusavapo kwemagwaro aya anozivikanwa pachirungu kuti Transcription of the record of proceedings ndiko kwavamisa kuti vaende kudare repamusoro reHigh court kuedza kuti Muzvare Linda Masarira vatongwewo vachibva kumba. Vamwe vari kutongwa pamwe naMuzvare Masarira vari kutongwa vachibva kumba mushure mekubhadhara mari yechibatiso kudare. Muzvare Masarira vari kutongwa vachibva kujeri reChikurubi sezvo vachinzi vane imwe mhosva yavari kupomerwa kwaMutare. Dare rakaramba kupa mvumo Muzvare Masarira yekuenda kwaMutare kunogadzirisa nyaya yegwaro iri rakakonzera kuti vanyimwe mari yechibatiso. VaKadzere vanoti vachaongorora nyaya yekuti Muzvare Masarira vanonzi havasi kunzwa zvakanaka havasi kuwana mimwe mishonga yavanoda vari muhusungwa. Shamwari yaMuzvare Masarira, Muzvare Mandowa Manezhu vaudza Studio 7 kuti Muzvare Masarira vari kurwara vakatiwo tariro yavo yange iri yekuti vatongwe vachibva kumba sevamwe. VaElvis Mugari vebato rinopikisa rePeople Democratic Party ndemumwe wevange vari kuMbare. Vati nyaya yekuramba Muzvare Masarira vari mujeri ichavapa kuti vatange kuratidzira. Mutongi wedare VaStan Mambanje vazivisa muchuchusi kuti agadzire magwaro ari kudiwa aya vakati Muzvare Masarira nevamwe vavo vachadzoka kudare musi wa 25 Nyamavhuvhu pachatanga kutongwa nyaya yavo. No media source currently available  ",Muzvare Linda Masarira Voramba Vari muJeri kuChikurubi Vamwe Vachiratidzira Panze peDare
"Meya vatsva weguta reHarare, VaHerbert Gomba, vanoti vagari vemuHarare vanofanira kutarisira maitirwo ezvinhu matsva uye anovagutsa. VaGomba vanoti vane hurongwa hwavo hwemazuva zana hwekuyedza kugadzirisa zvinhu muguta reHarare. Vagomba vanoti kanzuru yavo yakazvipa mazuva zana kuti vavandudze zvinhu muguta, zvinosanganisa kuisa pombi itsva dzemvura, kugadzira migwagwa, kugadzira zvinonetsa kuHarare South uye kudzikisa mutengo wekuita basa rekanzuru. VaGomba vakatora basa kubva kuna VaBernard Manyenyeni vakazivisa gore rapera kuti havaida kukwikwidza chigaro ichi zvekare. No media source currently available  ",Meya weHarare Ouya neHurongwa hweMazuva Zana Hwekuyedza Kugadzirisa Zvinhu muGuta
"Mutungamiriri wenyika, VaEmmerson Mnangagwa, vanoti vanotarisira kuti nyika inenge yave nemari yemu Zimbabwe gore rino risati rapera. VaMnangagwa vataura mashoko aya apo vange vachibatsira mukuchenesa nzvimbo ye Southlea muHarare VaMnangagwa vati hurumende yagadzira zvirongwa zvichaita kuti Zimbabwe ive nemari yayo nekuti nyika haingabudiriri kana ichishandisa mari yekune dzimwe nyika. Asi nyanzvi mune zvehupfumi hwenyika uye vari mukuru we Labour and Economic Research Institute of Zimbabwe, Doctor Godfrey Kanyenze, vati izvi hazvisi kuzoitika gore rino nekuti pane zvinhinji zvinofanirwa kuitwa Zimbabwe isati yave nemari yayo. Doctor Kanyenze vaudza Studio7 kuti vanhu havana chivimbo nemabhanga pamwe chete nehurumende nekuti Zimbabwe payakamboita mari yayo, vanhu vakarasikirwa nemari dzavo. No media source currently available ",VaMnangagwa Vanoti Zimbabwe Ichave neMari Yayo Gore Risati Rapera
"Komiti yakaumbwa nemutungamiri webato guru rinopikisa reMDC, VaNelson Chamisa, yekuona kuti nhengo dzabato iri dziri mumakanzuru, paramende nemamwe mapazi ehurumende dzaita basa zvakajeka uye pasina huwori, yeAccountability and Integrity Panel, yazivisa kuti ichatanga basa rayo nekuongorora kanzuru yeHarare. Vachitaura muHarare, sachigaro wekomiti iyi, Advocate Tabani Mpofu, vati vachatanga kuongorora ma contracts ese akapihwa nekanzuru yeHarare kuti vaone kuti zvinhu zvese zvakaitwa pachitevedzwa gwara here. Imwe nhengo yekomiti iyi zvakare vari gweta, VaPaidamoyo Saurombe, vati vanoda kuona kuti kanzuru iyi yaita basa rayo zviri pamwero uye kuti iri kutevedza here mutemo pabasa rayo. VaMpofu naVaSaurombe vati basa richaitwa pachena uye hapana acharoverwa pachipiyaniso asina kupihwa mukana wekunzikwa. Vaviri ava vatiwo kunze kwekubvurudza vanenge vachipomerwa mhaka, veruzhinji vachapihwawo mukana wekupa humbowo panenge pachiitwa ongororo idzi. Vati panenge paonekwa kuti pakaitwa zvechitsotsi kana huwori, komiti yavo ichakwidza nyaya idzi kumapurisa kana masangano akaita seZimbabwe Anti- Corruption Commission. VaMpofu vati komiti yavo ichashandisawo madandemutande akaita seWhatsApp neTwitter kuti veruzhinji varerukirwe kusvitsa zvichemo nehumbowo kwavari. Sachigaro vesangano reHarare Metropolitan Province Residents Forum, zvakare vari mutauriri weCrisis in Zimbabwe Coalition, VaMarvelous Khumalo, vati sebato rinotonga makanzuru akawanda munyika, zvaitwa neMDC zvakanaka uye vanovimba kuti zvichapedza huwori hunonzi hwatekeshera mumakanzuru awa. Vatiwo vanovimba kuti MDC haisi kuzoshandisa komiti iyi kushungurudza kana kudzinga makanzura asingawirane nevakuru vakuru vebato iri. Asi VaMpofu vati izvi hazvisizo zviri kuzoitika vachiti komiti yavo ichaita basa rayo pachena pamwe nekupa munhu wese mukana wekuti anzikwe. Komiti iyi yakaumbwa naVaChamisa muna Gumiguru gore rapfuura. Dzimwe nhengo dzekomiti iyi ndaVaDevine Tendere, Amai Dudu Nyirongo naVaPaidamoyo Saurombe uye Kelsey Smyth ndiye anenge ari mukuru wevashandi vekomiti iyi. No media source currently available ",Komiti yeMDC Yotanga Kuongorora Mashandiro eKanzuru yeHarare
"Mutungamiri wenyika, VaEmmerson Mnangagwa, vati mhirizhonga, kuparadzwa kwemidziyo pamwe nekuita kuti nyika isatongeke hazviunze hutongo hwejekerere munyika. Vachitaura kumarinda eNational Heroes’ Acre pakuvigwa kwegamba renyika, mushakabvu Brigadier-General Ruphus Chigudu neMuvhuro masikati, VaMnangagwa vashoropodzawo kukwira kwekuparwa kwedzimhosva pachishandiswa zvombo, pamwewo nenyaya dzekuurayiwa kwevana vadiki zvine chekuita nemishonga. Mutungamiri wenyika vati nekuda kwekuwanda kwenyaya idzi, vatuma vanoona nezvekuchengetedzwa kwenyika kuti vaone kuti kushandiswa kwezvombo mukuparwa kwedzimhosva pamwe nekuurayiwa kwevana vadiki zvamiswa. VaMnangagwa vabato nyaya yevhu vachiti zvinofadza kuti ivhu rave mumaoko evanhu, asi vakurudzirawo kuti ivhu iroro rishandiswe zvine pundutso zvekuwanisa nyika chikafu. Vakurudzirawo veruzhinji kuti varambe vachichengetedza mitemo yekudzivirira kupararira kwechirwere cheCovid-19, vachiti kuvhota pamwe nehutongo hwejekerere zvinowanikwa chete nevanhu vapenyu, kwete nevarwere. Brigadier General Chigudu vakashaya musi wa 24 Gunyana mushure mekurwara nechirwere cheshuga kwenguva ndefu. Nyanzvi mune zvematongerwo enyika vachishanda vakazvimirira, VaRejoice Ngwenya, vanoti vanowirirana naVaMnangagwa panyaya yekuti munyika musave nemhirizhonga, asi vanokurudzira hurumende kuti isave iyo iri pamberi mukukonzera mhirizhonga iyi munyika. VaNgwenya vanoti kazhinji hurumende inotarisa kuti munhu abuda mumba maani kana dziri nyaya dzekuratidzira zvine runyararo, izvo zvinoita kuti ionekqwe ichibvumidza chete vanobva kubato reZanu PF, asi ichitumira mauto kana vanpopikisa hurumende vakapindawo mumigwagwa vachiratidzira. Panyaya yekukwira kwekuparwa kwedzimhosva pachishandiswa zvombo uyewo kuurayiwa kwevana vadiki zvine chekuita nemishonga, VaNgwenya vanoti zvinodzoka zvakare kuhurumende kuti kukundikana kwayo kugadzirisa hupfumi hwenyika ndiko kunopedzisira kwatuma vanhu kuba pamwe nekuchekeresa vana senzira yekutsvaga kurarama. No media source currently available ","Mutungamiri weNyika, VaMnangagwa Vanoshoropodza Mhirizhonga, Kuparadzwa kweMidziyo"
Mutongi wedare ramejastiriti muHarare Valazini Ncubenemusi weChina vakapa mutongo wekuti mutevedzeri wemutungamiri wenyika VaConstantino Chiwenga vape huchapupu hwavo mudare musina vanhu kana vatori venhau panyaya yavari kunetsana nemudzimai wavo wavari kurambana naye Muzvare Mary Mubaiwa vachivapomera mhosva yekutyora mutemo wezvemichato kana kuti Marriages Act. Gweta uye vaimbobva mejastiriti VaWilbert Mandinde vaudza Studio 7 kuti dare haraifanira vanhu kurambidzwa kunzwa nyaya iyi nekuti haine nezvekugadzikana kwenyika. Mashoko aya atsinhirwa nerimwe gweta vachidzidzisa mutemo paUnivesity of Kent Doctor Alex Magaisa vati matare emuZimbabwe ave chiseko pasi rose nekuti anotonga achiuudzwa zvekuita nevematongerwo enyika. Asi gweta vari nhengo yeZanu-PF VaTinomudaishe Chinyoka vanoti zvakakosha kuchengetedza vana panenge pachirambana vabereki nekudaro hazvina kukosha kuti veruzhinji vange vari mudare panyaya yekurambana kwaVChiwenga nemudzimai wavo. Muzvare Mubayiwa vari kupomerwa mhosva yekuti vaida kuita chikiribidi vachinyoresa muchato kudare nekukoka mutongi VaMunamato Mutevedzi kumba kwavo kuti vatorese mhiko vaviri ava kumba kwavo. Asi VaMutevedzi vanonzi vakawana pamba pacho pasina vanhu. Vaviri ava vainge vakaroorana pachivanhu. Asi Muzvare Mubayiwa vari kuramba mhosva yavari kupomerwa iyi. Vachuchusi vehurumende vakange vaisa chikumbiro ichi kudare kuti vanhu vasanzwe huchapupu hwaVaChiwenga vachiti vaizviitira kuchengetedza hoffisi yavo yemutevedzeri wemutungamiri wenyika. Asi Muzvare Mubayiwa vange vachiramba kuti nyaya iyi isanzwikwe neveruzhinji vachiti zvinotyora kodzero dzavo dzekuti vanhu vanzwewo matongerwo enyaya iyi. Rimwe gweta raMuzvare Mubayiwa Amai Beatrice Mtetwa vakaudza dare kuti hapana munhu ari pamusoro pemutemo nekudaro VaChiwenga havafanire kubatwa zvakasiyana nevamwe munyika.,Nyaya yeKurambidza Vanhu Kunzwa VaChiwenga Vachipa Huchapupu Yokonzera Mutauro muNyika
"Vamwe vakarwa muhondo yerusununguko vari pasi pekomiti inoona nezvekuchengetedzwa zvakanaka, kana kuti Welfare Team, vaenda neChipiri kumahofisi emutungamiri wenyka, VaEmmerson Mnangagwa, uko varatidzira vachiti hurumende inofanira kuita zvese zvayakavimbisa kuita muna 1997. Nhengo dzeZimbabwe Liberation War Veterans Association idzo dzange dzisingadarike makumi maviri dzamacha kubva paAfrica Unity Square dzakachengetedzwa nemapurisa kuenda kumahofisi emutungamiriri wenyika uko dzatadza kusangana naVaMangangwa sezvo vange vari mudare remakurukota. Mumwe wevarwiri verusununguko, VaFederick Ngombe, vati vashandi vemumahofisi aVaMnangagwa vatambira gwaro rezvichemo zvavo. Studio7 haina kukwanisa kunzwa kumutauriri waVaMnangagwa, VaGeorge Charamba, kuti tinzwe kuti VaMnangagwa vachafambisa seyi nyaya iyi. Vamwe vararitidzira ndiVa Gina Mutzinze, avo vati vakavimbiswa nehurumende kuti vachapihwa zviuru zviviri zvemadhora mwedzi ga wega semari yemudya ndigere kubva muna 1997 kusvika pari zvino. Kana izvi zvikaitika zvinoreva kuti nhengo imwe chete yesangano iri inofanira kupihwa mazana mana nemakumi mashanu ezviuru zvemadhora. Pari zvino vanhu ava vari kupihwa mazana maviri nemakumi matanhatu nemadhora mana pamwedzi. Mu 1997 mekare maWar Veterans akapihwa zviuru makumi mashanuzvemadhorapamunhu wega wega izvo zvakadonhedza hupfumi wenyika pasi. Zvimwewo zviri kudiwa nekomiti iyi ndezvekuti pajekeswe nezvemari yakaiswa mukambani yeTelecel nesangano ravo, pamwe nekuti bira guru munyika yose rekutambira vese vakadzoka kuhondo. Zvabuda pachena kuti hapana kuwirirana musangano revakarwa hondo sezvo vamwe vavo vange vari kushora munyori mukuru wesangano iri zvakare vari gurukota rinoona nezvekudzivirirwa kwenyika pamwe nekuchengedzwa kwevakarwa hondo yerusununguko, VaVictor Matemadenda. Hatina kukwanisa kunzwa kubva kuna VaMatemadanda pamusoro penyaya iyi. Hatinawo kukwanisa kunzwa kubva kumutauriri wesangano revakarwa hondo, VaDouglas Mahiya, sezvo vange vasiri kudaira mbozhanhare yavo. No media source currently available  ",Vakarwira Rusununguko Voratidzira paMahofisi aVaMnangagwa
"Mutungamiri webato rinopikisa reIdeal Party Zimbabwe VaTinashe Jonasi vakasungwa nemusi weMuvhuro nemapurisa vachipomerwa mhosva yekuzvidza mutungamiri wenyika VaEmmerson Mnangagwa. VaJonasi vanonziwo vange vachironga kusunga VaMnangagwa, nevatevedzeri vavo General Constantino Chiwenga naVaKembo Mohadi. Gweta raVaJonasi VaDenford Halimana vesangano reZimbabwe Lawyers for Human Rights vanoti vaJonasi vakasungwa vari paJameson Hotel vakananga kuMunhumutapa Building kunosunga VaMnangagwa nevamwe vatungamiri venyika vachiti izvi chete ndizvo zvingaunze hutongo hwejekerere. VaJonasi vari kutarisirwa kumiswa pamberi pedare muHarare nemusi weChitatu. No media source currently available  ","VaJonasi Vosungwa Mushure Mekuda ""Kunosunga"" VaMnangagwa, VaChiwenga naVaMohadi"
"Madzimai ari kukurudzirwa kuti aende kuchipatara cheParirenyatwa kuitira kuti vanovhengekwa kana vaine chirwere chegomarara repamuromo wechibereko. Kuvhenekwa uku kuri kuitwa pasina muripo, uye madzimai anosvika churu chimwe chete achaongororwa gomarara iri pamwe nekurapwa pasina muripo kana vachinge vawanikwa vaine dambudziko iri richiri kungotanga. Madzimai aya ari kubatsirwa ne Parirenyatwa Group of Hospitals yakabatana nechipatara chekuChina chinonzi Hunan Provincial Maternal and Child Health Hospital. Madzimai akatanga kunyoresa musi wa10 Ndira uye anofanirwa kunge anyoresa musi wa 27 Ndira usati wapera kuitira kuti vabatsirwe pachena. Madzimai aya achange achiongororwa nenzira itsva yekuongorora gomarara remuromo wechibereko inonzi Human Papilloma Virus Screening, HPV, kana kuti High Risk Test. Mukoti mukuru kukirinika yeVIAC paParirenyatwa, Amai Bernardette Mandaza, vati nzira iyi inobata zviratidzo zvegomarara rechibereko zvakanyanya kudarika dzimwe nzira dzanga dziri kushandiswa munyika. Amai Mandaza vati donzvo ravo nderekubatsira madzimai kuti vakurumidze kutariswa zviratidzo zvegomarara rechibereko kuti varapwe gomarara iri risati radzika midzi. Amai Mandaza vati aka kanenge kari kekutanga chipatara cheParirenyatwa chichishandisa nzira iyi. Amai Mandaza vati kusvika pari zvino nzira iyi yange isiko kuzvipatara zvehurumende uye vakati kuzvipatara zvisiri zvehurumende nzira iyi inoda mari iri pakati pemadhora makumi matanhatu kusvika kumadhora makumi manomwe nemanomwe. Mumwe wemadzimai anga auya kuzonyoresa, Amai Mercy Mondoga, vatenda zvikuru chirongwa chekuongororwa pachena. Amai Mondoga vati huwandu hwevanhu vavanoziva vari kufa negomarara ndizvo zvapa kuti vatore mukana wechirongwa chekuongororwa pachena kuti vazive kuti vakamira sei. Mumwe anga achinyoresa kuzoongororwa ndiAmai Bianca Ngulube. Amai Ngulube vanoti vakashaikirwa naamai vavo nekuda kwegomarara rechibereko nokudaro vauya kuzoongororwa kuitira kuti kana pane zviratidzo zvegomarara varapwe nguva ichipo sezvo vachiziva kuti kuzorapwa gomarara radzika midzi kunoda mari yakawanda zvikuru. Vati chirongwa chemahara ichi chichabatsira veruzhinji vari kunonga svosve nemuromo zvekuti havawani mari yekunoongororwa. Vari kutungamirira chironga ichi, Doctor Ndabaningi Simango, vati chipatara chekuChina ichi chakavabatsira nemuchina wekuongorora vakati kunyange panopera chirongwa ichi, chipatara chiri kusara nemichina yavawana iyi. Chipatara cheParirenyatwa chambenge chichiongorora gomarara remuromo wechibereko nenzira ye Pap Smear ne VIAC. Vanhukadzi vanoshandisa nzira idzi vanofanirwa kuongororwa panopera makore matatu. Asi nenzira yeHPV iyi madzimai anozoongororwa mushure memakore mashanu. Chipatara ichi chiri kukurudzirawo kuti madzimai ari pakati pemakore makumi maviri nemashanu nemakumi matanhatu nemashanu vazonyoresa kuongororwa kuti vawane rubatsiro pachine nguva. No media source currently available  ",Parirenyatwa Yovheneka Gomarara reMuromo weChibereko Pasina Muripo
"Magweta anoti gakava riri pakati paVaNelson Chamisa naMuzvare Thokozani Khupe rekuti ndechipi chikwata chine kodzero dzekushandisa zita rekuti MDC-T rinogona kupedzwa chete nematare kana nhaurirano dzekuumba bato rimwe chete rakasimba. Mamwe magweta anoti kukakavadzana pakati paVaChamisa naMuzvare Khupe panyaya yekuti ndiyani mutungamiri weMDC-T chaiye kunopera chete kana nyaya iyi yazeyiwa mumatare. Gweta remuHarare rinoshanda nesangano reZimbabwe Lawyers for Human Rights, VaJeremiah Mutongi Bhamu, vaudza Studio 7 kuti mutongo wakaturwa nemutongi wedare repamusoro muBulawayo nemusi weChipiri, VaFrancis Bere, uri pachena kuti nyaya iyi inogadziriswa chete nematare. VaBhamu vati pakati paVaChamisa naMuzvare Khupe hapana anokwanisa kurambidza mumwe kuita chinhu achishandisa zita rekuti MDC-T kudzamara matare agura kuti mutungamiri weMDC-T chaiye ndiyani. Rimwe gweta uye vachishanda nesangano reHuman Rights Watch, VaDewa Mavhinga, vaudza Studio 7 kuti mutongo waVaBere unoburitsa pachena kuti MDC-T yatsemuka nepakati zvakare. VaMavhinga vati gakava riri muMDC-T pari zvino rinogona kugadziriswawo nekutaurirana pakati paVaChamisa naMuzvare Khupe vachiti kazhinji kacho nyaya dzezvematongerwo hadziwanzoda kuendeswa kumatare. VaMavhinga vati mapoka maviri aya anosara asina kusimba pamberi pesarudzo kana akaramba kudzokerana kuti aite chinhu chimwe. Zvichakadai, mashoko aburitswa nebenhau reNewsDay anoti mapoka maviri eMDC-T aya akzvipira kuita nhaurirano dzekuti abatane zvakare. Aka hakasi kekutanga kuti bato iri ritsemuke. VaWelshman Ncube, avo vave kutungamira rimwe bato riri kuzvidaidza kuti MDC vakapatsanurana nevaimbova mutungamiri webato iri VaMorgan Tsvangirai muna 2005 zvakazopa kuti VaTsvangirai vadaidze bato ravo kuti MDC-T munguva dzesarudzo kunyange hazvo zita rebato riri MDC. Makore mashanu akatevera, vaimbove mumiriri weMDC mu St Marys, VaJob Sikhala, vakabudawo muMDC vachinoumba bato ravo reMDC99 muna 1010 Mushure mesarudzo dzemuna 2013, VaTsvangirai vakapatsanurana zvakare nevaimbove munyori mukuru muMDC, VaTendai Biti, nevamwe vakaita saVaElton Mangoma, vakanoumba bato ravo. Asi vaviri ava havana kugarisana zvakanaka, vachibva vazvipatsanura VaMangoma vachinoumba bato ravo rinonzi Renewal Democrats of Zimbabwe, ukuwo VaBiti vachiumba People’s Democratic Party. VaBiti vakapatsanuranawo nevamwe vavo, bato iri rikaita vatungamiri vaviri, VaBiti vari kwavo, ukuwo Amai Lucia Matibenga vachitungamirawo imwe People’s Democratic Party. VaNcube vakapatsanuranawo nevamwe vavo vakaita saVaMoses Mzila mushure mekunetsana. VaTsvangirai vasati vashaya, vakashanda zvakasimba kuti VaBiti naVaNcube vapinde mumubatanidzwa weMDC Alliance, uyo vari kuenderera mberi vachitsigira VaChamisa. No media source currently available  ",Kutaurirana Kana Matare Ndizvo Chete Zvinopedza Gakava Riri muMDC-T
"Zimbabwe inonzi iri kuramba ichinyura mumatambudziko mune zveupfumi pamwe nezvematongerwo enyika, zvichiwedzerwawo nenzara yakakonzerwa nekusanaya zvakanaka kwemvura mwaka wapfuura. Matambudziko aya anonzi nevamwe ave kutoda kuti vanhu vaise musoro pamwe vaite muonera pamwe chuma chemuzukuru kuti zvinhu zvigadziriswe nekukasika. Asi vamwewo ndivo vari kuti mamiriro aita zvinhu ave kutoda kuti munyika muitwe munamato kana bira chairo kuti nyika ichenurwe, sezvo yave kuita seyakageza negoka munyama. Vari munyika vanonzi vari kunetsaka kuwana zvacho zvavanoda zuva nezuva zvakaita semvura, magetsi, uye chikafu, ukuwo mitengo yezvinhu ichiramba ichiita chamurambamhuru kukwira. Ko, vana veZimbabwe vari kunze kwenyika zvii zvavangaitewo mukubatsira kugadzirisa matambudziko ari kumusha aya? Chimwe chizvarwa cheZimbabwe chiri Kunze kwenyika chichidzidzisa paUniversity of Bergen kuNorway, Doctor Victor Chumhutu, chinoti vari kunze kwenyika vanokwanisa kuumba makomiti anokwanisa kuunganidza mari pamwedzi wega wega, iyo vanoti inozokwanisa kubatsira kugadzirisa mamwe matambudziko ari kumusha. Doctor Chimhutu vanoti dambudziko riripo chete nderekuti hurumende haisati yarakidza vari kunze ava kuti vakakosha zvakadii, sezo pachiita sekunge pasina chivimbo pakati pemapoka maviri aya. Zvizvarwa zveZimbabwe zviri Kunze zvinoti sezvo zviine bandiko guru kwazvo razviri kuita munyaya dzezvehupfumi munyika, zvinofanirwa kupiwawo kodzero yekuvhota zviri munyika dzazvigere.",Vari Kunze Vokurudzirwa Kubatana Mukugadzirisa Matambudziko Ari Kumusha
Sangano rakazvimirira roga richioona nezvesarudzo reZimbabwe Election Support Network (ZESN) riri kukurudzira vatungamiri vemapato ezvematongerwo enyika nevatsigiri vavo kuti vasaite zvemhirizhonga pamberi pesarudzo dza2023 sezvo zvichidzosera kumashure hutongo hwejekerere. Izvi zvinotevera mhirizhonga iri kuitika kuMatobo neInsiza pamberi pesarudzo dzema by-elections ekutsvaga makanzura. Sangano iri riri kukurudzira vezvematongerwo enyika kuti vaumbe hwaro hwekugadzirisa nyaya dzemhirizhonga Vatsigiri vebato reCCC usanganisira nhengo dzedare reparamende vanoti vakarwiiswa nevatsigiri veZanu-PF. Asi Zanu-PF iri kuramba izvi. Mapurisa anoti akatambira mashoko kubva kumapato ose achichema chema nenyaya yemhirizhonga. ZESN yakurudzirawo komisheni inoona nezverunyararo yeNational Peace and Reconciliation kuti iferefete nyaya idzi uye vanenge vachikonzera mhirizhonga vosungwa. Gwaro reZESN riri kukurudzira runyararo nekucherechedzwa kwemitemo inobata sarudzo munyika. Vafanobata chigaro chemukuru weZESN Muzvare Ellen Kandororo Dingane vanoti vanhu vane kodzero yekutsigira bato ravanoda vakasungunuka. No media source currently available ,ZESN Yokurudzira Runyararo Pamberi peSarudzo dza2023
"Richiti nhengo dzaro dzaneta nekusabatwa zvakanaka nevashandirwi, sangano rinomirira vatyairi vemarori, mabhazi, makombi nematekisi anoshandira munyika nemudunhu reSADC, pamwe nevanovabatira basa, reZimbabwe Union of Drivers And Conductors, (ZUDAC) rinoti ririkurwisa kuti riwane chigaro musangano re National Employment Council (NEC) kuti zvichemo zvenhengo dzaro zvikurukurwe uye kuti zvigadziriswe. Mutungamiri we ZUDAC, VaFredrick Maguramhinga, vaudza Studio 7 kuti hurumende haifanirwi kushorwa pamusoro pemabatirwo anoitwa vashandi vezvekutakurwa kwevanhu nezvunhu, vachiti vashandirwi ndivo vasingadi kuona masangano anomirira vashandi naizvozvo vanoita madiro mukumbunyikidza vashandi vavo. Vanoti sangano ravo harifari nemasarudzirwo anoitwa vanhu vari muNEC naizvozvo sangano ravo riri kurwira chigaro mu NEC kuti varwirwe kodzero dzevashandi vavo, vachiti vashandi vaneta nekumirira kuti zvunhu zvifambiswe zvakanaka asi pasina chinoitika. VaMaguramhinga vanoti sangano rese zvaro rakanyoreswa sesangano rinomirira vashandi rinobvumidzwa kupinda mu NEC umo vanoti mungavapa mukana wekugara pasi nevashandirwi vachitaurirana zvinonetsa pasina zvekutsvenganzvenga sezvavari kuita ikozvino kana zvichemo zvevashandi zvasvitswa kwavari. No media source currently available Sachigaro we sangano re Transporters Association of Zimbabwe, VaAlbert Bere, vaudza Studio 7 kuti havana chekutaura pamusoro penyaya iyi. ",Sangano reZimbabwe Union of Drivers And Conductors Rinoda Chigaro muNational Employment Council
"Dare reparamende neChipiri rakadzinga nhengo makumi maviri neimwe kubva kumatare eSeneti neNational Assembly zvichitevera kudzingwa kwadzo mubato reMDC inotungamirirwa naVaMorgan Tsvangirai gore rapfuura. Nhengo ina dzakadzingwa kubva kuSeneti kwozoti makumi manomwe nenomwe dzikadzingwa kubva kuNational Assembly. Aka ndekekutanga dare iri richidzinga nhengo dzakawanda kudai kubva pakawana Zimbabwe rusunguko muna 1980. Kudzingwa kwenhengo dzeMDC Renewal kunotevera tsamba yakanyorwa kudare iri nemunyori mukuru weMDC T VaDouglas Mwonzora masvondo maviri apfuura vachizivisa dare iri kuti nhengo idzi dzainge dzisisamirire zvido zvebato ravo muparamande. Vachitura mutongo wavo, mutauriri weNational Assembly, VaJacob Mudenda vakati nhengo idzi dzakadzingwa pachitevera chikamu chebumbiro remutemo chinoti munhu anomira kuve nhengo yadare iri kana achinge abuda kana kumiswa kuve nhengo yebato raaimirira apo akasarudzwa kupinda mudare reparamende. Vanoti apo vakambonzi vape mutongo panyaya iyi gore rapfuura, havana kukwanisa kuita izvi sezvo painge paine makakatanwa ekuti ndiyani aitungamira MDC T. Asi vati pari zvino zvave pachena sezvo nyaya dzaive kumatare dzakabviswa uye chikwata chenhengo dzadzingwa dzisina kumisa musangano weMDC T wekusarudza vatungamiri wakaitwa muna Zvita gore rapera ukatora danho rekuvadzinga mubato iri. Vatiwo chikwata ichi hachina kupikisa zvakabuda mumusangano uyu vakati pasina izvi vaona zvakakodzera kuti vadzinge nhengo idzi mudare iri. Vati vachazivisa mutungamiri wenyika pamwe nevekomisheni inoona nezvesarudzo kuti mugoitwa sarudzo mumatatunhu ese aya. Vadzingwa vanosanganisira VaTendai Biti (Harare East) , VaWillias Madzimure ( Kambuzuma), Amai Lucia Matibenga (Kuwadzana), VaPaul Madzore (Glen View) VaSolomon Madzore (Dzivaresekwa), VaBekitemba Nyathi (Mpopoma Pelandaba), VaRegie Moyo (Luveve), VaAlbert Mhlanga (Pumula), VaMoses Manyengavana (Highfield West), VaSamuel Sipepa Nkomo (Lobengula), Amai Roseline Nkomo, (Tsholotsho North), VaSettlement Chikwinya (Mbizo), VaGorden Moyo (Makokoba), VaAnorld Tsunga (Dangamvura) , Amai Evelyn Masaiti, Judith Muzhavazhe na Amai Gladys Mathe avo vaimirira Harare, Masvingo neBulawayo pasi pechirongwa chevanosarudzwa nehuwandu hwevanhu vanenge vachota kana kuti Proprotional Representation. Vadzingwa kuSeneti ndaAmai Rorina Muchihwa vaimirira Chikomo, Amai Sekai Hollanda vaimirira Chizhanje, VaWatchy Sibanda veMatabeleland South naVaPatrick Chitaka vekuManicaland. Vachitaura nevatori venhau mushure mekudzingwa kwavo VaSolomon Madzore vati vanotambira mutongo waVaMudenda pari zvino asi vakati dare ravo richatora matanho. Amai Muchihwa vati vanotambira zvaturwa nedare reparamende asi vakati vakati dambudziko rapinda mubato reMDC T rinofanira kugadziriswa.Mutauriri weMDC Renewal VaJacob Mafume vashora mutongo wapihwa neparamende vakati vachukwikwidzw kumatare edzimhosva. Zvichakadai vanoongorora nyaya dzezvematongerwo enyika vanoti zvakaitika neChipiri zvinosiya bato rinopikisa risina simba mudare uye vakati zvinodzikisa mukana wekuti masangano anopikisa abatane kuti arwise Zanu PF munguva yesarudzo dzemuna 2018. Mukuru weMedia Centre Earnest Mudzengui vanoti kunyange hazvo bato reMDC T rakati harisi kuzopinda musarudzo dzemaby-elections, vanoona bato iri richikwikwidza sezvo sarudzo dziri kuitwa mumaguta munova munerutsigiro rwebato iri rwakanyanya. Kusvika parizvino pave nenhengo dzeparamende makumi maviri nenhatu dzadzingwa mushure mekunge Zanu PF yadzinga VaDidymus Mutasa naVaTemba Mliswa mwedzi wapfuura. No media source currently available Mutauriri weMDC Renewal Team VaJacob Mafume vati vachapikisa mutongo uyu. No media source currently available Asi mutauriri weMDC-T VaObert Gutu vati VaMudenda vabaya dede nemukanwa. No media source currently available ",Nhengo dzeMDC Renewal Team Dzodzingwa Mudare reParamende
"Mumiriri weAmerica muZimbabwe, VaHarry K Thomas Jnr vanoti kunyange hazvo vasingakwanise kuduzira hutongo hwaVaTrump, hurongwa hweAmerica mukutsigira Zimbabwe munyaya dzekodzero dzevanhu, kutsigira sarudzo dzakachena, nekutsigira munyaya dzezvehutano kuchaenderera mberi. Vachitaura kuvanhu vakungana pamuzinda weAmerica vachitevera zvange zviri kubuda musarudzo dzeku America, VaThomas vati nyika yavo icharamba ichitsigirawo nyaya dzekupedza nzara pamwe nechirongwa cheYoung African Leadership Initiative kana kuti Mandela Washington Fellowship icho chinopa mukana vechidiki vemuAfrica kuenda kuAmerica kunodzidzira zvehutungamiri. VaThomas vati vafara chose kuti vanhu vemuZimbabwe vafarira sarudzo dzenyika yavo uye kuonawo kuti hutongi hwejekerere hunofamba sei. Vatiwo vaonawo sekuti vamwe vanhu vange vasiri kufara nezvamuda musarudzo idzi vati vanofanira kuzvitambira nekuti ndizvo zvinoita sarudzo vamwe vanokunda vamwe vachikundwa. Mumwe wevasina kufara nezvabuda musarudzo idzi ndiVaNyasha Dhliwayo avo vati vashamiswa zvikuru nekukunda kwaVaTrump. Asi vati havana zvavangaite nekuti vahu vekuAmerica vaita kuda kwavo. Vatiwo havaoni VaTrump vachishandura mitemo yeAmerica pakudyidzana neZimbabwe. Muzvinabhizimisi Patronella Maturure vanoti havanyanyinkufarira nyaya yaVaTrump yekuda kudzinga vanhu vekune dzimwe nyika vari muAmerica zvisiri pamutemo. VaTrust Mamombe vati chabuda kuAmerica kuti munhu anokwanisa kukwikwidza kunyange asingadiwe nevamwe vebato rake. Vatiwo chasara kuvanhu veZimbabwe kugadzirira kushanda naVaTrump kunyange hazvo vari munhu anokwanisa kuita zvisingafungirwe. Vanoongorora zvematomgerwo enyika VaVivid Gwede vatiwo zvakakosha kutambira zvabuda musarudza vachiti sarudzo idzi dzakaitwa zvakajeka. ",Mumiriri weAmerica muZimbabwe VaHarry Thomas Votaura nezveSarudzo dzemuNyika Yavo
"Vana veZimbabwe vanonzi vave nemaonero akasiyanasiyana pamusoro pekurudziro yezvimwe zvizvarwa zveZimbabwe zvinonzi zvave kukurudzira kuti munyika muve mamwe maoko anofanofambisa zvinhu kusvika nyika yaita sarudzo. Chikwata chavanamuzvinafundo, icho chiri kuzvidaida kuti Platform for Concerned Citizens, (PCC), neChitatu chakakurudzira kuti munyika muumbwe boka risina divi rarakarerekera rinofanobata matomu kusvika sarudzo dzaitwa muna 2018. Chikwata ichi chinoti boka iri, iro rinenge richinzi National Transitional Authority, ndiro chete nzira inokwanisa kuita kuti munyika muitwe sarudzo dzakachena uye murunyararo, idzo Platform for Concerned Citizens inoti hadzikwanisi kuitwa chero nguva, kunyange muna 2018 macho. Mumwe wevari muchikwata chePCC, Doctor Ibbo Mandaza vakaudza vatori venhau kuti National Transitional Authority ndiyo chete inokwanisa kudzivirira nyika kuti isapinde muna taisireva zvichi konzerwa nekusamira zvakanaka kwezvinhu munyaya dzeupfimu pamwe nezvematongerwo enyika. Asi sachigaro weZanu PF mudunhu reUnited Kingdom, VaNick Mangwana vanoti vanhu vari kukurudzira kuti munyika muve nevanofanobata matomu ndiwo mafungiro avo, asi izvi hazvisi mubumbiro remitemo yenyika. ""Aah, ipfungwa dzavo, pfungwa dzavo dzinoti vanhu vakafungawo, kana vakafunga dzinoti ware, vamwe vakafungawo dzezvimbwamupengo mafungiro avo. hapana chakaipa,"" VaMangwana vanodaro. Asi mutauriri weMDC T, VaObert Gutu vanoti nemamiriro akaita zvinhu boka rinofanobata matomu ndiro chete ringatofambisa zvinhu sezvo vanhu vatambura. ""Ndoda kuti Nick azive kuti zviri kuitika muZimbabwe mazuvano zvakaoma. Iye zvinganomunetsa kuti azive matamburiro atiri kuita kuno nekuti iye ari kumafura mhepo, ari kuEngland, kuLondon saka pamwe haa, zviri kumufambira. Kuno Jonga, vana neZimbabwe vatambura,"" VaGutu vanodaro. VaGutu vanoti munzvimbo dzavari kumbofamba vachisvika, zvikuru kumamisha aya ari kumatunhu ari kure, vanhu vatambura zvekuti vanokuudza kuti havachazivi sadza. Asi VaMugabe vakatozivisa kare kuti havana kwavari kuenda, kunyange hazvo vari kukurudzirwa nemapoka evanhu akawanda kusanganisira revakarwa hondo reZimbabwe National Liberation War Veterans Association. Asi izvi zvaita kuti hutungamiri hwesangano iri huzvigokere moto muziso, sezvo vamwe vatungamiri vakatosungwa uye vamwe vakatotiza misha yavo. No media source currently available  ",Kurudziro yeKuti muNyika Muumbwe Boka Rinofanobata Matomu Yopesanisa Vanhu
"Vana chiremba vemuHarare varatidzira kekutanga kubvira zvavatanga kuramwa mabasa kutanga kwedzi uno vachipika kuti kunyange hurumende ikavatyityidzira zvakadii, havasi kuzodzokera kumabasa zvichemo zvavo zvisati zvagadziriswa. Vana chiremba ava vati zviri pachena kuti hurumende haina hany’a nehutano hweveruzhinji sezvo zvichemo zvavo zvave nemakore akawanda hurumende ichivimbisa kugadzirisa asi pasina chinobuda. Mutungamiri weZimbabwe Hospital Doctors Association (ZHDA), Dr Amos Tsopo, vati hapana chine musoro chakabuda panhaurirano dzavakaita nehurumende. VaTsopo vati nekuda kwekuti vanoshanda muzvipatara zvinorapwa vanotambura, vanorwadzikana zvakanyanya kuti vari kufirwa nevarwere vavanofanirwa kunge vachibatsira nekuda kwekushaikwa kwezvekushandisa muzvipatara. VaTsopo vatiwo vanoshungurudzika zvikuru nemari yavakawedzerwa nehurumende masenzi makumi manomwe nemashanu chete paawa rimwe chete. Vanachiremba vari kuda kuti mari yavanoshandira paawa imwechete isvike pagumi remadhora kubva padhora nechidimbu ravari kuwana pari zvino. Mumwe wevanachiremba vanga vachiratidzira vangoda kuzivikanwa nezita rekuti Dr Jessica vati sevanhu vasinawo mari vanorapwa pazvipatara zvehurumende, vanoda kutiwo zvipatara izvi zvive nezvekushandisa zvakakwana. Dr Jessica vatiwo kushanda vasina zvakakwana kuri kuisawo hutano hwavo panjodzi. Izvi zvatsigirwa naDr Lina Mambondiyani avo vati vanoshandira kuchipatara cheHarare Hospital. Dr Mambondiyani vati kwavanoshandira kana mvura chaiyo inonetsa kuwana. Vanotaura vakamirira ZHDA, Dr Mxolisi Ngwenya, vati havasi kuzodzokera kumabasa kana zvichemo zvavo zvisati zvagadziriswa. Studio7 haina kukwanisa kunzwa divi rehurumende panyaya yavana chiremba. Asi hurumende inoti iri kuedza kutaurirana nanachiremba ava kuti vadzokere kumabasa. No media source currently available ",Vana Chiremba Vanoti Hurumende Ngaigadzirise Zvichemo Zvavo Kuti Vadzokere Kubasa
"Vanhu vakawanda munyika vari kuchema chema kuti zvinhu munyaya dzezvehupfumi nematongerwo enyika zvasvika pakaipisisa zvekuti kurarama yave nyasha dzaNyadenga. Mitengo yezvinhu iri kuramba ichiita chamurambamhuuru ichikwira ukuwo zvinhu zvakaita semvura nemagetsi zvave kunetsa kuwana zvopa kuti vanhu varare vakapfeka shangu sezvo zvave kuuya husiku kunge muroyi. Vanhu vakawanda havana mabasa uye vari kushanda vacho vashoma vave kutarisana nechigumura sezvo makambani asiri kushanda zvakanaka nekushaya magetsi nemari yekunze inodiwa kutenga zvimwe zvaanoshandisa. Ko dambudziko rapinda mumusha iri ringagadziriswe sei chaizvo? Vamwe vanoti pave kuda kuitwa hurukuro pakati pemutungamiri wenyika, VaEmmerson Mnangagwa, nemutungamiri webato guru rinopikisa reMDC, VaNelson Chamisa. Asi izvi zvingabastira here? Gweta uye vari nhengo yeZanu-PF, VaTinomuda Chinyoka, vanoti nhaurirano hadzina zvadzinobatsira vachiti veMDC inofanira kungobvuma kuti yakakundwa musarudzo. Asi nyanzvi munyaya dzezvematongerwo enyika, uye vari mukuru weMedia Center, VaEarnest Mudzengi, vanoti hurumende yaVaMnangagwa inofanira kunyatsovandudza zvinhu nekuti iri kungoita zvimwe chete zvaiitwa nevaive mutungamiri wenyika, VaRobert Mugabe. No media source currently available     ",Dzimwe Nyanzvi Dzoyambira Kuti Zimbabwe Yananga Kumawere
"Mukuru wesangano rinorwira kodzero dzevanhu vanogara munzvimbo dzine zviwanikwa, reCenter for Natural Resource Governance, Va Farai Maguwu, vanoti zvitokisi zvemunyika hazvina kumira zvakanaka. Izvi zvinotevera kurara kwakaita VaMaguwu nevamwe makumi maviri nevatatu muchitokisi chepa Mutare Central Police Station usiku hwemusi weChisnahu mushure mekusungwa vachipomerwa mhosva yekupinda zvisina mvumo muminda yemangoda ekwaChiadzwa. VaMaguwu vanoti muchitokisi mavakanga vari makanga musina magumbeze, asi kuti vakarara vakafuka zvikorobho chaizvo. Vanoti nekuda kwekuti twumagumbeze utwu hatwuwachiwe, inda dziri kuita madiro aJojina muvasungwa. Chimwe chavanoti chakavashungurudza kusashambidzika kwechimbuzi, icho chinodirwa mvura kamwe chete pazuva, uye zvichiitwa nemunhu ari kunze. VaMaguwu nevamwe vavo vaibva kunyika dzinoti Brazil, Britain, Kenya, South Africa, Swaziland, Uganda neZambia, vakasungwa munzvimbo yekwa Mukwada uko vakanga vaungana vachida kucherechedza kushungurudzwa kwevanhu vaichera mangoda nehurumende. Vakazomiswa pamberi pedare ramejasiteriti kwaMutare neMugovera vakazobhadhariswa mari inoita zana remadhora pamunhu oga-oga yenhenda murandu kana kuti faindi. Asi VaMaguwu vanoti mamiriro ezvinhu muzvitokisi ndiwo akaita kuti vabhadhare mari iyi, kwete kuti vakabvuma mhosva dzavaipomerwa. Vanoti vane hurongwa hwekukwira kumatare edzimhosva kuti angorore zvakare mhosva dzavari kupomera, sezvo ivo vachiti havana mhosva yavakapara mushure mekunge vashanyira kwaChiadzwa. No media source currently available  ",VaMaguwu Vanoti Mamiriro eZvinhu muZvitokisi Akashata
"Vakuru vebato rinopikisa reCitizens Coalition fpr Change avo vanoti vakakandirwa bhambo rinofungidzrwa kuti ndere peturu nevanofungidzirwa kuti vatsigiri vebato reZanu-PF vanoti havasi kuzobvuma kutyisidzirwa rwendo rwuno. Bhambo iri rinonzi rakakandwa maminetsi mashoma mutungamiri webato reCCC VaNelson Chamisa vasati vasvika. Vanhu vainge vari mumutokari yeHonda Fit yesilver, Kunyangwe vatsigiri vebato iri vainge vaungana panhandare yeGadzema vakamboda kutiza, vakafaniobata chigaro chemurongi wemabasa muCCC VaAmos Chibaya vakavakurudzira kuti vasatize vachidi uku kwainge kuri kuda kungovatyisidzira. Mumwe akafanobata chigaro chemutevedzeri webato iri Amai Lynette Karenyi Kore vakatiwo chasara kuZanu-PF kuda kutyisidzira vanopikisa nemhirizhonga akati hana zvitsva. VaChamisa vakakurudzira vatsigiri vavo kuti vatsvage rutsigiro murunyararo. Vakati igaroziva kuti zizi harina nyanga nekudaro havasi kuzobvuma kuhundutsirwa. Vakati manyepo anofamba achitaurwa nevamwe vakuru veZanu-PF kuti vakakunda musarudzo havatongi mauto ndeenyika kwete bato. Studio 7 yakayedza kubata gurukota rezvemukati menyika VaKazembe Kazembe asi havana kuda kutaura nesu patakavaudza parunhare kuti tiri kufona kubva kuStudio 7. Hatinawo kubata mutauriri webato reZanu-PF VaChris Mutsvangwa. Mapurisa ari kupomerwa mhosva yekutora divi achitsigira Zanu-PF zvopa kuti zvinhu zvisagadzikane munyika. Asi mutauriri wemapurisa Assistant Commissioner Vapaul Nyathi avo vasinawo kubatika panharembozha yavo vakamboudza Studio 7 kuti mapurisa haatarise kuti wabuda mumba maani. Bato reCCC riri kushorwawo nemasangano evatori venhau sezvo mumwe anoona nezvekudzivirirwa kwebato akarova mutori wenhau weNewshawk, Muzvare Ruvimbo Muchenje. Bato iri rinoti izvi zvakaitika mushure mekukandwa kwebhambo sezvo zvinhu zvange zvisisina kugadzikana. No media source currently available ","CCC Yokandirwa Bhambo neVanofungidzirwa Kuti Vatsigiri veZanu-PF Asi Ichiti Hayo ""Zizi Harina Nyanga"""
"Zvimwe zvizvarwa zveZimbabwe zvakatiza mhirizhonga iri kuitika kuSouth Africa yakananangana nevanhu vasiri venyika iyi, zvinoti zvave kudzokera ku South Africa kwakare sezvo zvinhu zvisina kumira zvakanaka muZimbabwe. Studio7 yasvika panzvimbo inokwirirwa mabhazi anoenda kuSouth Africa mu Harare panozivikanwa nekuti Roadport payaona vanhu vanga vachienda ku South Africa avo vanoti mhirizhonga iyi iri kuitika kuSouth Africa iri nani pane kugarira nhamo iri mu Zimbabwe. Mumwe wevanhu ava, ndiVa Naison Musiyambiri, avo vanoti vakatiza ku Kwa Zulu Natal ku South Africa svondo rapera. Va Musiyambiri vanoti zviri nani kuti vadzokere kuSouth Africa pane kuona nhamo iri muZimbabwe. Mumwe wevanga vachienda ku South Africa ava, Muzvare Benhilda Murinda, vati kunyange hazvo kari kekutanga kwavari kuenda ku South Africa, kusamira zvakanaka kwaita hupfumi hwenyika mu Zimbabwe ndiko kwaita kuti vati vanonozvionera mberi. Mukuru we Civil Protection Union, Va Madzudzo Pawadyira, vaudza Studio 7 parunharare kuti vachange vachiongorora zvizvarwa zveZimbabwe zvave pamuganhu weZimbabwe neSouth Africa ku Beit Bridge kuti vanhu here zveshuwa vakatiza kusagadzikana kuri mu South Africa kana kuti vanhuwo zvavo vari kuda kungoshandisa mukana uyu kukwira mabhazi mahara. Hurumende inonzi yaendeswa mabhazi kuBeit Bridge kunotora vanhu vari kutiza mhirizhonga kuSouth Africa. Va Pawadyira vati vari mumusangano ku Beitbridge kwakare wekuedza kutsvaga kuti vanenge vasina pekugara muno vawane pekugara kana vatutwa kubva ku Beitbridge. Vanhu vakawanda vanonzi vakakuvadzwa mumhirizhonga ye xenophobia ku South Africa uye pane vamwe vanonzi vakatofa vanosvika vashanu. Zvichakadai, dzimwe nyanzvi munyaya dzezvematongerwo enyika dzashora mutungamiri wenyika, Va Robert Mugabe, nekubuda munyika vachienda kumusangano we Non Aligned Movement uri kuitirwa ku Indonesia. Mutungamiri we South Africa, Va Jacob Zuma, vakatoregedza kuenda kumusangano uyu nepamusana penyaya yerusarura rudzi muSouth Africa iyo iri kushorwa pasi rose. Studio7 yaedza kutaura negurukota rezvemukati menyika, Va Kembo Mohadi, asi vati havataure ne Studio7.",Vakatiza Mhirizhonga kuSouth Africa Vodzokera kuSouth Africa Vachiti Zimbabwe Yaoma
"Mutungamiri wenyika, VaEmmerson Mnangagwa vari kutarisirwa kusimuka neMuvhuro vakananga kuNamibia mukuenderera mberi nerwendo rwavo rwekusangana nevatungamiri venyika dzemuchamhembe kweAfrica vachiudza mamiriro akaita zvinhu muZimbabwe kubva patora hurumende yavo masimba kubva kune vaive mutungamiri wenyika VaRobert Mugabe. VaMnangagwa vari kutarisirwa kusangana nemutungamiri wenyika yeNamibia, VaHage Geingob. Rwendo urwu rwunotevera kushanya kwavakaita svondo rapera kuAngola uko vakasanganawo nemutungamiri wenyika iyi uye vari sachigaro veSADC Organ on Politics, Defense and Security, VaJoao Lourenco. VaMnangagwa vari kutarisirwawo kushanyira mutungamiri weZambia VaEdgar Lungu neChishanu Svondo rino, vachizoendawo kuBotswana kunosangana nemutungamiri wenyika iyi VaSeretse Khama Ian Khama. Mutauriri wemutungamiri wenyika, VaGeorge Charamba vaudza bepanhau reHerald kuti chekutanga parwendo urwu kushanyira vatungamiri ava, asi chimwe chechipiri ndechekuvazivisa nezvekugadzikana kwezvinhu muZimbabwe pamwe negadziriro dzesarudzo dzegore rino, idzo dzinofanirwa kuve dzakasununguka, dzakachena uye dzichitambirika. VaMnangagwa vakaparura rwendo rwavo rwekusangana nevatungamiri vekuchmhembe kweAfrica kuburikidza nekushanyira mutungamiri weSouth Africa, VaJacob Zuma, avo vanove sachigaro weSADC pari zvino.",Mutungamiri weNyika VaMnangagwa Vosimuka Vakananga kuNamibia
"Vamwe vanhu vane chitsama vakaratidzira panze pedare raMajastiriti kuMbare nemusi weChina vachigunun’una nekunyimwa mukana wekubvisa mari yechibatiso kuri kuitwa muzvare Linda Masarira vesangano reWomen in Politics Alliance. Muzvare Masarira vari mujeri remadzimai reChikurubi Maximum Prison vakamirira kutongwa pamhosva dzakawanda dzavari kupomerwa. Gweta raMuzvare Masarira reZimbabwe Lawyers for Human Rights anoti haasi kufara zvachose nekunonoka kunzwikwa kwenyaya dzavari kupomerwa. Gweta iri, VaKudzai VaKadzere veZimbabwe Lawyers For Human Rights vari kumirira Muzvare Linda Masarira pamwe nevamwe vanorwira vekodzero dzevanhu gumi nevana vakasungwa musi wa 6 Chikunguru pakuratidzira kwainge kwakarongwa nesangano reTajamuka/Sesijikile Campaign pamwe naPastor Evan Mawarire veHash Tag This Flag. VaKadzere vari kugunun'una nekunonoka kunyorwa kwemagwaro ezvakaita mudare redzimhosva pamwe nemhosva yavari kupomerwa. VaKadzere vaudza Studio 7 kuti kusavapo kwemagwaro aya anozivikanwa pachirungu kuti Transcription of the record of proceedings ndiko kwavamisa kuti vaende kudare repamusoro reHigh court kuedza kuti Muzvare Linda Masarira vatongwewo vachibva kumba. Vamwe vari kutongwa pamwe naMuzvare Masarira vari kutongwa vachibva kumba mushure mekubhadhara mari yechibatiso kudare. Muzvare Masarira vari kutongwa vachibva kujeri reChikurubi sezvo vachinzi vane imwe mhosva yavari kupomerwa kwaMutare. Dare rakaramba kupa mvumo Muzvare Masarira yekuenda kwaMutare kunogadzirisa nyaya yegwaro iri rakakonzera kuti vanyimwe mari yechibatiso. VaKadzere vanoti vachaongorora nyaya yekuti Muzvare Masarira vanonzi havasi kunzwa zvakanaka havasi kuwana mimwe mishonga yavanoda vari muhusungwa. Shamwari yaMuzvare Masarira, Muzvare Mandowa Manezhu vaudza Studio 7 kuti Muzvare Masarira vari kurwara vakatiwo tariro yavo yange iri yekuti vatongwe vachibva kumba sevamwe. VaElvis Mugari vebato rinopikisa rePeople Democratic Party ndemumwe wevange vari kuMbare. Vati nyaya yekuramba Muzvare Masarira vari mujeri ichavapa kuti vatange kuratidzira. Mutongi wedare VaStan Mambanje vazivisa muchuchusi kuti agadzire magwaro ari kudiwa aya vakati Muzvare Masarira nevamwe vavo vachadzoka kudare musi wa 25 Nyamavhuvhu pachatanga kutongwa nyaya iyi. No media source currently available ",Muzvare Linda Masarira Voramba Vari muJeri reChikurubi Asi Vamwe Vachiratidzira
"Sangano revarairidzi, reProgressive Teachers Union of Zimbabwe, PTUZ, rinoti kusvika pari zvino vashandi vehurumende havasati vajekeserwa kuti vanotora sei mari kubva kumabhanga avo dzekubatsirikana munguva ino yeCovid-19 dzinoita madhora makumi manomwe nemashanu emari yekuAmerica, izvo sangano iri rinoti zvave kuita kuti vashandi ava vabiridzirwe nemabhanga pamwe nevezvitoro. Munyori mukuru wePTUZ, VaRaymond Majongwe, vanoti sangano ravo riri kuwana mashoko ekuti varairidzi vakawanda vave kumanikidzwa nemabhanga avo kutora idzi dziri mumadhora emunyika, uye nemutengo uri pasi kudarika wakatarwa svondo iroro wedhora rekuAmerica. VaMajongwe vanoti vamwe vave kumanikidzwa nevezvitoro kutenga zvavasingade kuti vakwanise kushandisa mari idzi. Vanotiwo vamwe vezvitoro vari kuramba kutambira makadhi ari kuiswa mari idzi, izvo zviri kuomesera vashandi vehurumende. Studio7 haina kukwanisa kunzwa divi rehurumende panyaya iyi, asi gurukota rezvemari, Muzvinafundo Mthuli Ncube, vakaudza bepanhau reHerald nemusi weChitatu kuti hurumende yakanga yaita chibvumirano nevemabhanga pamwe nevezvitoro kuti vashandi vehurumende ngashandisa sei mari dzavo dzekubatsirika idzi. Vaimbove vashandi vehurumende vave pamudyandigere vakapiwawo madhora makumi matatu emari yekuAmerica yekuti vabatsirikane munguva ino ye Covid-19. Ngatinzweyi hurukuro yaitwa naJonga Kandemiiri weStudio 7 naVaMajongwe pamusoro penyaya iyi.",PTUZ Inoti Hurumende Inofanirwa Kujekesa Mapirwo Achaitwa Vashandi Mari dzeKubatsirikana
"Mhuri yevaimbove mutungamiri wenyika, mushakabvu VaRobert Mugabe, inoti inotsigira kupinda kwemwanakomana wavo Robert Junior munyaya dzezvematongerwo enyika. Mutauriri wemhuri uye vari muzukuru waVaMugabe, VaLeo Mugabe, vanoti vanotsigira kupinda mune zvematongerwo enyika kwaRobert Jnr., vachiti havana kubvira vamboita dambudziko nemusangano weZanu PF, asi nevanhu vakapidigura hurumende yaVaMugabe. VaLeo Mugabe vanoti kunyange VaMugabe vakafa vakagumbukira mutungamiri wenyika VaEmmerson Mnangagwa, avo vakavatorera masimba nechisimba, nyaya iyi yakapera nekufa kwavo, vachiti zvakaitika zvakapera. VaLeo Mugabe vanoti bato reZanu PF harisi remunhu nekudaro nhengo dzemhuri yavo dzinogonawo kupinda nekutora zvigaro mubato iri. Kutaura kwaVaLeo Mugabe kunotevera kuenda kwakaita Robert Jnr kumusangano weZanu PF wakaitirwa kuChitungwiza apo VaMnangagwa vaitsvagira rutsigiro nhengo dzavo pamberi pesarudzo dzema by-elections dzakaita musi wa26 Kurume. Mutauriri webato rinopikisa reMDC-T inotungamirirwa naVaDouglas Mwonzora, VaWitness Dube, vanoti kupinda kwevana vevatungamiri vezvematongerwo enyika mune zvematongerwo enyika kuri paviri. VaDube vanoti kupinda kwemwana waVaMugabe munyaya dzezvematongerwo enyika kuri kukonzerwa nevanhu vari kuda kuita sevaifarira VaMugabe asi vari ivo vakavashungurudza kusvika vafa. Patavabvunza kuti inga wani vana vevaimbove mutungamiri webato ravo VaMorgan Tsvangirai vakapihwa zvigaro, VaDube vanoti vana vaVaTsvangirai vakaita zvematongerwo enyika nekuda kwemhodzi yeshanduko yakadyarwa nababa vavo, kwete zvekushandiswa. Mukuru wePlatform for Youth and Community Development, VaClaris Madhuku vanoti nyaya dzekuti vana vevatungamiri venyika vapinde mune zvematongerwo enyika chinhu chinoitika zvakanyanya munyika dzemu Africa, vachiti zvakaitika kunyika dzakaita seKenya, Botswana, South Africa nedzimwe. VaMadhuku vanoti chakakosha ndechekuti vana ava vane kodzero semunhu wese munyika kuita zvematongerwo enyika. Zvinonziwo mwana waVaMnangagwa, Kudakwashe David, ari kuda kupindawo munyaya dzezvematongerwo enyika. Mutauriri weZanu PF, VaChrsitopher Mutsvangwa vaudza Studio 7 kuti vanofara kwazvo kana vana vemagamba ehondo vachipinda mune zvematongerwo enyika kuchengetedza nhaka yavo. Mune dzimwe nyika, vatungamiri venyika pamwe nevamwe vanenge vari mumasimba mune zvematongerwo enyika vanopinza vana vavo mune zvematongerwo enyika senzira yekuchengetedza nayo hupfumi hwavanenge vaunganidza, kuitira kana vakazosiya masimba. No media source currently available ",Mhuri yekwaMugabe Inoti Inotsigira Kupinda Mune zveMatongerwo eNyika kwaRobert Mugabe Jnr.
"Musangano wakadaidzirwa nemutevedzeri wemutungamiri we MDC T, Muzvare Thokozani Khupe, uri kuenderera mberi mangwana sekurongwa kwazvakaitwa. Muzvare Khupe vakakokera musangano uyu urukutarisirwa kuti utaurwe nezveramangwana maererano nehutungamiriri hwavanoti hwakatorwa naVa Nelson Chamisa zviri kunze kwe bumbiro remutemo re MDC T. Muzvare khupe, avo vari kuzviti ndivo vakafanobata chigaro chemutungamiri we MDC T vanoti musangano wavo uri kuenderera mberi mu Bulawayo mangwana, zvisineyi kuti kune vanhu vari kufambisa mashoko ekuti musangano uyu hauchaitwa. Mashoko aya atsinhirwa nemunyori wezvekurongwa kwemisangano, VaAbednico Bhebhe. Va Bhebhe vataura izvi vari mumusanagano wekuronga nezvamangwana nevamwe vatungamiririr ve bato iri ku Bulawayo. Mutevedzeri wemunyori wezvemadzimai mu MDC T, Amai Dorothy “Gonyeti’ Ndlovu, vanoti musangano uyu uchaitwa mangwana kunyange hazvo vavengi vari kuedza kuda kuvhiringa hurongwa hwavo. No media source currently available ",Muzvare Khupe Voenderera Mberi neMusangano Wavo neSvondo muBulawayo
"Vakasarudzwa kutungamira nyika yeAmerica VaJoe Biden vebato remaDemocrats vari kutarisirwa nhasi kudomwa zviri pamutemo nematunhu ose pachasangana vamiriri vematunhu aya kumatare avo vachiumba inonzi Electoral College. Vamiriri ava vanotarisirwa kuti vangovhota sezvakaita vanhu mumatunhu avo vakasarudza VaBiden musi wa 3 Mbudzi. Asi kunyangwe matare aya ari kugara nhasi mumatunhu makumi mashanu, mutungamiri wenyika VaDonald Trump avo vakundwa musarudzo naVaJoe Biden vebato remaDemocrats vari kuramba kutambira zvakabuda musarudzo vachinyepa kuti ndivo vakakunda. Kunyangwe matare ari kurasa nyaya dzaVaTrump nekushaya humbowo, vakaudza nhepfenyuro yeFox News neSvondo kuti vachiri kuenderera mberi nekupikisa zvakabuda musarudzo uye vachakunda. Asi VaBiden vakave senata kwemakore makumi matatu nematanhatu uye mutevedzeri wevaive mutungamiri wenyika VaBarack Obama vari kutarisirwa kutora mhiko musi wa 20 Ndira. Dare reCongress richatambidzwa zviri pamutemo zvinenge zvabva kuElectoral College musi wa 6 Ndira. Mamwe maRepublicans anonzi ari kudazve kuyedza kuvhiringidza VaBiden mudare reHouse of Representatives asi izvi zvinonetsa nekuti maDemocrats ndiwo akawanda mudare iri.​ VaBiden avo vari kumba kwavo muguta reWilmington, Delaware vari kutarisirwa kutaura kunyika manheru ano muAmerica nezveElectoral College uye kusimba kwehutongo hwejekerere muAmerica.  ",Electoral College Yotarisirwa Nhasi Kusarudza VaBiden Zviri Pamutemo Kuti Vatungamire Nyika
"Nyanzvi munyaya dzematongerwo enyika pamwe nedzehupfumi dzinoti hadzioni paine chinochinja pakudyidzana pakati peZimbabwe neAmerica zvisinei nei nekuti ndiyani akunda musarudzo idzi. Sachigaro musangano reZimbabwe Editors Forum, VaDumisani Muleya, vanoti vakawanda muZimbabwe neAfrica yose vane tarisiro yekuti vari kumirira Democratic Party musarudzo yemutungamiri weAmerica, VaJoe Biden, vakunde nekuti vari kumirira Republican Party, VaDonald Trump, vanogara vachinyomba vanhu vanobva kune dzimwe nyika uye havadi kuti vanhu ava vagare muAmerica. Asi nyanzvi munyaya dzehupfumi vachishanda nesangano reLabour Economic Development Research Institute, VaNyasha Muchichwa, vanoti hapana chichachinja zvakanyanya kunyange VaBiden, avo vakambove mutevedzeri wemutungamiri wenyika, vakakunda. Vanotiwo VaTrump, avo vanova mutungamiri weAmerica pari zvino, vakakunda, vanogona kutoomesera Zimbabwe nedzimwe nyika dzepasi rese. Nyanzvi munyaya dzematongerwo enyika vachidzisa paUnversity of Zimbabwe, Dr Prolific Mataruse, vanoti kunyange hazvo VaTrump naVaBiden vakasiyana, vane muonero akafanana paZimbabwe. Asi vanoti zvinhu zvingatorerukira Zimbabwe pasi paVaTrump nekuti munhu anoita zvemabhizimisi uye vakasununguka kushanda nenyika dzakaoma musoro seZimbabwe izvo zvinocherechedzwa nekusangana kwavakaita nemutungamiriri weNorth Korea. Dr Mataruse vanoti America inyika inoomesera hurumende dzinotyora kodzero dzevanhu seZimbabwe, zvisineyi kuti ndiyani anenge ari mutungamiri. VaMuleya vanoti kunyange VaBiden vakakunda, zvirango zvinoramba zviripo kudzamara Zimbabwe yagadzirisa zvinodiwa pasi pemutemo wezvirango weZimbabwe Democracy and Recovery Act of 2001. Sachigaro vekomiti yeparamende inoona nekudziyadzana nedzimwe nyika, uye vari nhengo yeZanu PF, VaKindness Paradza, vanoti vanoziva kuti kusanduka kwemutungamiri weAmerica hakusandure zvirango kana mutemo wenyika iyi wekudyidzana nedzimwe nyika. Asi vanoti vachataura nehurumende neparamende itsva yekuAmerica kuti zvirango zvibviswe. Gurukota rinoona nekudyidzana nedzimwe nyika, VaSibusisio Moyo, vanoti kunyange hazvo pachimboiita kupopotedzana pakati peAmerica neZimbabwe, vari kutaurirana nenyika iyi nechinangwa chekugadzirisa hukama pakati penyika mbiri idzi. Kunyange hazvo paine zvirango zvakatemerwa vamwe vakuru vakuru muhurumende, America ndiyo nyika inopa rubatsiro rwakanyanya kuZimbabwe munyaya dzehutano, chikafu, dzidzo nezvimwe. Kubva muna 1980, America yapa Zimbabwe rubatsiro rwemabhiriyoni matatu nemazana mashanu ezviru zvemadhora ekuAmerica. No media source currently available ",Nyanzvi Dzozeya Zvinoreva Sarudzo Dziri Kuitwa muAmerica
"Sangano reZimbababwe Lawyers for Human Rights ratumira magweta kumativi mana enyika kunobatsira vanhu vakasungwa nemapurisa mukuratidzira kwakaitika munyika nemusi weChitatu. Vanhu zana nemakumi matanhatu nevatatu vakasungwa nemapurisa mukuratidzira kwainzi #ShutdownZimbabwe. KuBulawayo vanhu vanodarika makumi masere nevatanhatu vakasungwa uye vari kukamba yemapurisa yeMzilikazi. Hapana mhosva yati yapomerwa vanhu ava asi magweta avo anoti vazhinji vavo vakangokumbwa manheru eChitatu. Vamwe vasere vakanzi vaiita zvemisarinya paruzhinji kana kuti public nuisance vari kukamba yemapurisa yeBulawayo Central. Vamwe vashanu vari kukamba yemapurisa yeLuveve vachinzi vaidzivisa vanhu kufamba mudhorobha. MuHarare varume gumi nevatatu uye mudzimai mumwe chete vakasungwa kuMufakose uye vamwe vapfumbamwe vakasungwa kuBudiriro. KuVictoria Falls, vanhu gumi nevatanhatu vakasungwa vakagara mujeri husiku hwose mushure mekuratidzira murunyararo. Vamwe vemichovha vapfumbamwe vakasungwawo. kuZvishavane vanhu vatanhatu vakasungwawo uye vachaendeswa kukamba yeGweru Central. KuMasvingo vanhu vatanhatu vakasungwa vachinzi vaiita zvisina kufanira. KuChipinge varume vaviri vakasungwa vamwe vaviri vakasungwa kwaGutu. Zimbabwe Lawyers for Human Rights rinotiwo vanhu makumi maviri nevasere vakasungwawo kuBeitbridge vakatongerwa mhosva yekuita mhirizhonga zvichitevera kuratidzira kwakaitika svondo rapera. Vamwe vanhu zana neshanu vakasungwawo kuMabvuku neBeitbridge. Mukuru weZLHR Muzvare Irene Petras vanori vazhinji vevanhu ava vakarohwa uye magweta akasimudza nyaya iyi mudare apo paizeyiwa nyaya yemari yechibatiso. Vakawanda vari kutarisira kumiswa pamberi pedare nemusi weChishanu.",Mapurisa Osunga Vanhu Mazana Matatu Mukuratidzira
"MaWarriors emuZimbabwe atarisana nemutambo ungangokwanisa kuti vaende kumakundano e2017 Africa Cup of Nations. Mutambo uyu uchatambirwa kunhandare yeNational Sports Stadium muHarare. Kukunda kwemaWarriors kukasangana nekukundwa kana kuita mangange kweGuinea apo irikutamba neSwaziland kunobva kwapa Zimbabwe tikiti rekuenda kumakundano makukuru emuAfrica aya. Parizvino, Zimbabwe irikutungamira nemapoinzi masere ichiteverwa neGuinea neSwaziland idzo dzine maponzi mashanu. Malawi ndiyo iri pasi pasi nemapoinzi maviri. MaWarriors akakundwa kana kuita mangange vanenge vazviomesera sezvo Guinea yakamirira kuendawo kumafainari aya ichitamba mutambo wayo wekugumisira iripamusha neZimbabwe. Mutungamiri weZimbabwe Football Association VaPhillip Chiyangwa vanoti havana chimwe chavari kutaisira kubva kumutambo uyu kunze kwemapoinzi matatu akakwana. VaChiyangwa vayambira varairidzi vemaWarriors kuti chibvumirano chavo neZifa ndechekuendesa maWarriors kumaAfrica Cup of Nations Finals vachiti izvi zvikakona veZifa vanotora matanho. Pakapedzisira kutamba Zimbabwe neMalawi, maWarriors akakunda 2-1 nechibodzwa chakanwisa naKhama Billiart kuLilongwe. Munyori mukuru weZimbabwe National Soccer Supporters Association VaMathias Kufandirimbwa vanoti Zimbabwe irikudzokorora zvayakamboita asi ikozvino ichikunda nezvibodzwa zvakawanda Tichitarisa vatambi vezvikwata zviviri izvi, zvirikuratidza kuti Zimbabwe iri pamberi zvakanyanya. Panguva iyo Zimbabwe yakaunganidza vatambi varikutamba zvinemutsindo kunyika dzekunze, Malawi haina kana mutambi mumwechete anotamba kuEurope, vavanavo vanotamba kunze kwenyika vari avo varikubva kuSouth Africa nekuMozambique. Zvinonetsa kufunga kuti chikwata chine vatambi vakaita saKnowledge Musona (Denmark) Marvelous Nakamba (Netherlands) Costa Nhamoinesu (Czech Republic), Mathew Rusike (Sweden), Khama Biliart (Mamelodi Sundowns) Willard Katsande (Kaiser Chiefs), na Tendai Ndoro (Orlando Pirates) chingarohwe neMalawi iyo vatambi vavo vanemukurumbira vari Joseph Kwamwendo (Mozambique), John Banda (Mozambique), Limbikani Mzava (South Africa), Gerald Phiri (South Africa) naMicium Mhone (South Africa). VaMuchaneta Dzuwa avo vanozivikanwa zvikuru nemhaka yekubheja zvenhabvu vanoti varikuiisa mari yavo pamaWarriors vachiwedzera ivo kuti Zimbabwe ichanwisa zvibodzwa zvinosvika kana kudarika zviviri. Zimbabwe yakagumisira kuenda kumakwikwi aya muna 2006. Vakawanda vanoti maWarriors aisa gumbo rimwe chete mukuenda kumakwikwi aya. Asi mumutambo wenhabvu munopemberera chete kana mitambo yese yemumakundano yapera. ",Makuwerere Pakati peZimbabwe Warriors neMalawi muMakwikwi eAFCON 2017
"Vanorwira kodzero dzevanhu munyika vari kupomera hurumende mhosva yekushungurudza nekusunga vanhu vari kuratidzira kuti zvinhu munyika zvaita manyama amire nerongo. Izvi zvakabuda pamusangano wakaitwa nezuro kuCrown Plaza Hotel wakakokerwa nesangano reCrisis in Zimbabwe Coalition muHarare nezuro. Musangano uyu wakatevera kusungwa kuri kuitwa vanhu vari kuratidzira munyika mumaguta akasiyana siyana. Vari kusungwa ava vanobva kumasangano akaita seHash Tag This Flag, Tajamuka. Occupy Africa Unity Square nemamwe. Nhengo yeTajamuka VaDenford Ngadziore vakati nyaya yekushungurudza vanhu haina zvainobatsira. Muzvare Maurine Kademaunga, mumwe mudzimai wechidiki vakatiwo hurumende irikupedza nguva ichifunga kuti pane hurumende dzekunze dzirikufurira vana veZimbabwe. Vati nhamo ndiyo yopa kuti vanhu varatidzire. VaJoel Nyazura mumwe wechidiki aive pamusangano apa akati iye verumwe ruzhinji munyika varikuzvipira kukukurudzira VaMugabe kuti vasiye basa kunayngwe zvichiuya nemavanga. Izvi zvakatsinhirwawo naVaStanley Zvorwadza, sachigaro weNational Vendors Union of Zimbabwe vakaramba kuti pane vekunze varikufurira vanhu kuti varatidzire Mutevedzeri wasachigaro weCrisis in Zimbabwe Coalition VaGeorge Makon vakashorawo hurumende nekusunga vanhu varikuratidzira murunyararo Zvichakadaro masangano nemapato ekunze nemunyika ari kushora zvikuru kwaanoti kushungurudzwa kwevanhu munyika. Masangano akaita seWOZA, Amnesty International neFreedom House, muzinda weCanada muZimbabwe, vati hurumende iri kutyora kodzero dzevanhu dziri mubumbiro remitemo dzinovapa mvumo yekuratidzira murunyararo. Vanotungamira bato rinopikisa muSouth Africa reEconomic Freedom Front VaJulius Malema vati vanomira nevana veZimbabwe vari kurwira kodzero dzavo. Asi hurumende yeZimbabwe iri kuramba yakatsika madziro ichi vari kuratidzira vari kufurirwa nehurumende yeAmerica neFrance. No media source currently available  ",Masangano Akazvimirira Oga Onetseka neNyaya yeKusungwa kweVanhu Munyika
"Hama neshamwari dzevaimbove mutungamiri wenyika, VaRobert Mugabe, idzo dzakaungana kwaKutama, dzinoti dzinofara zvikuru kana mutumbi waVaMugabe ukavigwa kwaZvimba kumusha kwavo. Vanhu vaswera vachiimba nekudya vari pamariro aVaMugabe. Mutumbi wavo uchaendeswa kwaZvimba nemusi weSvondo. Mumwe mugari, Amai Jesca Sande, vati zvingavafadze zvikuru kana VaMugabe vakavigwa kwaZvimba sezvo changa chiri chishuwo chavo. Mumwe mugari wekuKariba, Amai Chiwoniso Mupfurutsa, avo vanga vari kwaKutama, vati vanorwadziwa nekubviswa kwakaitwa VaMugabe pachigaro. Asi vamwe vakaita saAmbuya Maria Nhowe vati havafare nekuti VaMugabe vakavigwa kwaZvimba, hazvina chiremerera uye vanofanirwa kuvigwa pachikomo chavaiti ndechavo. Muzvare Cornilia Masiyambwa vati hazvina basa kuti VaMugabe vavigirwa kupi chero vavigwa murunyararo. Vanhu vakawanda vanga vasina nhumbi dzine mufananidzo waVaMugabe izvo zvanzi nevakawanda zvinoratidza kuti hurumende yanga isina hany'a navo. No media source currently available ",Hama dzaVaMugabe Dzinoti Dzingafare Zvikuru Kana Vakavigirwa Kumusha
"Vanhu vapfumbamwe vakafa munjodzi dzemumugwagwa muHarare nekuMakuti idzo dzkaitika neChina. Panjodzi yaitika mangwanani pana Borrowdale Road naHarare Drive vanhu vashanu vashaya vamwe gumi nemumwe vakakuvara apo motokari diki yakapabonderana nerori. Vakakuvara vakaendeswa kuchipatara cheParirenyatwa. KuMakuti, Mashonaland West bhazi rekwaTrip Trans rakabheuka masikati rikauraya vanhu vana. Vakakuvara vakaendeswa kuchipatara cheMakuti. Mutauriri wemapurisa, Assistant Commissioner Paul Nyathi, vaudza Studio 7 kuti vatyairi vanofanira kungwarira tsaona dzemumigwagwa. No media source currently available   ",Vanhu Vapfumbamwe Vofa Munjodzi yeMumugwagwa
"Bazi rezvehutano rakazivisa neSvondo kuti vanhu vabatwa nechirwere cheCovid-19 munyika vakanga vasvika pazviuru zvinomwe nemazana masere ane gumi nevaviri kana kuti 7 812, zvichitevera kuwanikwa kwevamwe vapfumbamwe vaine chirwere ichi. Vanhu vafa vachiri pamazana maviri nemakumi maviri nevanomwe kana kuti 227, sezvo pasina munhu akafa neSvondo yakare. Vanhu vapora kubva kudenda iri vakanga vasvika zviuru zvitanhatu zvine zana nevatanhatu, izvo zvakasiya vanhu chiuru nemazana mana nemakumi manomwe nevapfumbamwe kana kuti 1 479 vachiri kurwara. Izvi zvinotevera kupora kwevanhu makumi matatu nevapfumbamwe. Dunhu reMidlands harichisina kana munhu mumwechete ane chirwere ichi, ukuwo dunhu reMasvingo riine munhu mumwechete ari kurwara. Harare ndiro dunhu rine vanhu vakawandisa vari kurwara vanosvika chiuru chimwechete nemazana maviri ane makumi mapfumbamwe nevana, kana kuti 1 294, Bulawayo iine vanhu zana nemumwe chete vari kurwara. Nyanzvi dzehutano dzinoti vari muHarare neBulawayo vanofanira kuramba vakangwarira sezvo pari kuonekwa kuti vanhu vakawanda havachadi kupfeka zvivhara miromo nemhino, kana kuti ma mask, uye kusiya mikaha pakati pavo. Imwe yenyanzvi idzi, Dr. Gilson Mandigo, vanoti vari kutambira nemufaro mukuru kudzikira kwehuwandu hwevanhu huri kubatwa kana kufa nechirwere cheCovid-19 vachiti matanho akatorwa nehurumende kudzivirira kupararira kwechirwere ichi akashanda chose. Asi Dr. Mandigo vari kukurudzira veruzhinji kuti vasatora kudzikira uku sekunge chirwere chapera nekuti kune dzimwe nyika chirwere ichi chave kutosimuka zvakare, zvekuti nyika idzi dzave kutodzika zvakare mitemo inorambidza vanhu kufambafamba nezvimwe zvakadaro. Zvichakadaro, mashoko atumirwa Studio 7 neAfrican Union achibva kuAfrica Centers for Disease Control and Prevention anoratidza kuti vanhu vanodarika miriyoni imwe chete nezviuru mazana mana nemakumi mashanu nezvipfumbamwe kana kuti 1,459 000 vabatwa nechirwere ichi muAfrica. Vafa vasvika zviuru makumi matatu nezvishanu nemazana mana ane nemakumi mana kana kuti 35, 440, vapora muAfrica vachidarika miriyoni imwe chete nezviuru mazana maviri kana kuti 1,2 million. Huwandu hwevanhu vabatwa nechirwere checoronavirus pasi rose hwadarika mamiriyoni makumi matatu nematatu kana kuti 33 million. Johns Hopkins University yemuAmerica, iyo iri kuongorora kupararira kwechirwere ichi pasi rose, inoti muAmerica ndimo mune vanhu vakawandisa vabatwa nekufa nechirwere ichi. Vanhu vafa nechirwere ichi muAmerica vadarika zviuru mazana maviri kana kuti 200,000. Vanhu vafa pasi rose vadarika zviuru mazana mapfumbamwe nemakumi mapfumbamwe nezvisere kana kuti 998 000. Vapora vadarika mamiriyoni makumi maviri nemaviri kana kuti 22 million. No media source currently available ",Veruzhinji Voyambirwa Kusakanganwa Kuzvichengetedza Zvichitevera Kuderera kweVari Kubatwa neCovid-19
"Zvikoro zvavhurwa munyika kupasrura kotoro yetatu, vamwe vana vechikoro pamwe nevamwe varairidzi vachinzi vakundikana kuenda kuzvikoro zvavo. Sangano revarairidzi reRural Teachers Union of Zimbabwe rinoti raita ongororo muzviko rakaona kuti vana vanosvika zvikamu makumi matatu kubva muzana ndivo chete vakwanisa kuenda kuzvikoro zvemabhodhingi, kuchitiwo zvikamu makumi matanhatu nezvishanu kubva muzana vevana vanopinda zvikoro zvekumaruwa ndivo vakwanisa kuenda kuzvikoro. Mutungamiri we Rural Teachers Union of Zimbabwe, VaObert Masaraure vanoti chikonzero chikuru chatadzisa vana pamwe nevarairidzi kuenda kuzvikoro inyaya yekunetsa kwemari. VaMasaraure vanotiwo varairidzi, zvikuru nhengo dzavo dzinoshandira kumaruwa, dziri kutyisidzirwa nevezvematongerwo enyika dzichinzi dziri kuda kubvisa hurumende nechisimba zvichitevera kuratidzira kwakaitwa nesangano ravo mwedzi wapera. ""Saka tanyorera VaChihuri kuti vaudze mapurisa avo kuti achengetedze varairidzi. Tanyorerawo kubazi rezvedzidzo nekuparamende,"" VaMasaraure vanodaro. No media source currently available ",Kotoro yeTatu Inotanga Vana veChikoro neVarairidzi Vakawanda Vachikundikana Kuenda kuZvikoro
"Musi weChitatu range riri zuva rekupedzisira kuti zvizvarwa zveZimbabwe zvange zvakapotera pachechi yeMethodist Church muJohannesburg zvinge zvabva panzvimbo iyi. Kutanga neChina panzvimbo iyi panonzi hapafanire kunge paine munhu. Vanhu vanosvika mazana mana ndivo vasina pekugara vakawanda vari zvizvarwa zveZimbabwe kusanganisira vana vadiki vanosvika zana havana pekugara. Vanhu ava vakanopotera kuSouth Africa nezvikonzero zvakasiyanaya siyana kusanganisa zvematongerwo enyika nekusamira zvakanaka munyaya dzezvehupfumi. Bishop Paul Verryn vaibatsira zvizvarwa zveZimbabwe izvi vanoti vachaona kuti vapoteri ava vose vawanirwa pekugara. Asi zvinenge zviri kukona n’anga murapwa achida. Vamwe vakapotera panzvimbo iyi, VaNoel Muguti, avo vakapotera kunyika iyi mushure mekuti vainge vaitwa kafiramberi nenhengo dzeZanu-PF musarudzo dzemuna 2008 apo vaimirira MDC senhengo yeparamende kuGokwe neMbudziya, vanoti zvinhu hazvina kumira zvakanaka sezvo vanhu vakawanda vasina kwekugara. No media source currently available Vanhu vakatanga kupotera pachechi iyi makore gumi apfuura mushure mekunge muSouth Africa maita mhirizhonga yemarudzi zvizvarwa zveSouth Africa zvichirwisana nevekunze.",Zvizvarwa zveZimbabwe Zvakapotera paChechi yeMethodist muJohanneburg Zvodzingwa.
"Mapurisa emuHarare neChina vakasunga mutevedzeri wemupepeti mukuru webepanhau reNewsday, Nqaba Matshazi, uye mutori wenhau, Xolisani Ncube, vachipomerwa mhosva yekunyora manyepo. Mapurisa emuHarare neChina vakasunga mutevedzeri wemupepeti mukuru webepanhau reNewsday, Nqaba Matshazi, uye mutori wenhau, Xolisani Ncube, vachipomerwa mhosva yekunyora manyepo. Matshazi na Ncube vari kupomerwa mhosva yekunyora manyepo pasi pemutemo we Criminal Law (Codification and Reform) Act. Vatori venhau ava vanonzi vakanyora nyaya yekuti nhengo dzesangano revasori reCentral Intelligence Organization dzainge dzapihwa mari dzemabhonasi kunyange hazvo vamwe vashandi vehurumende vasati vapihwa mari idzi. Gweta riri kumirira vatori venhau ava, VaTaona Nyamakura, vati Matshazi naNcube vari kurara mutirongo sezvo vasina kubudirira kuendeswa kudare. No media source currently available Hatina kukwanisa kubata mutauriri wemapurisa, Chief superintendent Paul Nyathi, sezvo vange vasingadaire nharembozha yavo. Hapasati pajekeswa kuti ndiyani akamhang'ara nyaya iyi kumapurisa. Asi munyori mukuru wesangano revatori venhau reZimbabwe Union of Journalists, VaFoster Dongozi, vashora zvikuru kusungwa kwevatori venhau ava. No media source currently available ",ZUJ Inoshora Kusungwa kweVatori veNhau veNewsday
"Mutungamiri webato rinopikisa, reMDC, VaMorgan Tsvangirai, vaburitsa mashoko ekuti mutungamiri wenyika, VaRobert Mugabe, vanofanirwa kusiya chigaro nechimbichimbi sezviri kutarisirwa neruzhinji, pachitariswawo zvavakaitira nyika isati yawana kuzvitonga pamwe nekunge yawana kuzvitonga. VaTsvangirai vati panofanirwa kuvepo kwehurumende inofanobata matomu, vachiti izvi zvinofanirwa kuwiriranwa nemapoka ose ane chekuita munyika. Izvi zvabuda mumusangano webato ravo weStanding Committee waitwa muHarare, uyo wavati wasungawo kuti panofanirwa kuve nehurumende inofanobata matomu inobatanidza mapoka ose. VaTsvangiari vati zvakakoshawo kuti nyika idzokere kuhutongi hwejekerere kuburikidza nesarudzo dzakasununguka uye dzakachena dzichiongororwa nemasangano akazvimirira anobva kunze. Vati matambudziko emunyika anogadziriswa chete nevana veZimbabwe vachibatsirwa nevekunze. VaTsvangirai vatiwo danho rakatorwa nevarwi verusungunguko pamwe nemunhu wese akabatsira mukusungura nyika rinotendwa zvikuru. Vati vanotendawo kuti mauto akavimbisa kuzvipira kwavo kuti munyika muve nerunyararo, kukosha kwehupenyu kusanganoisirawo kuremekedza kodzero dzezvizvarwa zvezimbabwe. Vati vanozivawo kushushikana kwenyika dzekunze nemasangano anoti re SADC, neAfrican Union, United Nations, neEuropean Union pamusoro pezviri kuitika muZimbabwe. VaTsvangirai vatiwo masangano iwaya pamwe nevekunze ndivo vakakodzera kuti vaumbe hwaro hwesarudzo dzakasununguka, uye dzachena. VaTsvangirai vati nekuda kwezvose izvozvo, vasunga sebato kuti patsvagwe nzira dzekuti pave nevanofanobata matomu, uyewo kuti VaMugabe vanofanirwa kusiya chigaro nekukasika, sezvakatarisirwa nevana veZimbabwe, pogadzirwa hwaro hwekuti masimba ochinjanwa sei.",VaTsvangirai Vokurudzira VaMugabe Kusiya Masimba
"Gurukota rinoona nezvematunhu, VaIgnatious Chombo, vakandirana neChishanu makobvu nematatete nechikwata chavana muzvinabhizimisi chekuBritain nenyaya yekuti ndiyani achatora chigaro chemutungamiri wenyika, VaRobert Mugabe, kana vasiya basa. No media source currently available Zvimwe zvaita kuti pave nekukakavadzana inyaya yemitemo yenyika inonzi haina kujeka yakaita semutemo wekuendesa hupfumi kuvatema. Chikwata chavana muzvinabhizimisi chevanhu gumi nevapfumbamwe chakauya kuburikidza nesangano reInvestment Africa uye vemabhizimisi ava vari kubva kumakambani gumi nemaviri. Asi musangano naVaChombo unonzi hauna kuzonyatsofamba zvakanaka mushure mekunge vemabhizimisi ava vatanga kubvunza zvanzi naVaChombo ndezve matongerwo enyika zvisineyi navo. Asi mutemo wekuendesa hupfumi kuvatema uri kutemesa vakawanda musoro avo vari kuti hauna kujeka uye makurukota ehurumende haasi kutaura nezwi rimwe chete. VaChombo vanoti vaudza vemabhizinesi ava kuti vaite zvematongerwo enyika kumusha kwavo, sezvo Zimbabwe iine muitiro wayo unochengetedza zvehupfumi kuti zvigare munyika. Nyanzvi munyaya dzezvehupfumi, VaProsper Chitambara, avo vanoshanda nesangano reLabour and Economic Development Research Institute of Zimbabwe, vanoti vekunze vanoda kuziva mamiriro akaita zvinhu vasati vadyara mari dzavmunyika. No media source currently available ",VaChombo Vonetsana neChikwata Chabva kuBritain
"Vashandi vehurumende vanoti vari kufara nekuedza kumutsiridzwa kwenhaurirano dzemihoro pakati pehurumende nevashandi vayo, dzeNational Joint Negotiating Council, NJNC, zvichitevera kuendeswa kwemazita matatu kuhurumende kuti idome sachigaro wenhaurirano idzi nemutevedzeri wake. Mazita anonzi akazoendeswa kugurukota rezvevashandi, Amai Priscah Mupfumira, anonzi ndera vangonzi VaChimbunde, VaChigwendere nevamwe vanzi VaJambwa. VaChimbunde naVaChigwendere vanonzi vakatombovewo masachigaro e NJNC. Sachigaro weApex Council, VaRichard Gundani, vanoti kusavepo kwasachigaro weNJNC kwegore rose kunonzi kwakatadzisa vashandi vehurumende kuti vawane mukana wekutaurirana nehurumende pamusoro penyaya dzakawanda dzinosanganisira dzemihoro. VaGundani vanotiwo havatambiri kurudziro yegurukota rezvemari, VaPatrick Chinamasa, pamwe nagavhuna weReserve Bank of Zimbabwe, Doctor John Mangudya, yekuti vashandi vambomira kuwedzerwa mari dzemihoro sezvo hupfumi hwenyika husina kumira zvakanaka. VaGundani vanoti nyaya dzemihoro dzinofanirwa kutaurwa nezvadzo pamatare akaita sereNJNC nereTripartite Negotiating Forum. No media source currently available ",Vashandi veHurumende Votambira Hurongwa hweKumutsiridza Nhaurirano dzeNJNC
"Mutungamiri weMDC T VaMorgan Tsvangirai vanoti bato ravo richaongorora nyaya yekuti vechidiki vebato ravo vakanetsana pakuvigwa kwevaive mumiriri weNkulumane, VaThamsanqa Mahlangu. Vashandirwi vari kupikisa mutemo wemabasa uchangobva kuvandudzwa weLabour Amendment Act vobatana nesangano revashandirwi reEmployers Confederation of Zimbabwe, EMCOZ kukwikwidza mutemo uyu kumatare. Zimbabwe Investment Authority inoramba mashoko ekuti muzvinabhizimusi wekuNigeria VaAliko Dangote havachadi zvekuita mabhizimusi munyika. Muchirongwa chedu cheLiveTalk che The Connection na 8:30pm tiri kutarisa mararamiro anoita vechidiki kumaruwa. Iyi ndiyo mimwe yemisoro yenhau dzedu dzanhasi...... Munotibata pa 909 AM, kana pa 12080, ne 15460 Kilohertz paShortwave kana paFacebook peji redu reVOAShona. No media source currently available  ","Misoro yeNhau, Chipiri Gumiguru 13, 2015"
"Dare repamusorosoro reSupreme Court raburitsa mujeri nhengo mbiri dzeMDC, VaLast Maengehama naVaTungamirai Madzokere, avo vanga vari mujeri kwemakore gumi mushure mekupomerwa mhosva yekuponda mumwe mupurisa kuGlen View muna 2011. Dare iri rati hapana humbowo hunoratidza kuti vaviri ava vakapara mhosva yavanga vachipomerwa. Vatongi vedare reSupreme Court vanoti Amai Rita Makarau, Amai Elizabeth Gwaunza pamwe naAmai Susan Mavangira, varasa mutongo wakaturwa nedare repamusoro muna 2016 wekuti VaMaengehama naVaMadzokere vapike kwemakore makumi maviri pamhosva yavanga vachipomerwa yekuponda mupurisa VaPetros Mutedza mumusha weGlenView muna Chivabvu 2011 pamhirizhonga ine chekuita nezvematongerwo enyika yakaitika panzvimbo yemabhizimusi mumusha uyu. Vachitura mutongo wedare iri, Amai Makarau vati hurumende yakatadza kupa humbowo hunonwisa mvura hunoratidza zvechokwadi kuti vasungwa ava ndivo vakaponda VaMutedza vachiti dare repamusoro reHigh Court raifanira kurasa nyaya iyi payanzwikwa. Dare ratiwo hapana humbowo hunoratidza kuti vasungwa ava vakaita zvavakaita vaine chinangwa chimwe chete chekuuraya VaMutedza saka nokudaro dare raona zvakakodzera kuti mutongo wakaturwa naVaChinembiri Bhunu usendekwe parutivi. Rimwe remagweta evaviri ava VaCharles Kwaramba vaudza Studio 7 parunhare kuti vafara zvikuru nemutongo wedare Supreme Court vakati vanga vasiri kukwanisa kutaura zvakawanda sezvo vanga vari mubishi kugadzirisa mapepa ekuti VaMaengehama naVaMadzokere vabuditswe mujeri zvichitevera mutongo wedare uyu. Mudzimai waVaMaengehama, Amai Georgina Maengehama, vati vafara zvikuru vachiti hupenyu hwanga hwavaomera kwemakore masere apfuura murume wavo paange ari mujeri nemhosva yaasina kupera. Mutevedzeri wemutauriri weMDC Alliance, VaClifford Hlatywayo, vatiwo mutongo uyu unoratidza pachena kuti hurumende yeZanu PF iri kushandisa matare kuzadzisa zvido zvayo. Rimwe gweta rinorwira kodzero dzevanhu uye vachishanda nesangano reZimbabwe Lawyers for Human Rights, VaObey Shava, vakurudzira VaMaengehama naVaMadzokere kuti vakwidze nyaya yavo kumatare kuti vagoripwa kugara kwavakaita mujeri kwenguva refu vasina mhosva. Asi gurukota rezvemitemo, VaZiyambi Ziyambi, vaudza Studio 7 parunhare kuti mutongo waturwa nedare nhasi unoratidza zviri pachena kuti matare emunyika anoshanda akazvimirira. VaMaengehama naVaMadzokere vakasungwa pamwechete nedzimwe nhengo dzeMDC makumi maviri nenomwe asi dzimwe nhengo idzi dzakawanikwa dzisina mhosva. Mumwe akabatwa nemhosva, Muzvare Yvvone Musarurwa, vakaburitswa mujeri mushure mekunzwirwa tsitsi nemutungamiri wenyika, VaEmmerson Mnangagwa, muna 2018. Pakatongwa nyaya iyi, nhengo dzeMDC idzi dzairamba mhosva dzichiti dzaishungurudzwa zvine chekuita nezvematongerwo enyika. No media source currently available ","Dare reSupreme Court Rinoburitsa Mujeri Nhengo Mbiri dzeMDC, VaMaengahama naVaMadzokere"
"Vaimbove varwi verusununguko vanoti vakakatyamadzwa pamwechete nekugumbutswa nekusasiya basa kwemutungamiri wenyika mushure mekutaura kwaVaMugabe pachivhitivhiti chehurumende vachiti vachagadzirisa matambudziko akatarisana nebato ravo kumusangano weCongress. Varwi verusununguko vadaidzira kuruzhinji rweZimbabwe kuti neChipiri kuitwe kumwe kuratidzira uye pakuratidzira uku vanhu vanenge vasingadzokeri kudzimba. Vachitaura pamusangano wavaita nevatori venhau nhasi mangwanani, sachigaro wevaive varwi verusununguko VaChristopher Mutsvangwa vati VaMugabe vanofanirwa kuenda chero zvodii. VaMutsvangwa vati boka ravo rakasvotwa zvikuru pamwe nekushungurudzika nekusasiya basa kwaVaMugabe izvo zvaitarisirwa neruzhinji, asi vati mhedzisiro VaMugabe vachaenda chete. VaMutsvangwa vati nekubudirira kwakaita kuratidzira kwakaitwa neMugovera neruzhinji rweZimbabwe, varongazve kumwe kuratidzira mangwana Chipiri vakati vanhu vanofanirwa kugara pedyo nekumba kwaVaMugabe kusvikira vasiya chigaro. Vaimbove varwi verusununguko ava vashoropodzawo mashoko emunyori anoona nezvemitemo muZanu PF, VaPatrick Chinamasa nedzimwe nhengo dzeZanu PF dzakati mushure menyonganyonga iri munyika, bato reZanu PF richaita hurumende itsva inenge ichingova yeZanu PF chete vaisa VaEmmerson Mnangagwa pachigaro. Mutauriri wesangano revakarwira rusununguko, Va Douglas Mahiya,vati havazotevedzeri vanhu vanoda kudzosera nyika kumashure, vakakurudzira veruzhinji kuti hondo yekubviswa kwaVaMugabe ihondo yezvizvarwa zvese zvemunyika. Vaive varwi verusununguko ava vanyorera kudare repamusoro reHigh Court zvakare kuti dare iri riburitse pachena kuti zvakaitwa nemauto neChipiri hazvityori bumbiro remutemo. Vaive varwi verusununguko ava vatiwo sezvo VaMugabe vakabvuma vega kuti vakatadza kuita basa nemazvo nezuro vanofanirwa kusiya chigaro. Vachitaura pachivhivhiti chehurumurumende, VaMugabe vakabvuma kuti nyika yaenda kumawere asi pachinzvimbo chekusiya basa vakati vachagadzirisa mhosho dzavo. No media source currently available ",Vakarwa Hondo Votsamwiswa neKusasiya Basa kwaVaMugabe
"Sangano reZimbabwe Hospital Doctors Association, ZHDA ranyorera tsamba kuzvipatara zvehurumende, richizivisa vakuru vakuru vezvipatara izvi, kuti nhengo dzaro hadzichakwanisi kuenda kubasa kutanga nemusi wa Gunyana 3, 2019. Sangano iri rinoti nhengo dzaro hadzichakwanisi kuenda kubasa nekuti mihoro yavana chiremba haisi kuvakwanira. ZHDA inoti harukuro dzayaita nehurumende, hapana zvadzaburitsa kusvika pari zvino. Tsamba iyi yatumirwa kuzvipatara zvinoti Mpilo, Bulawayo United, Parirenyatwa, Harare neChitungwiza, uye yaziviswawo kugurukota rezvehutano, Va Obadiah Moyo, munyori webazi rezvehutano, Doctor Agnes Mahomva, pamwe nasachigaro we Health Services Board. Vana chiremba vanoti sangano re Health Services Board riri kunonoka kugadzirisa mihoro yavo, izvo zvava kupa kuti vatadze kuwana mari yekuendesa kumabasa. Vanotiwo mitengo yezvinhu yakwira zvokuti havachakwanisi kurarama zvakanaka nemihoro yavanotambira. Vakafanobata chigaro chemutungamiri we ZHDA, Doctor Peter Magombeyi, vanoti vana chiremba havasi kuramwa basa asi kuti havana mari yekuti vaende kumabasa sezvo zvinhu zvakawanda zvakwira mitengo yazvo. Doctor Magombeyi vati munhaurirano dzavakaita muBipartite Negotiating Panel, hurumende, kuburikidza neHealth Services Board, yakati yaikwanisa kuwedzera vana chiremba mihoro yavo nezvikamu makumi matanhatu kubva pazana, mari iyo vanoti ishoma zvikuru pachitariswa kukwira kwaita mitengo yezvinhu. Taedzawo kubata gurukota rezvehutano, Doctor Obadiah Moyo, asi munhu adaira nharembozha yavo, ati titaure naVa Donald Mujiri, vanova public relations manager mubazi rezvehutano. VaMujiri vabvuma kuti vagamuchira tsamba yabva kusangano re ZHDA, uye vati bazi ravo rakamirira kunzwa ku Health Services Board, iro rinobata nyaya dzavana chiremba. Doctor Magombeyi vanoti vakatadza kuwirirana nehurumende pamari dzavanofanirwa kutambira nokudaro, vanotarisira kuti hurumende ichanyatsofungisisa pamusoro pedambudziko rakatarisana navana chiremba. Doctor Magombeyi vanoti vanoda zvikuru kuenda kubasa kuitira kuti vanobatsira varwere, asi mari yekuti vaende kubasa Havana. No media source currently available ",Madhokotera Ozivisa Zvipatara Kuti Haachakwanisi Kuenda Kubasa
"Mutungamiri weMovement for Democratic Change, MDC, VaMorgan Tsvangirai, vaudza neChina kanzuru yeHarare kuti ivake migwagwa, pamwe nekupa mvura yakachena kuvanhu vanogara kunzvimbo dzakaita seHopely kuitira kuti vasabatwe nezvirwere sezviri kuitika pari zvino. No media source currently available Vachitaura nevagari vekuHopely mushure mekushanyira nzvimbo iyi, VaTsvangirai vati vagari venzvimbo iyi vakatarisana nematambudziko akawanda sezvo vasina mvura, zvimbuzi nedzimwe dzimba dzakavakwa zvakanaka. Vati kanzuru yeHarare inofanira kugadzirisa matambudziko aya nechimbi chimbi kuitira kuti kuti vanhu vagare zvakanaka. Mumwe mugari wemunzvimbo iyi, VaTrouble Hasha, vati hapana chiri kuitwa nekanzuru mukuvawanira mvura yakachena nezvimwe. Vatiwo kanzuru haitakure kana marara munzvimbo iyi. VaHasha vaenderera mberi vachiti zvirwere zvemanyoka zvakawanda chose munzvimbo iyi uye mashoko aya atsinhirwa nanamukoti vekiriniki iri munzvimbo iyi. Meya veHarare, VaBernard Manyenyeni, avo vange vaina VaTsvangirai, vati kanzuru yavo yakazvipira kugadzirisa matambudziko akatarisana nevanhu vemumisha yakaita seHopely, asi vakati ine dambudziko rekushaya mari. Vatiwo panodiwa hunyanzvi hwekuona kuti zvinhu zvogadziriswa sei sezvo vanhu vakangogadzwa munzvimbo iyi pasati pagadzirwa migwagwa nekuvaka mapaipi nemvura nesiweji. Vatiwo dambudziko rave kuitika muHarare rekungovaka pese pese rave kukonzerwa nehurumende iri kupa vanhu nzvimbo dzekuvaka dzisina kugadzirwa sezvinodiwa pamutemo wekuvaka mumadhorobha weUrban Planning uye vati izvi zvinoomesera kanzuru. Musha weHopely nemimwe yakaita seCaledonia yakatangwa muna 2005 apo hurumende yakaendesa vanhu vainge vaparadzirwa dzimba dzavo pasi peOperation Murambatsvina. Vanhu vakanzi vasavake dzimba kwadzo sezvo vainzi vachagara panzvimbo idzi kwenguva diki hurumende ichatsvagira kwekuvaka asi kusvika pari zvino izvi hazvisati zvaitika.",VaTsvangirai Vanoudza Kanzuru Kuti Igadzirse Zvinetswa muHopley
"Nyanzvi munyaya dzezvematongerwo enyika uye vari nhengo yebato reZanu PF, Va Simba Mujuru, vanoti havawoni pane chinotadzisa mutungamiri mutsva weAmerica, Va Joe Biden, kuti vagadzwe zviri pamutemo mwedzi unouya, kunyange hazvo mutungamiri we America, VaDonald Trump nedzimwe nhengo dzebato ravo re Republican Party, vachiri kupikisa zvakabuda musarudzo. Electoral College yakatambira kuti VaBiden ndivo vakakunda musarudzo yemutungamiri we America asi dzimwe nhengo dzebato remaRepublican naivo VaDonald Trump varikupikisa izvi. ""Zvatiri kuona zvichiitika ndiko kunonzi kutonga kwejechetere chaiko nekuti parizvino VaTrump vane vhumo yekupikisa zvakabuda musarudzo kana vasiri kufara nazvo asi chikuru chatirikuda kuwona ndechekuti vane rudo rwenyika yavo here pamoyo zvichaita kuti vasiye matomhu pasina bopoto mwedzi uno uya pachagadzwa VaBiden,"" VaMujuru vaudza Marvellous Mhlanga-Nyahuye weStudio7. Vanoti vakatarisira kuti hurumende idzva yaVaBiden ichapa nyika yeAmerica hwaro hwekurwisa denda reCovid-19 rapfunya chisero munyika iyi asi zvinoda kuti veruzhinji vabatane nehurumende mukurwisa denda iri. Vachitaura pamusoro pemakurukota adomwa naVaBiden parizvino VaMujuru vanoti varikufadzwa nenyanzvi dzapihwa mabasa parizvino uye vanetarisiro yekuti zvinhu zvicha sanduka muAmerica kusanganisira kudyidzana kwenyika iyi neZimbabwe. No media source currently available ",Kutambidzana Masimba muAmerica Koramba Kuchikonzera Mutauro
"Vamwe vagari vemuHarare vari kuchema-chema nekushomeka kwemotokari dzekanzuru dzinotakura varwere, kana kuti maamburenzi, dzinova idzo dzine muripo uri nani zvichienzaniswa nedzemakambani akazvimirira. VaTaurai Zviripamwoyo, avo vakarwarirwa mazuva mashoma achangodarika, vanoti kunyangwe hazvo motokari dzinotakura varwere dzekanzuru yeHarare dziine muripo uri nani, hadziwanikwi zviri nyore. VaZviripamwoyo vanoti mamwe makambani ane motokari dzinotakura varwere akazvimirira anodhura zvakanyanya. Vachitaura neStudio 7, mumwe zvakare mugari wemuHarare, VaTanatsiwa Dambuza, vati kodzero yehutano iri mubumbiro remitemo yenyika haigoni kuzadzikiswa kana vagari vasiri kuwana motokari dzinotakura varwere dzine muripo uri pasi sedzekanzuru yeHarare. VaDambuza vakurudzira kanzuru kuti igadzirise dambudziko iri. Meya veguta reHarare, VaJacob Mafume, vatendawo kuti motokari dzinotakura varwere muguta ishoma zvakanyanya vachiti pari zvino dzinogona kunga dziri nomwe kana sere. Vawedzerawo vachiti kanzuru yavo ichange ichizeya nezvenyaya yekushomeka kwemotokari dzinotakura varwere kuti vagadzirise dambudziko iri. Vachipindura mubvunzo wekuti imotokari ngani dzingakwanira kanzuru, VaMafume vati kanzuru inoda mota dzinotakura varwere makumi maviri neshanu. Tsvakiridzo yaitwa neStudio 7 inoratidza kuti motokari dzekanzuru dzinotakura varwere ndidzo dzine mutengo yepasi inogonekwa nevagari vasina mari yakawanda. Pari zvino motokari dzinotakura varwere dzekanzuru yeHarare dzinobhadharisa makumi maviri emadhora ekuAmerica kana kuti US$20.00, vagari vachitenderwa kubhadhara nemari yemunyika. Ukuwo, makambani akazvimiririra achibhadarisa varwere mari inogona kusvika kuzana remadhora kana kuti US$100.00, kutakura murwere panguva yega yega. No media source currently available ",Vagari vemuHarare Vochemachema neKushomeka kweMotokari dzeKanzuru Yavo Dzinotakura Varwere
"Hurumende neChipiri yakakomekedza bazi rekwaRegistrar-General kuti riongorore nyaya yekubhadharisa vanhu mari kaviri zvichitevera kuwanikwa kwakaitwa mumwe mushandi muChinhoyi achibhadharisa mumwe munhu akanga achida pasipoti mari yemadhora ekuAmerica pamwe nemabhondi. Izvi zvakaitika gurukota rezvemukati menyika, VaKazembe Kazembe, vachiona nemaziso avo apo mumwe mudzimai, Muzvare Memory Kasipo, vakanzi vabhadhare mabhondi makumi mashanu nematatu, pamusoro pezvo ndokunzi vabhadhare zvakare madhora mazana matatu ane gumi nesere emadhora ekuAmerica, sezvo vakanga vachida pasipoti yechimbi-chimbi. VaKazembe vakaonawo kusabatwa zvakanaka kuri kuitwa vanhu nevashandi vekwaRegistrar General, avo vaichenamira vanhu vakange vari mumitsetse vachida kutora magwaro avo. VaKazembe vakati vaudza vakuru vepamahofisi emuChinhoyi kuti vaferefete zvakaitwa nemushandi uyo akanga achida kubhadharisa Muzvare Kasipo mari zvisiri pamutemo. VaKazembe vakatiwo zvavakaona zvinopa kuti zvizvarwa zvenyika zvinoshandira kune dzimwe nyika, zvishore zvikuru hurumende nekuita huori. Muzvare Kasipo vakati vakanzi vatange kubhadhara madhora makumi mashanu nematatu emabhondi kunyange vakaudza mushandi uyu kuti vaida pasipoti yechimbi chimbi iyo inobhadharwa nemadhora ekuAmerica chete. Studio7 haina kukwanisa kunzwa kumukuru wepamahofisi epaChinhoyi kuti vachaita seyi nenyaya yakanzi iferefetwe naVaKazembe, sezvo zvakaitwa nemushandi uyu zvisiri pamutemo. VaKazembe vakazoudza vatori venhau pavakapedza kushanya kwavo kuti havana kufara nehunhu hwavamwe vashandi vekumahofisi a Registrar General. VaKazembe vakashoropodza kutadza kushanda kwevashandi nekuda kwekushaikwa kwemagetsi vachiti bazi rekwaRegistrar General rinofanirwa kushandisa moto wezuva kana kuti solar. VaKazembe vakati mutengo wepasipoti hausati wakwira asi pane hurongwa hwekukwidza mari sezvo zvikwanisiro zvakugadzira mapasipoti zviri kuvadhurira. Hurumende inogadzira mapasipoti zviuru zviviri pazuva ichiti inokwanisa kuwedzera kana ikawana zvikwanisiro zvinotengwa nemari yekuAmerica iyo iri kushaikwa munyika. VaKazembe vakati pane vanhu vanosvika mazana matatu nemakumi mashanu ezviuru vakamirira mapasipoti avo munyika yose, ukuwo makumi mana ezviuru vari vagari vekuMashonaland West chete. No media source currently available ",Hurumende Inokomekedza Hofisi yekwaRegistrar-General Kuti Iongorore Mari dziri Kubhadhariswa Vanoda Mapasipoti
"Vanoongorora zvematongerwo enyika vane maonero akasiyanasiyana panyaya yemamiriro achange akaita zvinhu munyika munyaya dzezvematongerwo enyika mugore ra2016. Vanoongorora zvematongerwo enyika vakazvimirira uye vari sachigaro weZanu PF mudunhu reUnited Kingdom, VaNick Mangwana, vanoti vanofunga kuti hapana chinoshanduka sezvo zvinhu zvakagadzikana kwazvo munyaya dzezvematongerwo enyika munyika. VaMangwana vanoti kuwanda kwemapato ezvematongerwo enyika hausi mucherechedzo wekuti zvinhu zviri kuoma kwete, asi kuti vamwe vave kuita izvi senzira yekutsvaga nayo mari. “Zvinhu muZimbabwe zvakanakana kwazvo, chinongoda kugadziriswa chete inyaya yehupfumi,” VaMangwana vanodaro. Asi vamwe vanoongorora zvematongerwo enyika Vachitungamira sangano reYouth Intiative for Democracy in Zimbabwe, VaSydney Chisi, vanotiwo vanofunga kuti 2016 achange akaomera vana veZimbabwe, sezvo Zanu PF inenge yogadzirira sarudzo, uye kunetsana kuri mubato iri kunogona kuwedzera kuparara kweupfumi. VaChisi vanoti gore rino ndiro richaratidza kuti zvinhu zvakamira sei kusvika nyika yaita sarudzo. ""Panyaya yekutongwa kuri kuita Zimbabwe panguva ino iyi zvinhu handingati zvakamira zvakanaka, nekuti VaMangwana vangati zvavo zvinhu zvakamira zvakanaka, asi tingaiti negative peace nekuti vanhu magariro avakaita haana kumira zvakanaka,"" vanodaro VaChisi. No media source currently available ",Nyanzvi Dzoita Maonero Akasiyana Gore ra2016
"Bato reZanu PF rinoti manyepo ari kutaurwa nevanhu ekuti riri kumanikidza vanhu kuti vaite nhengo dzaro. Vachitaura nevatori venhau nhasi kumuzinda webato ravo muHarare, mutauriri we Zanu PF, VaSimon Khaya Moyo, vati bato ravo harina warinomanikidza kuva nhengo vakati vanhu vari kubuditsa mashoko aya vanhu vari kuda kusvibisa bato ravo iro vati richakunda zvine mutsindo musarudzo dza2023. VaMoyo vatiwo kana zvakadai zvikaitika vanhu vanofanirwa kunomhan’ara kumapurisapamwe nekubato ravo. Asi VaSolomon Bosibunu, avo vanoshanda nesangano reElection Resource Center, vati havasati vanzwa nyaya dzevanhu vari kumanikidzwa kunyoresa kuve nhengo dzemapato ezvematongerwo enyika avasingadi vakatiwo kana pane vari kuzviita zvakaipa. VaMoyo vatiwo bato reZanuPF riri kufadzwa nemashandiro ehurumende yeVaEmmerson Mnangagwa vakavarumbidza vachiti vakwanisa kuvandudza nyaya dzebudiriro, kugadzirisa maindasitiri pamwe nekukoshesa nyaya dzehupfumi hwenyika, izvo zviri kuita kuti vanhu vawane mabasa. Asi mutevedzeri wemutauriri weMDC Alliance, vaClifford Hlatywayo, vapokana nemashoko aVaMoyo vachiti nyaya yekuvandudza mararamiro evanhu zvinhu zvinofanirwa kuonekwa nekuchinja kwehupenyu. Vati pari zvino hapana chiri kuchinja munyika vakati zvinhu zviri kuwedzera kuipa. Mumwe wechidiki, Muzvare Eustina Chari, avo vanoti vakapedza zvidzidzo zvavo zvepamusorosoro makore matatu apfuura vatiwo havaoni kuvandudzwa kwehupfumi kana vanhu vakadzidza vasina mabasa. Zanu PF yatsinhirawo mashoko ekuva nematare akasununguka ichiti hakuna munhu anofanirwa kutuka vematare pamwe nekutaura zvinokanganisa nyaya dziri kumatare. No media source currently available ",Zanu PF Inoti Haimanikidze Vanhu Kupinda Mubato Iri
"Vamwe vagari veku Tyrone kuMhondoro-Ngezi mudunhu reMashonaland West vakatorerwa nzvimbo yemafuro emombe dzavo ichipihwa kambani yekupfuya mombe vanoti hapana pundutso yavari kuwana sezvavainge vakavimbiswa. Vagari ava vanosvika makumi masere vakatorerwa imwe nzvimbo yavo\nyemafuro emombe inosvika mahekita zviuru zvishanu ikapihwa kambani\nyekupfuya mombe dzemukaka nedzenyama yePalmline Investments makore mana apfuura nehurumende kuburikidza nebazi rezvekurima.\n\nKunyange pakutanga vagari ava vainge vatsika madziro vachiti havadi\nnenzvimbo yavo vebazi rezveminda pamwe namudzviti vakavavimbisa kuti\nchirongwa chekuchengeta mombe ichi chaitsigirwa nehurumende.\n\nVagari vainge vavimbiswa kuti vaizowaniswa mabasa, kutengwa\nkwechibage chavo chekupa mombe pamwe nekuchinjana mombe nevagari kuti vagari vaite mombe dzakakura uye dzemhando yepamusoro kana kuti cross breeding.\n\nAsi vagari vanoti hapana zviri kuitika vachiti purojekiti iyi yave\nkuyamura vakuru vemugodhi weNgezi-Platinum.\n\nMumwe mugari wekuTyron, VaAndrew Manyowa, vanoti vagari hapana chavari kuwana pane zvose zvakavimbiswa.\n\nMumwe mugari, VaNyasha Chamisa, avo vainge vavimbiswa\nkuzovandudzirwa mhando yemombe dzavo, vanoti hapana chati chaitika\nsezvo vekambani yePalmline vave kuti mombe dzavo hadzifanirwe\nkusangana nedzavo.\n\nVaChamisa vanoti mombe dzavo dzave kunzi dzine zvirwere zvekuti\npakatoiswa waya kuti dzisasangane.\n\nMumwe mudzimai, Amai Chenai Kadhani, avo vanoti vainge vavimbiswa\nbhizinisi rekutengesa mukaka, vanoti hapana chavari kuwana. Palmline Holdings, iyo inove muridzi wePalmline Investments, ine chibvumirano neZimplats, iyo yakapa kambani yekupfuya mombe nzvimbo inosvika mazana matatu nemakumi maviri ezviuru zvemahekita.\n\nMutauriri weZimplats, Amai Busi Chindove, varamba kutaura nezvenyaya iyi kana kujekesa kuti kambani yavo inowana chii kubva muchibvumirano chayo nePalmline Investments.\n\nMukuru wekambani ye Palmline Investments, VaTafadzwa Chinyanyiwa,\nvaramba kutaura neStudio 7 nezvenyaya iyi. Asi kanzura wenzvimbo iyi, VaAgripa Chiwara, vanoti purojekiti iyi hapana\nzvayati yave kuyamura vagari nazvo. Vanotiwo havawone ramangwana\nrakajeka nekambani iyi.\n\nKambani yePalmline Investments yakakoka mutungamiri wenyika, VaEmmerson Mnangagwa, gore rapera kuti vaparure chirongwa chekupfuya mombe ichi muna Nyamavhuvhu. Chirongwa ichi chakaparurwa nemari inosvika mamiriyoni gumi nemashanu emadhora ekuAmerica. Hurumende inoti pasi pehurongwa hwayo hwekupfuya mombe, inotarisira kuti bhizinesi iri richakwira kusvika pamabhiriyoni masere nemazana maviri emamiriyoni emadhora ekuAmerica panosvika gore ra 2025. Palmline yakazivisawo kuti ine hurongwa hwekukudza kuchengetwa kwemombe kusvika pabhiriyoni imwechete nemazana mapfumbamwe emamiriyoni emadhora ekuAmerica panosvika gore ra 2025. Asi vagari vemunzvimbo iyi vakaita saAmai Kadhani vanoti vakatambiswa mbora risina mweya pavakaudzwa nezvehurongwa uhu. No media source currently available ",Vamwe vagari vekuTyrone kuMhondoro-Ngezi Vakatorerwa Mafuro eMombe Dzavo Vachakangomirira Pundutso Yavakavimbiswa.
"Nhengo dzeparamende dzebato rinopikisa reMovement for Democratic Change, MDC, dzashora makurukota ehurumende nekutadza kuuya kudare iri kuzopindura mibvunzo mushure mekunge makurukota aya aenda kumusangano wemudzimai wemutungamiri wenyika, Amai Grace Mugabe. MDC inoti paramende inofanira kuranga makurukota aya zvakaomarara. No media source currently available Musi weChitatu wega wega paramende inoisa parutivi maawa maviri ekuti makurukota apindure mibvunzo kubva kunhengo dzedare iri asi patanga kugara paramende pange pasina kana gurukota rimwe zvaro uye pange paine vatevedzeri vemakurukota mana chete. Nhengo dzeMDC dzinoti VaPropser Mutseyami naVaNelson Chamisa vaudza mutauriri wedare iri, VaJacob Mudenda, kuti makurukota aya ari kuzvidza dare uye anofanira kurangwa pachishandiswa mitemo yeparamende yeStanding Rules and Order nebumbiro remutemo. Mushure mekunge dare rabvumirana kuti rimbomisa chikamu chemubvunzo vakamirira kuti makurukota aya auye, mutevedzeri wemutungamiriri wenyika, VaEmmerson Mnangagwa, vabva vapinda mudare. VaMudenda vabva vavaudza kuti nhengo dzedare iri dzange dzisiri kufara nemaitiro emakurukota asiri kuuya kuzopindura mibvunzo sezvinodiwa nemitemo. Asi VaMnangagwa vati vange vasingazive kuti makurukota aya ange aripi uye vati anofanira kutsanangura ega kuti ange ari kupi. Makurukota mazhinji ange ari kuRushinga kumusangano waAmai Grace Mugabe. Vanoongorora zvematongerwo enyika, VaFortune Gwaze, vati zvinosuwisa kuti makurukota ehurumende haachakoshesa paramende. Vati paramende inofanira kutora matanho pamusoro pezviri kuitika izvi. VaGwaze vatiwo zvinosuwisa kuti kurwisana kuri muZanu PF kwave kuvhiringa kushanda kweparamende. Vati zviri kuitwa nemakurukota ehurumende zvekuswera kutevera Amai Mugabe hazvina maturo sezvo amai ava vasiri muhurumende. Vaimbotungamira vadzidzi vezvikoro zvepamusoro, VaPride Mukono, vatiwo zviri kuitwa nemakurukota ehurumende kushora vana veZimbabwe vakavavhotera kuitira kuti vagovamirira muparamende. Vati musangano wanga uchitwa naAmai Mugabe hausi wehurumende uye makurukota ehurumende hasungirwi kunge aripo. Zvichakadai, nhepfenyuro yeZimbabwe Brodacasting Corporations haina kuisa paterevhizheni zvange zvichiitika muparamende sezvainoita Chitatu chega chega. ZBC haina kupa chikonzero. Asi ZBC yange ichiburitsa zvese zvange zvichiitika kumusangano waAmai Mugabe kuRushinga mudunhu reMashonaland Central. VaMukono vati zvave kuitika zvinoratidza kuti Amai Mugabe vave kuita pamadiro nemakambani ehurumende. Musi weChitatu chega chega ZBC inoburisa paterevhizheni zvinenge zvichiitika muparamende apo nhengo dzeparamende dzinenge dzichibvunza makurukota mibvunzo.",MDC Yokurudzira Kurangwa kweMakurukota Anotyora Mirawu yeParamende
"Zvimwe zvizvarwa zveZimbabwe zvange zvaenda kuZimbabwe pazororo regoredzva nekisimusi zvinoti zvakazvionera zvega pamhuno sefodya kuti zvinhu zvaita manyama amire nerongo munyaya dzezvehupfumi munyika. South Africa, iyo ine vanhu vakawanda vanobva kuZimbabwe, yazarura makambani ayo mazhinji nhasi mushure mekuperera kwezororo. Asi dzimwe mhuri dzeZimbabwe dzakange dzashanya kumusha, dzinosanganisira avo vakange vave nemakore anopfuura maviri zvichienda mberi vasati vadzokera kumusha, dzinoti dzakashamiswa nemamiriro ezvinhu kumusha. Kushamisika uku, kunosanganisira kukwira kwemitengo, kushaikwa kwemari nezvinhu zvinokosha, kuderera kwemigwagwa, kudhura kwezvekufambisa, uyewo nekusarongeka kwemafambisirwe emabasa munyika. VaHarry Pillay, avo vakange vave nemakore mana vasati vambotsika gumbo ravo kumusha, vanoti hurumende inofanira kugadzira mamiriro ezvinhu nechimbi chimbi sezvo nyika yavekuenda kumawere. VaPanganai Tshuma, avo vange vave nemakore matatu vasati vadzokera kumusha vanoti gore rino, ivo nemudzimai wavo, vachashanda nesimba kuitira kuti vagone kubatsira hama dzavo dziri kumusha idzo dzaomerwa nehupenyu. VaTshuma vaenderera mberi vachiti vakafara zvikuru kupedza zororo nevadikani vavo asi dambudziko guru ravakasangana naro ndere kushaikwa kwemafuta ekufambisa dzimotokari. Vanoti zvichavatorerezva nguva refu vasati vadzokera kumusha kunze kwekuti kana hurumende yeZimbabwe yagadzirisa matambudziko akatarisana nenyika. Kunyanga hazvo VaBatsirai Gondo, vakafara kusangana nevadikani vavo mushure menguva refu, vanoti havana kufadzwa, nechipitipiti chavakasangana nacho pakuenda nekudzoka, pamuganhu weZimbabwe neSouth Africa paBeitbridge kunyanya kudivi rekuZimbabwe. Vamwewo vanoti vane hama dzavo dzakawanda dzakakundikana kudzoka kuSouth Africa mushure mekunge dzadzorwa pamugano wedivi reSouth Africa nekuda kwekuti magwaro avo ekufambiswa akange asina kumira zvakanaka. VaMike Ndlovu vanoti vashandi vepamugano uyu vakange vachipomera vanhu vakawanda mhosva yekushandisa magwaro emuSouth Africa avakawana zvisiri pamutemo. VeStudio 7, havana kukwanisa kunzwa divi rebazi rinoona nezvemukati meSouth Africa sezvo vanobvumidzwa kutaura nezvazvo, vachiri pazororo. No media source currently available    ",Zvizvarwa zveZimbabwe Zviri muSouth Africa Zvokatyamadzwa neMamiriro eHupfumi Mushure Mekushanya paZororo
"Vanhu vanodarika makumi mana nevanomwe vashaya mutsaona mushure mekunge mabhazi maviri anoti reSmart Express neBolt Cutter abonderana pedyo neRusape. Mabhazi aya ange achangodarika patoll gate remunzvimbo iyi. Mutauriri wemapurisa, Assistant Commissioner Paul Nyathi, vati kusvika pari zvino mapurisa akwanisa kuverenga mitumbi yevana vaviri nevanhu vakuru makumi mana nemakumi mashanu. Vatiwo mapurisa achiri kuenderera mberi achiferefeta nyaya iyi. Mifananidzo iri kubva panjodzi iyi iri kuratidza kuti vanhu vakawanda vatyoka mitezo.",Vanhu Makumi Mana neVanomwe Vanoshaya Mutsaona yeMabhazi kwaRusape
"Mutongi wedare ramejasitiriti, Amai Feresu Chakanyuka, varasa chikumbiro chemumiriri weZengeza West mudare reparamende VaJob Sikhala chekuti vatongwe vachibva kumba pamhosva yavari kupomerwa yekunzi vakavhiringidza mafambisirirwo enyaya mumatare zvichitevera kupambwa nekupondwa kwaMuzvare Ali kuNyatsime. VaSikhala vakange vadzika kudare vachida kupihwa mukana wekubhadhara mari yechibatiso vachiti dzimwe nhengo dzeTripple C dzavajkasungwa pamwechete nadzo dzakapihwa mukana wekutongwa dzichibva kumba uye nguva yarebesa vari muhusungwa. Asi Amai Chakanyuka vati hapana chachinja kubva pavakambonyimwa mukana uyu nematare vachiti VaSikhala munhu anogara achikoromora nyaya uye vakatyora zviga zvavakapihwa nedare pane imwe nyaya yavari kupomerwa yekukurudzira mhirizhonga pavanonzi vakakurudzira veruzhinji kuti vapinde mumigwagwa vachiratidzira muna Chikunguru 2020. Amai Feresu vati VaSikhala vakapihwa mukana wekutongwa vachibva kumba kwavo vanogona kuramba vachipara mhosva zvavati zvinogona kukoknzera kusagadzikana munyika. Amai Feresu vati VaSikhala vagodzoka kudare musi waZvita 5 pakatarisirwa kutanga kutongwa kwemhosva yavari kupomerwa iyi. VaSikhala vakatarisirwawo mudare musi waZvita 7 apo dare rakatarisirwa kutura mutongo waro wekuti mutongi pane imwe nyaya yavari kupomerwa yekunzi vakakurudzira mhirizhonga zvichitevera kupambwa nekupondwa kwaMuzvare Ali ogeza mawoko ake here kana kuti kwete panyaya iyi zvichitevera chikumbiro chakasvitswa naVaSikhala.",VaSikhala Vonyimwa Zvakare Mukana weKubvisa Mari yeChibatiso
"Mhirizhonga ine chekuita nezvematongerwo enyika inonzi yatanga pamberi pesarudzo dzegore rinouya zvichitevera kupiswa kwebhawa remumwe wevatevedzeri vemutungamiri weMDC inotungamirwa naVaMorgan Tsvangirai pamwe nekupwanywa kwaitwa imba yakanzura webato iri muKuwadzana madeko apfuura. Zvinonzi pane vanhu vanga vachifamba nemotokari dzisina manhamba vasvika vakapwanya mudhuri wepabhawa raEngineer Mudzuri vanove mumwe wevatevedzeri vemutungamiri weMDC-T, vakatora mari nezvimwe zvinwiwa zvanga zviri mubhawa iri, ndokubva vasiya varipisa. Mumwe mushandi wepabhawa iri iro riri muna Coventry Road muHarare, VaTichaona Murevanhema, vati vazosara vosvika pabasa bhawa iri ave mazimbe chete. Mushandi mukuru wepabhawa iri uye ari hama yaVaMudzuri, VaVengesai Mudzuri, vati vanofungidzira kuti kupiswa kwaitwa bhawa iri kunze koda kuedza kunogona kunge kwaitwa nevanhu vezvematongerwo enyika sezvo VaMudzuri, avo vaimbova gurukota rinoona nezvemhando dzemoto muhurumende yemubatanidzwa, vari mune zvematongerwo enyika. Studio7 haina kukwanisa kubata VaMudzuri sezvo nharembozha yavo yanga isiri kubatika. Zvichakadai, imba yakanzura weMDC-T anomirira Ward 38 kuKuwadzana, VaWilton Njanjasi, inonzi yapwanywa mahwindo pamwe nemudhuri husiku nevanhu vanonzi vanga vachifamba nemotokari mbiri dzisina manhamba. VaNjanjasi vaudza Studio 7 kuti zvaitika izvi zvasiya mhuri yavo yakabatira hana mumawoko. VaNjanjasi vaenderera mberi vachiti vanhu vapwanya pamba pavo ava vasiya vazvambaradza mumwe mushandi anoshanda husiku achichengeta motokari panzvimbo inochengeteswa motokari husiku nevagari vemunzvimbo yavo vachitiwo vanhu ava vanga vaine pfuti. VaNjanjasi vati semaonero avo hadzisi mbavha asi vanogona kuve vanhu vanoita zvematongerwo enyika sezvo vasina chavatora pazvinhu zviri pamba pavo. Zvichakadai, mutauriri weMDC-T, VaObert Gutu, vati zviri pachena kuti kupiswa kwebhawa raVaMudzuri pamwe nekupwanywa kwemba yaVaNjanjasi kwaitwa nevanhu vebato reZanu PF. VaGutu vakurudzira mapato ose kuti atsvage runyararo asingashandise mhirizhonga pamberi pesarudzo dzegore rinouya vachitiwo zvasarira mapurisa kuti aferefete nyaya mbiri idzi asina divi raakarerekera. No media source currently available Hatina kukwanisa kunzwa divi reZanu PF panyaya iyi kunyange hazvo mutauriri wemapurisa, Senior Assistant Commissioner Charity Charamba, vachiti mapurisa ari mubishi kuferefeta nyaya iyi. Matikitivha anga ari pabhawa rapiswa iri pasvika Studio 7 panzvimbo iyi. Zvaitika izvi zvinouyawo mushure mekupiswa kwakaitwa motokari yeboka revechidiki kuKuwadzana nevanhu vari kufungidzirwa neMDC kuti ndeve Zanu PF. Gurukota rinoona nezvinoitika mukati menyika, VaIgnatius Chombo, vakati kupiswa kwemotokari yeMDC chinhu chakaitwa nevanhu veMDC. Nekune rumwe rutivi, VaJim Kunaka, avo vaimbotungamira chikwata chakarerekera kuZanu PF chinonzi Chipangano vakabuda padandemutande paFacebook vachiti bato ravo rinogona kushandisa mhirizhonga kunhengo dzeMDC pamberi pesarudzo kuti ridzoke mumasimba. Sangano rinokurudzira nyaya dzerunyararo munyika reZimbabwe Peace Project raburitsa mashoko ekukurudzira mapurisa kuti aite basa rawo nechimbichimbi nyaya dzemhirizhonga dzisati dzatekeshera nenyika yose pamberi pesarudzo dzegore rinouya. No media source currently available ",Dandaro Bar raVaMudzuri Rinopiswa Kusara Ava Matsindo
"Zviuru nezviuru zvevanhu zvinonzi zvatadza kupinda muNational Sports Stadium kuti zvinoonekana nemutumbi wemuimbi ane mukurumbira, Oliver Mtukudzi, uyo akaitwa gamba nehurumende. Mtukudzi akashaya nemusi weChitatu mushure mekurwara nechirwere cheshuga. Vatadziswa kupinda munhandare iyi vanosanganisira muimbi ane mukurumbira, Winky D, pamwe nemutungamiri weMC, VaNelson Chamisa, avo vanonzi vatadziswa kupinda munhandare iyi nevasori. Studio7 haina kukwanisa kunzwa divi rehurumende sezvo nhare yemunyori webazi rezvekuburitswa kwemashoko, Va Nick Mangwana, yanga ichinetsa kubata. Mushure mekuonekwa muNational Sports Stadium, mutumbi wa Mtukudzi watakurwa uchiendeswa kumuzinda wemauto eOne Commando, uko wazotakurwa nechikopokopo uchiendeswa kumusha kwake. Mutukudzi acharadzikwa neSvondo kuMadziwa. Mtukudzi akashaya ave nemakore makumi matanhatu nematanhatu, uye asiya mudzimai, Daisy, vana nevazukuru. Mutauriri weMDC, VaJacob Mafume, vaudza Studio7 kuti mushure mekubvunzurudzwa pamusuwo weNational Sports Stadium kwenguva yakareba nevasori vehurumende, VaChamisa vaona zvakakodzera kuti sezvo nyika iri pakati pekuchema gamba, zviri nani kuti vasuduruke kuitira kuti kuchemwa kwaMtukudzi kuenderere mberi zvakanaka, ivo ndokubva vadzokera zvavo kumba. “Inyaya yange ichirongwa nevanhu vedu vanosanganisira munyori mukuru, VaDouglas Mwonzora, naVaCecil Zvizvai,” VaMafume vaudza Studio 7. “Pavange vachironga mapindiro anofanirwa kuitwa naVaChamisa, ndipo pavaudzwa kuti zvirikunetsa asi Havana kuudzwa chikonzero. Pange pachingononotswa kusvika tangozoona kuti zvirinani kuti mutungamiriri wedu abvepo.” Vachinyora padandemutande reTwitter, VaMwonzora vati vaedza kutaurirana nevasori vehurumende kuti vaone kuti zvavange vachiita handizvo asi Havana kuteererwa vachibva vatora VaChamisa vakaenda navo kumba. “Hatidi kutora rufu rwaMtukudzi tichipinza nyaya dzezvematongerwo enyika maruri,” vadaro VaMafume. “Ngatichemei VaMtukudzi nehunhu nekuti zuva ranhasi mhuri yekwaMtukudzi ndiyo iri kudzimbiwa.” No media source currently available ",Vasori Vanotadzisa VaChamisa Kupinda muNational Sports Stadium
"Sangano reDiaspora Care Forum, DICAFO, rabatsirwa nezvinhu zvekushandisa zvakaita semafomu akadhindwa nezvimwe mumatunhu ari kuchamhembe kweAfrica. Zvinhu izvi zvabva kukambani ye Classy Trade and Invest, (CTI). Vachitaura pavatambidzwa zvinhu zvekushandisa, munyarikani weDICAFO, VaAustin Moyo, vati sangano ravo rinofara zvikuru nezvaitwa nekambani yemuSouth Africa yeCTI . Vati kubva nhasi, sangano ravo richange richisimudzira chirongwa chekubatsira zvizvarwa Zimbabwe zviri kutambura kunze kwenyika. Mukuru wekambani ye CTI, Va Louw Parsons, vati kambani yavo yabatsira DICAFO nechinangwa chekusimudzira basa rakanaka richazenge richiitwa nesangano iri. Mukuru we DICAFO, VaSocks Chikowero, vatiwo sangano ravo richaendesa zvavapihwa kumatunhu akasiyana siyana ari muSouth Africa uyewo nenzvimbo dziri munyika dzose dziri kuchamhembe kweAfrica. Asi vati izvi zvichaitwa kana vachinge vaparura mapazi munzvimbo idzi. VaChikowero vati pane vanhu vanopfuura makumi mashanu vakaratidza chido chekuva vamiriri vesangano ravo mumatunhu akaita seSekunda, Limpopo neCape Town muSouth Africa. Vatiwo kune zvizvarwa zvedzimwe nyika zviri kuratidzawo chido chekuva nhengo dzesangano ravo. No media source currently available ",Sangano reDicafo Rowana Rubatsiro Kubva kuKambani yekuSouth Africa
"Mutungamiri wenyika VaEmmerson Mnangagwa vakaisa runyoro rwavo pagwaro rakakosha rino kurudzira hutongo hwejekerere munyika dzemuAfrica uye kuitwa kwesarudzo dzakachena kana kuti African Charter on Democracy, Elections and Governance. Magweta anoongorora nyaya dzezvemitemo munyika nemabasa eparamende eVeritas aburitsa mashoko kuvatori vanhau achiti azviviswa negurukota rezvemitemo VaZiyambi Ziyambi kuti mutungamiri wenyika aizoisa runyoro rwake pachibvumirano ichi. VaMnangagwa vakatanga varatidza kuzvipira kutambira chibvumirano ichi kumusangano weAfrican Union musi wa 21 Kurume muna 2018. Vakazopihwa mvumo nedare reparamende muna Kurume 2019 kuti Zimbabwe ive panyika dzinobatwa nezvisungo zveAfrica Charter iyi asi Veritas inoti zviri kuishamisa kuti sei zvatora makore matatu kuti VaMnangagwa vazoisa runyoro rwavo. Studio 7 hainawo kukwanisa kubata VaZiyambi kuti tinzwe divi ravo. Asi sachigaro wesangano rakazvimirira rinoongorora sarudzo reZimbabwe Election Support Network kana kuti ZESN VaAndrew Makoni vati vanotambira danho iri uye vane chivimbo chekuti Zimbabwe ichatanga kutevedzera chibvumiramo ichi musarudzo dzema by elections dziri kutarisirwa mukutanga kwegore rinouya nedza2023. No media source currently available  ",VaMnangagwa Voisa Runyoro Rwavo paChisungo cheAfrican Union Chekuita Sarudzo Dzakachena
"Nyanzvi munyaya dzezvehupfumi Muzvinafundo Gift Mugano vanoti danho rotorwa nehurumende rekusunga vanonzi vari kutengesa mari pamukoto harisi kuzogadzirisa dambudziko rekushaya simba kwedhora remunyika nekushaikwa kwemari yekunze. Vachitaura nebepanhau reSunday Mail, muchuchusi mukuru wehurumende VaKumbirai Hodzi vayambira kuti vachasungwa vachagara mujeri kwenguva yakareba uye RBZ yatiwo iri kusangana svondo rino nevemabhizimisi kuona kuti chii chapa kuti vatengese zvinhu nemutengo wedhora rekuAmerica. Mutengo wedhora remunyika kuRBZ zvikamu makumi masere nemashanu padhora rekuAmerica kana kuti 1:85. Asi pamukoto dhora remunyika riri kutengeswa nemari inosvika kumadhora zana nemakumi masere kana kuti 1; 180. No media source currently available  ",Nyanzvi muNyaya dzezveHupfumi Inoti Kusunga Vanhu Hakumise Kushaya Simba kweDhora remuNyika
"Mutungamiri wenyika VaRobert Mugabe vanoti havasi kuzodaidzira sarudzo dzechimbi-chimbi sezviri kudiwa nemapato anopikisa hurumende yavo pamwe nevaratidziri. Vachitaura pamusangano wekomiti yepamusoro-soro mubato reZanu PF yeCentral Committee pamusangano waitirwa pamuzinda webato iri, VaMugabe vati nyangwe zvizvarwa zveZimbabwe zvikaratidzira zvakaita sei havasi kuzofa vakasiya chigaro kana kushevedzera sarudzo itsva vachiti veruzhinji vakataura zvido zvavo pasarudzo dzemuna 2018. Vati mapato anopikisa pamwe nevari kuratidzira vachiti varikuda sarudzo itsva vanofanira kumirira kusvika muna 2018 kwete kumhanyira kumedza kutsenga kuchada. Hatina kukwanisa kutaura nevemapato anopikisa kuti tinzwewo pfungwa dzavo panyaya iyi. Uku VaMugabe vachitaura izvi, boka re#Tajamuka/Sijikile ranga richiratidzira pakati pedhorobha richiti VaMugabe vanofanira kusiya basa. Varatidziri ava, avo vanga vachisvika makumi mashanu vatangira kuratidzira pedyo nemahofisi akanzuru yeHarare vakakwidza nemunaNelson Mandela vakananga kuparamende. Vazorwisana nemapurisa pavasvika panosangana migwagwa inoti Nelson Mandela naSam Nujoma apo mapurisa akanda hutsi hunokachidza uku varatidziri ava vachirova mapurisa nerekeni kana kuti ndandi zvaita pave nekumhanyisana kwechinguvana pakati pemapurisa nevaratidziri ava. Mumwe anga achitungamira kuratidzira kwanhasi, VaSilvanos Mudzvova, vaudza Studio 7 kuti havasi kufarawo nekupindira kuri kuita vari muhurumende munyaya dzekutongwa kwedzimhosva vachiti vacharamba vachiratidzira kudzamara VaMugabe vasiya chigaro. Mumwe wevaratidziri ava, VaHardlife Mudzingwa, vaudza Studio 7 kuti pane nhengo dzeTajamuka nomwe dzakuvara mukuratidzira uku uye vatsinhira mashoko aVaMudzvova vachiti VaMugabe havana masimba ekutaura kuti havabve pachigaro kana veruzhinji vachida kuda vabve. Hatina kukwanisa kunzwawo divi remapurisa kuti tinzwe kuti mapurisa mangani akuvara pachiitiko ichi. Kuratidzira kwanhasi kunouyawo apo dare rakatura mutongo wekuti mutemo wakadzikwa nemapurisa wekuti pasartidzirwe muHarare kwemasvondo maviri hausi pamurawo kunyangwe hazvo mapurisa akapihwa mazuva manomwe ekugadzirisa nzira yaangashandisa kugadzira mutemo uyu urikudaidzwa kuti Statutory Instrument 101A. Zvichakadaro, sangano reZimbabwe Lawyers for Human Rights rinoti mutongi wedare repamusoro VaJoseph Musakwa nhasi vapa mukana wekubvisa mari yechibatiso inosvika zana remadhora kune vanhu vana vakasungwa mukuratidzira kwakaitika musi wa 26 Nyamavhuvhu. Vapihwa mukana wekubvisa mari yechibatiso ava ndiAmai Kerina Gweshe, VaTonderai Chakeredza, VaArthur Chingwari naAmai Loveness Mahlepu. Kuratidzira uku kwainge kwakarongwa nemubatanidzwa wemapato anopokisa anozivikanwa nekuti National Electoral Reform Agenda kana kuti NERA. Asi chikumbiro chaiswa kudare iri nemutauriri wesangano retajamuka VaPromise Mkwananzi chekuti vapihwe mukana wekubvisa mari yechibatiso chanzi chichanzwikwa musi wa 14 Gunyana. Mune imwe nyaya yange iri kumatare, nyaya yaMuzvare Linda Masarira nevamwe gumi yanziwo ichanzwikwa musi wa19 Gunyana. Muzvare Masarira vagara mujeri kubva musi wa 6 Chikunguru. No media source currently available  ",VaMugabe Vanoti Havasi Kusoshevedzera Sarudzo dzeChimbichimbi
"Mutauriri webato guru rinopikisa reMDC Alliance, muzvare Fadzayi Mahere, avo vari kupomerwa mhosva yekuburitsa manyepo padandemutande reTwitter neMuvhuro vakabhadhariswa mari yechibatiso zviuru gumi zvemadhora emadhora emar yemuno kuti vatongwe vachibva kumba. Vachipa mutongo wavo, mutongi VaTrynos Utahwashe, vati havabvumirani nevachuchusi panyaya iyi kuti Muzvare Mahere vanogona kupara mhosva zvakare kana vakatongwa vachibva kumba uye kuti vanogona kutiza nyaya yavo isati yanzikwa vachiti magwaro avo ekufambisa anotori namabharani wedare pane imwe nyaya iri kudare iri. Vatiwo segweta Muzvare, Mahere vakazvipira kumapurisa apo vakaziva kuti vamwe vavo vanoti mutori wenhau, Hopewell Chin’ono nemutevdzeri wasachigaro webato ravo VaJob Sikhala vainge vasungwa nekuda kwenyaya imwe cheteyo. VaUtahwashe vati vaona Muzvare Mahere vari musungwa anokodzera kupihwa mukana wekubhadhara mari yechibatiso kuti vatongwe vachibva kumba. Muzvare Mahare vanziwo vagare pakero yavakapa muHarare uyewo kuti vamhan’are kumapurisa ekuAvondale kamwe chete pasvondo. Vanziwo vasataure nevafakazi panyaya iyi. Kunyange hazvo Muzvare Mahere vanzi vatongwe vachibva kumba, Chin’ono naVaSikhala vakanyimwa mukana wekubhadhara mari yechibatiso. Mumwe wevatevedzeri vemutungamiriri weMDC Alliance, VaTendai Biti, avo vange vari mudare neMuvhuro vati zvinofadza kuti kune vamwe vatongi vachiri kuita basa ravo nemazvo. VaBiti vati vanovimbva kuti Chin’ono naVaSikhala vachipihwa mukana wekubhadhara mari yechibatiso nedare repamusoro. Vaviri ava vanotarisirwa kukwidza chikumbiro chavo kuHigh Court svondo rino. Nyaya yaMuzvare Mahere ichadzoka kudare zvakare musi wa23 Kukadzi. Mune imwewo nyaya, dare ramajisitiriti, ratadza kunzwa chikumbiro chevachuchusi chekuti dare rigure mutongo wekubhadharisa meya weHarare vakamiswa basa, VaJacob Mafume , mari yechibatiso nechikonzero chekuti vanogona kuramba vachitaura nevafakazi panyaya yavari kupomerwa yehuwori. No media source currently available ",Muzvare Mahere Vopihwa Mukana weKubvisa Mari yeChibatiso
"Zimbabwe yapemberera kusvitsa makore makumi matatu nemasere nyika yawana kuzvitonga kuzere, mutungamiri wenyika, VaEmmerson Mnangagwa, vachiti hurumende yavo yagadzirira zvakakwana kuti sarudzo dzakachena dziitwe gore rino. Asi izvi zvashorwa nemutungamiri weMDC-T, VaNelson Chamisa. Vachitaura munhandare yeNational Sports Stadium manga muchiitirwa mhemberero dzekuzvitonga, VaMnangagwa vati hurumende yavo yagadzira zvose zvinodiwa kuti paitwe sarudzo dziri pachena gore rino. VaMnangagwa vatiwo mhemberero dzanhasi dzakakosha zvikuru sezvo kari kekutanga kuti mhemberero idzi dziitwe vaimbove mutungamiri wenyika, VaRobert Mugabe, vasisiri panyanga. Mashoko aVaMnangagwa aya ashorwa naVaChamisa, avo vanga varipowo pamhemberero idzi. VaChamisa vati mitemo yose inobata sarudzo inofanirwa kuvandudzwa vachiti izvi hazvitore nguva kana hurumende yakazvipira kuita sarudzo dziri pachena. VaMnangwagwa vati hurumende yavo iri kushanda zvakasimba kuvandudza hupfumi hwenyika kubudikidza nekusimbaradza nyaya dzekurima, kucherwa kwezvicherwa pamwe nekusimudzira nyaya dzekudyidzana nedzimwe nyika. Vaenderera mberi vachiti hurumende yavo iri kushanda zvakasimba kuedza kupedza dambudziko rekushayikwa kwemari mumabhanga zvavati zviri kuita kuti makambani pamwe neveruzhinji vawomerwe nehupenyu. Asi VaChamisa vashora VaMnangagwa vachiti hapana chavataura chinopa pundutso kuvashandi vehurumende vari kutambira mari shoma kunyanya vadzidzisi navana mukoti avo vari kuramwa mabasa. VaChamisa, avo vanoti nyaya yerusunguko rweZimbabwe haisi yebato reZanu PF chete asi kuti chizvarwa cheZimbabwe, vatambirwawo nemufaro mukuru neveruzhinji vanga vakazadza nhandare zvekupfachukira zvaita kuti zviuru nezviuru zvevanhu zvitadze kupinda munhandare iyi. Mushure memashoko emutungamiri wenyika, veruzhinji varatidzwa zviratidzwa zvinoitwa nevanhu vanenge vakawanda kana kuti ma mass displays aitwa nevana vechikoro, mapurisa pamwe nemauto uye vakazoona mutambo wenhabvu watambwa pakati pechikwata cheZimbabwe nechekuBotswana. No media source currently available ",Zimbabwe Inosvitsa Makore Makumi Matatu Yawana Kuzvitonga
"Zimbabwe iri kutarisirwa kuita sarudzo dzemutungamiri wenyika, vamiriri veparamende, makanzura, pamwe nemameya, gore rino pakati pa 21 Chikunguru na21 Nyamavhuvhu, sezvakaziviswa neZimbabwe Electoral Commission, ZEC.  Sachigaro veZEC, Amai Priscilla Chigumba, vakazivisawo zvakare kuti zviri kumutungamiri wenyika, VaEmmerson Mnangagwa, kutara zuva resarudzo, sekupiwa kwavanoitwa masimba ekuita izvi nebumbiro remitemo.  Asi vamwe vakaita semunyori mukuru webato rinopikisa reMDC-T, VaDouglas Mwonzora, vanoti nguva yacho yasara, inove mwedzi mina kusvika musi wa 21 Chikunguru, yave pfupi kuti pagadzirirwe zvose zvinofanirwa kunge zvaitwa pasati paitwa sarudzo.  VaMwonzora vanoti hapasati pave negwaro revavhoti, uye mapato haasati ariongogorora, hapasati pazivikanwa kuti masangano api achapinda munyika kunoongorora sarudzo, uye hapasati paziviswa kuti ndekupi kuchadhindwa mapepa ekuvhotera.  Iwo mapato ezvematongerwo enyika haasti aitawo sarudzo dzekutsvaga vachaamirira musarudzo, vane mazita anozondeswa kudare rinoona nezvesarudzo, reNomination Court.  Nhengo yeZanu PF vachimirira Mopopoa/Pelandaba muparamende, VaJoseph Tshuma, vanoti sarudzo dzichaitwa zviri mugwara kunyange hazvo nguva iri kufamba.  Ukuwo munyori mukuru muMDC-T, VaDouglas Mwonzora, vanoti zvinhu hazvina kumira zvakanaka sezvo paine zvinhu zvakawanda zvisati zvaitwa kuitira kuti nyika iite sarudzo dzinotambirwa nemunhu wese.  No media source currently available ",Vamwe Voti Gadziriro dzeSarudzo Dziri Kumashure Gore Rino
"Kushaikwa kwemagetsi munguva dzinenge veruzhinji vari kuita mabasa akasiyana siyana kwava kupa kuti vamwe vanhu pamwe nemabhizimisi vashande kwenguva pfupi munguva dzehusiku apo magetsi anenge achiwanikwa. Vanoita mabasa emaoko akaita sekusona nemishina inoda magetsi, kuweredha, pamwe nekugadzira motokari pachidiwa moto wemagetsi, vava kuita mabasa aya munguva dzavanofanirwa kunge vakarara, sezvo iri iyo nguva iri kuwanikwa magetsi kwemaawa mashanu kana matanhatu pazuva. Mumwe wevanhu ava, VaBen Kidney Chisale, vanosona mbatya pa Mabelreign Shopping Center. VaChisale vanoti vava kushanda nguva dzavakange vasingashandi kana magetsi achiwanikwa nguva dzose. Vanoti sezvo kusina magetsi, vave kushandisa maoko avo vachitenderedza vhiri remushini wavo, uyo unoshandisa magetsi, kuitira kuti varambe vachiita basa rinovawanisa mari. VaChisale vanoti havasi kumborara zvakanaka kubva zvatanga kunetsa magetsi. Muswero wese wezuva vanenge vachitambira machira anouya nevanhu vanenge vachida kusonerwa mbatya dzavo. VaChisale vanoti panozouya magetsi pakati pehusiku, vanobva vatora mukana uyu kuita basa ravo. Makanika wemotokari kuBluffhill Industries, VaNohlipo Magadlela, vanoti vanoshanda husiku hwese kusvikira mangwanani zvokuti vaakutya kuti zvinogona kuzovhiringidza hutano hwavo. VaMagadlela vanoti vanorara mumota dzavanogadzira idzodzo nokuti hapana zvimwe zvinhu zvavanokwanisa kuita sezvo basa rokugadzira mota riri iro rinoraramisa mhuri yavo. Dambudziko iri riri kusanganawo nevasikana vakaita saMuzvare Junior Musango, avo vanoshanda mudzimba. Vanoti basa zhinji rave kuitwa husiku magetsi adzoka, izvo zvinovasiya vaine nguva shoma yekuzorora. Kambani yemagetsi, yeZimbabwe Electricity Supply Authority, Zesa, inoti ichokwadi kuti iri kudzima dzima magetsi senzira yekuti magetsi mashoma ari kuwanikwa munyika, ashandiswewo neveruzhinji munguva dzaanenge adzoka. Mutauriri weZesa, Va Fullard Gwasira, vanoti Zesa yatarisana nedambudziko iri nepamusana pekudzikira zvakanyanya kwaita mvura yemuKariba Dam, iyo inoshandiswa mukugaya magetsi. Nyanzvi munyaya dzehupfumi dzinoti dambudziko reZesa rekutadza kuwanira nyika magetsi riri kukonzerwa nekutadza kwayo Zesa kubhadhara zvikwereti zvayo zvemagetsi kumakambani anoti Eskom yekuSouth Africa, neHidroelectrica deCabora Bassa yekuMozambique. Kunyange hazvo gurukota rezvemagetsi, VaFortune Chasi, vari kutaurirana nemakambani aya kuitira kuti atange zvakare kukweretesa Zimbabwe magetsi - panguva iyo Zesa inenge ichibhadhara zvikwereti zvayo kumakambani aya, chokwadi chiripo ndechekuti makambani aya, ayo ari kunetsekanawo nenyaya dzemari, ari kuda kutanga abhadharwa mari dzawo kuitira kuti atange zvakare kukweretesa Zesa magetsi. Kudzamara dambudziko iri ragadziriswa, zvinhu zvicharamba zvichioma muZimbabwe, izvo zvinodzosera shure budiriro yenyika.  No media source currently available ",Kushaikwa kweMagetsi Kwopa Kuti Vanhu Vashande Husiku
"Boka rinoona nezvekuferefetwa kwenyaya muAmerica, reFBI, neMugovera rakaburitsa gwaro rakambenge rakachengetedzwa rine chekuita nerutsigiro rwunonzi rwakapiwa zvizvarwa zveSaudi Arabia zviviri zvinopfurikidza mwero zvakarwiswa zvivakwa zvemuAmerica musi wa 11 Gunyana, 2001. Gwaro iri, iro rine mapeji gumi nematanhatu, rinodonongodza kudyidzana kwevarume vaviri ava nevanodyidzana neSaudi Arabia vari muAmerica, asi haripe humbowo hwekuti vakuru muhurumende yeSaudi Arabia vane chekuita here nekurwiswa kwe America uku. Gwaro iri, iro rakaburitswa neMugovera raive zuva rekurangarira makore makumi maviri kurwiswa uku kwaitika, nderekutanga kuburitswa kubva pakapiwa mvumo nemutungamiri wenyika VaJoe Biden yekuti magwaro anga agara asingaziviswi kune veruzhinji aburitswe. Hurumende yeSaudi Arabia yakanga yagara ichiramba kuti haina chekuita nekurwiswa kweAmerica uku, uye muzinda wenyika iyi muAmerica wakazivisa kuti wakatsigira danho rekuburitswa kwemagwaro aimbenge akachengetedzwa aya senzira yekupedza nayo zvipomerwa zvekuti Saudi Arabia yaive nechekuita nechiitiko ichi. Vanoongorora zvematongerwo enyika, vari nhengo yesangano reZimbabwe Citizens Initiative, VaPromise Sande, vanoti kuburitswa kwegwaro iri kune veruzhinji chinhu chakakosha zvikuru sezvo zvichibatsira vakarasikirwa nehama neshamwari kuti vazive zvakaitika. No media source currently available ",Boka reFBI muAmerica Rinoburitswa Gwaro reKuferefetwa kweKurwiswa kweAmerica Muna 2001
"Zimbabwe nhasi yatabatana nenyika dzepasi rese kucherechedza zuva rechirwere cheshuga kana kuti World Diabetes Day veruzhinji vachikurudzirwa kuvhenekwa navanachiremba, kudya chikafu chine hutano uye chinoita kuti vasabatwe nedenda iri. Nyanzvi munyaya dzezvehutano dzashandisa zuva ranhasi kuongorora vanhu pachena pamwe nekuvadzidzisa pamusoro pudenda iri. Mumwe murapi pane chimwe chipatara chakazvimirira muHarare, Amai Fungai Priscillar Gomba vati hirwere cheshuga chiriri kupararira munyika asi munhu anogona kurarama pasina dambudziko kana atavedza dzidziso kubva kunana chiremba. Vanoti zvimwe zvikonzero zvinoita kuti vanhu vabatwe shuga kana kuti diabetes inyaya yekuzvarwa mumhuri ine nhoorondo yechirwere ichi, mararamire anoita munhu nechikafu chaanodya kana kuti kuti Lifestyle pachirungu. Vaenderera mberi vachiti vashandisa zuva ranhasi kungorora vanhu kuti vane denda iri here pamwe nekuti vangararame sei vasingapinde munjodzi. Imwe nyanzvi munyaya dzekuongorora zvirwere, VaEdmore Mahureva, vanoti vashandisa zuva ranhasi kuita ongororo dzakaita seHBCa1 yekungoora shuga yemunhu mukati memwedzi mitatu yapfuura uye vaita izvi pachena vachiti zvinobatsira kuti munhu azive pamire nedenda iri. Mutungamiriri wesangano remachiremba anoshanda akazvimirira, re Medical and Dental Private Practitioners Association Dr Johannes Marisa kuti nhasi vange vachibatsirawo vanhu pachena kuti vasafe nedenda iri. Amai Maonei Tiki avo vakabatwa shuga muna Chikumi gore rino uye vakatobviswa gumbo nekuda kwedenda iri vanoti vafara chose neruzivo rwavawana nhasi. Ambuya Agnes Zioni ndevamwe vari kurarama nedenda iri uye vanoti zvakakosha kutevedza dzidziso yanachiremba. Gore rapfuura, shuga yakauraya vanhu vanodarika zviuru zvitatu nemazana manomwe kana kuti 3,400 uye zvinofundidzirwa kuti denda iri rinobata munhu mumwe chete pavanhu gumi pasi rese. Zuva reWorld Diabetes Day iro rinocherechedzwa musi 14 Mbudzi, racherechedzwa pasi pendingindira rine chinangwa chekuti vanhu vawane zivo yakakwana kuti vakwanise kurapwa nekuita kurarama nzira dzinoita kuti denda iri risarambe richipararira kana kuti Education to Protect Tomorrow, Hatina kukwanisa kunzwa divi kana mashoko ehurumende pazuva iri sezvo mutauriri webazi iri VaDonald Mujiri vange vasati vapindura mibvunzo yedu patataenda pamhepo.",Vanhu Vokurudzirwa Kuvhenekwa Chirwere cheShuga neKudya Zvine Hutano
"Mutongi wedare repamusoro, Amai Lavender Makoni, varasa chikumbiro change chakaiswa mudare iri nemuchuchusi mukuru wenyika, VaJohannes Tomana, chekuti vatongwe nemutongi ari pamudyandigere. Mutongi wedare repamusoro, Amai Lavender Makoni, varasa chikumbiro change chakaiswa mudare iri nemuchuchusi mukuru wenyika, VaJohannes Tomana, chekuti vatongwe nemutongi ari pamudyandigere kana kuti wokunze panyaya yavo yekuda kubviswa pachigaro neJudiciary Services Commission vachinzi vakakundikana kuita basa ravo nemazvo. VaTomana vakabatwa nemhosva yekuzvidza matare mushure mekuramba kupa magweta emwana ainzi ainge abatwa chibharo navamuyaradzi kereke mapepa ekuti vachuchise nyaya yavo vega sezvo VaTomana vainge varamba kuchuchisa nyaya yacho. VaTomana vane imwezve nyaya iri kudare ramagistrate rekuti vainge vaita zvechikiribidi apo vakabvisa vasungwa vaviri muhusungwa avo vaipomerwa mhosva yekuda kubhomba kambani yealpha and omega inonzi ndeyemumhuri yemutungamiri wenyika uyewo kumusha kwavo kwazvimba. VaTomana vakati vaviri ava vainge vatenda kuita zvapupu zvehurumende. VaTomana vange vachida kuti chikumbiro chavo ichi chiendeswe kudare repamusoro soro reConstitutional Court. Mutongo uyu wave kureva kuti nyaya yaVaTomana yave kutanga kunzwikwa nedare repamusoro uye vanogona kumbomiswa basa nyaya yavo ichizeyiwa nedare. Nyanzvi munyaya dzezvemitemo varizve mutungamiri webato rinopikisa reNational Constitutional Assembly, muzvinafundo Lovemore Madhuku, vati mutongi wedare abaya dede nemukanwa. No media source currently available   ",Dare Rorasa Nyaya yaVaTomana yeKuda Vatongi veKunze
"Zvikwangwari zvemazita emigwagwa zvakaiswa nebato reZanu PF muHarare gore rapera munguva yemusangano waro mukuru wekongiresi, zvakanyorwa kuti Doctor Grace Mugabe Way, Congress Road pamwe neGutsaruzhinji Walk, zvinonzi zvakabviswa. No media source currently available Bepanhau reZimbabwe Independent rinoti rakashanyira nzvimbo iyi neChina rikaona kuti zvikwangwari zvaive nemazita emigwagwa aya akanga abviswa. Asi mutevedzeri wameya weguta reHarare, kanzura Thomas Muzuva, vanoti kanzuru yavo hainawo ruzivo rwekuti ndiyani akabvisa mazita emigwagwa iyi, kunyange hazvo yanga ichipikisa kuiswa kwezvikwangwari izvi nebato reZanu PF zvisiri pamutemo. Gore rapera, meya weHarare, VaBernard Manyenyeni, vanonzi vakanyorera kugurukota rezvekutongwa kwematunhu, VaIgnatius Chombo, vachida kuti mazita aya abviswe sezvo akaiswa zviri kunze kwemitemo yemakanzuru. Kanzura Muzuva vanoti pasi pemutemo wekanzuru yeHarare, hapana mugwagwa unopiwa zita remunhu mupenyu kunze chete kwemutungamiri wenyika. Studio7 yakundikana kubata mutauriri weZanu PF, VaSimon Khaya Moyo, kanawo mutewedzeri wemukuru anoona nezvekuburitswa kwemashoko muZanu PF, VaPsychology Maziwisa, kunyange hazvo nhare yavo yanga ichirira.",Zvikwangwari Zvakaiswa neZanu PF Zvinobviswa muHarare
"Mutevedzeri wemutungamiri wenyika VaEmmerson Mnangagwa vanoti varungu vakadzoka munyika vachida kukonzeresa mhirizhonga vanourayiwa apo vayambira nhengo dzebato ravo kuti dzivhotere nhengo yeZanu PF. Vachitaura nemusi weChina munhandare yeNgoni kuNorton, VaMnangagwa vanoti bato ravo richarakasha varungu vose vachada kukonzeresa kupanduka kwevanhu munyika. VaMnangagwa vapupura zvinogara zvichitaurwa nevanopikisa hurumemde kuti bato reZanu Pf rinotsigirwa nemasoja pamwe nemapurisa. ""Hatidi mhirizhonga tinovhota murunyararo, tinofanirwa kuremekedzwa tisu tinevanhu vakawanda, tisu vanhu, tisu hurumemde, tisu mawuto tisu mapurisa ndangangoti tiri zvese."" Vapikawo kuti hapana bato richatonga munyika kunze kweZanu PF. Vachitaura pamusangano mumwecheteyo, murongi wemisangano muZanu PF VaSaviour Kasukuwere vanoti vebato reMDC-T makwara anotya kupinda musarudzo asi vanoonekwa vachitsigira nhengo yakazvimirira VaTemba Mliswa. ""Bato reMDC-T rinofanirwa kupinda musarudzo kwete kutya kupinda musarudzo."" Sarudzo dzemuNorton dziri kuitwa nemusiwe Mugovera pakati pemapato maviri anoti Zanu PF, neNCA pamwe nevari kukwikwidza vakazvimirira VaTemba Mliswa. No media source currently available  ",VaMnangagwa Voyambira vechiChena Vari Kudzoka muNyika Kuti Vasakonzerese Mhirizhonga
"Nyanzvi munyaya dzehupfumi dzeku Rwanda dziri muZimbabwe umo dziri kupangana mazano nehurumende, pamwe nevemabhizinesi. Nyanzvi idzi dziri kuita hurukuro nevakuru vakuru muZimbabwe vachitarisa nzira dzekuti Zimbabwe ingakwezva seyi vemabhizinesi vekunze. Nyanzvi dzekurwanda dziri kushandisawo nhoroondo yadzo mukuona kuti pane zvingaitwewo here neZimbabwe. Nyanzvi dzeku Rwanda dziri kutungamirwa nemukuru we Rwanda Development Board, Muzvare Clare Akamanzi, avo vakasvika mu Harare neChipiri. Mutevedzeri wavo, VaEmmanuel Hategeka, vange vachitarisirwawo kusvika nhasi manheru ano. Mmutungamuiiriri wenyika, VaEmerson Mnangagwa, vanonzi vakakumbira mutungamiri weRwanda, VaPaul Kagame, kuti vatume nyanzvi dzavo kuzobatsira Zimbabwe zvichitevera musangano wakaitirwa ku Kigali ukabuda nechibvumirano che Continental Free Trade Area. Muongorori wezvehupfumi, uye vachishanda nesangano re Percycon Global Fund Managers, VaPersistance Gwanyanya, vanotiwo hazvina kushata kuti kuuye vamwe vekunze kuzobatsirana nehurumende yeZimbabwe asi ruzivo rwavari kuya narwo rwuzere munyika, asi harwuzi kungoshandiswa. Vatiwo dai hurumende yagona kuitawo komiti inobatsira mutungamiriri wenyika nemazano ezvehupfumi hwenyika sezvinoita dzimwe nyika. No media source currently available ",Rwanda Yobatsira Zimbabwe Nzira Dzinokwezva Mabhizimusi
"Sangano rinomirira varimisi, reZimbabwe Agricultural Professionals and Technical Association (ZAPTA) rinoti haritambiri zvataurwa nemunyori mubazi rinoona nezvemari, zvokuti gore rino hurumende haisi kupa vashandi mavhocha ne ma’hamper’’. Pakutanga kwesvondo, munyori mubazi rezvemari, VaGeorge Guvamatanga, vakanyorera vanyori mumapazi mazhinji ehurumende vachivazivisa kuti gore rino hurumende haisi kuzobatsira vashandi nemari iyi sezvo hurumende iri kunetseka mukuwana mari yacho. Munyori mukuru musangano reZAPTA, VaZivaiShe Zhou, vanoti hurumende haifanirwi kuita izvi sezvo vashandi vazhinji mubazi ravo vakashanda kwenguva refu vasingapiwi mari dzavaifanirwa kupiwa kuti vashandise mukuita basa. Vanoti hurumende ine chikwereti kuvashandi vazhinji naizvozvo haifanirwi kunyima vashandi ava mavhocha nema’hamper’ aya. VaZhou vati sangano ravo ranyora tsamba kugurukota rezvemari, VaMthuli Ncube, vachivaudza pamire vashandi pamusoro penyaya iyi, uye vachikumbira kuita musangano navo. Tabata vanoona nezvevashandi mubazi rezvekurima, VaGibson Chijarira, kuti tinzwe divi rebazi ravo asi vangotitumira gwaro rakabva kumunyori mubazi rezvemari pasina mamwe mashoko. VaZhou vaudza Studio 7 kuti kana mhinduro inobva kuna VaNcube ikanonoka kuuya, ivo nevamwe vatungamiri vesangano ravo vachaenda kuHarare kunoona VaNcube kuti varondedzere zvakanaka kuti sei vashandi vasingakwanisi kutambira nyaya yekusapiwa mavhocha nema’hamper’ awa. No media source currently available ",Sangano Rinomirira Varimisi Rinoti Hazvigoni Kuti Nhengo Dzaro Dzinyimwe Mavhocha
"Chimwe chizvarwa cheZimbabwe chiri muno muAmerica, VaGolden Makusha, vanoti kunyange hazvo muzimbabwe maita shanduko yehutungamiri, vanhu vanofanirwa kuenda mberi zvine hungwaru, sezvo paine zvakawanda zvakakanganiswa nehurumende yevaive mutungamiri wenyika, VaRobert Mugabe zvinoda kugadziriswa. VaMakusha, vanove zvakare nhengo yesangano revana veZimbabwe vari kunze kwenyika, re Zimbabwe Diaspora Network North America, ZDNNA, vanoti Zimbabwe haifanirwe kudzokorora mhosho dzaivepo dzekupa masimba akawandisa kumunhu mumwe chete. Vanotiwo hurumende itsva yaVaEmmerson Mnangagwa ine basa guru kwazvo rekurwisana nehuwori uye kuremekedza bumbiro remitemo. No media source currently available ",Vana veZimbabwe Vokurudzirwa Kupinda Mune reMangwana neHungwaru
"Sachigaro wesangano reZimbabwe Electoral Commission, ZEC, Amai Rita Makarau, vanoti sevha kana kuti dura rinochengeterwa zvinenge zvaiswa mumichina yeBiometric Voters’ Registration Kit inoshandiswa mukunyoresa vavhoti, riri kumuzinda wesangano iri muHarare. Nyaya yesevha iyi yakonzera mutauro wakanyanya munyika zvakatopa kuti vebato reMDC-T vaende kumatare vachiti vanoda kuziva kuti iri kupi. Amai Makarau vanoti sevha yakatengwa kubva kukambani yeLaxton Group. ZEC yange isiri kubuda pachena kuti sevha iripo here kana kuti kwete ichipa mashoko akasiyana. Sangano iri rakamboti riri kuda kutenga, rikazoti rine imwe tsaru asi ikozvino rave kuimba rwumwe rwiyo. No media source currently available ",ZEC Inoti Ine Sevha Inochetengerwa Zvaiswa muBRV
Bazi rezvehutano rinoti vanhu vatanhatu vakafa nechirwere cheCovid-19 nezuro zvasiya vafa nechirwere ichi kubva zvachatanga kupararira vave zviuru zvina nemazana masere nemakumi mapfumbamwe nemumwe kana kuti 4 891. Vanhu mazana matanhatu nevashanu vakabatwawo nechirwere ichi zvasiya vabatwa nacho kubva zvachatanga kupararira gore rapera vave mazana maviri nezviuru zvina zvine mazana matatu nemakumi mashanu nemumwe kana kuti 205 351. Vanhu vabayiwa nhomba yekutanga yeCovid-19 vave mamiriyoni mana nezviuru zana nezvitatu zvine gumi nevaviri kana kuti 4 103 012. Vabayiwa nhomba yechipiri sezviri kukurudzirwa vave mamiriyoni matatu nezana rezviuru negumi nemumwe zvine mazana matati nemakumi mashanu nemapfumbamwe kana kuti 3 111 359. Hurumende yange iine chinangwa chekubaya vanhu mamiriyoni gumi nhomba panopera mwedzi uno izvi zvinonzi nenyanzvi hazvichakwanisike nemazuva mashoma asara.,Vanhu Vatanhatu Vofa neChirwere cheCovid-19 neMusi weSvondo
"Munyori mukuru musangano reZCTU VaJaphet Moyo vanoti hurumende iri kuomesera vashandi vayo avo vave kushanda senhapwa nekunyimwa mari ichiti iri kuda kugadzirisa nyaya yebhajeti. Izvi zviri kuuya apo vashandi vehurumende vari kutarisirwa kuita hurukuro nehumende yacho mangwana pasi pegungano re National Joint Negotiating Council. Mukuita nhaurirano nevashandi, hurumende iri kutiwo zvinhu zvave kudzika mitengo nekudaro hapana chikonzero chekuti vashandi vati vanoda kutambiriswa nemadhora ekuAmerica. Zimstats yakazivisa neChitatu kuti mutengo wekukwira kwezvinhu kana kuti inflation wainge waderera kusvika pazvikamu mazana manomwe nemakumi matanhatu nechimwe kubva muzana kana kuti 761% muna Nyamavhuvhu kubva pazvikamu mazana masere nemakumu matatu nemanomwe kana kuti 837% muna Chikunguru. Gurukota rezvemari Muzvinafundo Mthuli Ncube vanoti hurumende yave kushandisa mari iri kusara pane yaimbopihwa vashandi kuvaka zvivakwa zvakafanana nemigwagwa, madhamu nezvimwe. Asi VaMoyo vanoti hapana chinobatika chavari kuona chiri kugadzirwa nehurumende. Gurukota rezvevashandi VaPaul Mavima vanoti vachazotaura kana nhaurirano dzevashandi vehurumende dzapaera neChishanu asi mune dzimwe nhaurirano dzekuTripartite Negotiating Forum pakati pehurumende, vashandi nevashandirwi vanoti vari kuronga kuti dziitwe asi vachitendawo kuti mitengo yezvinhu yaderera. No media source currently available Asi VaMoyo vanoti zviri kuitwa nehurumende zvasiya mushandi ari pachena. No media source currently available ",ZCTU Inoti Hurumende Iri Kuomesera Vashandi neKusavapa Mihoro Inokodzera
"Vanga vari mutungamiri wechimwe chikwata chebato reMDC-T, Muzvare Thokozani Khupe, vanonzi vasiya bato ravo vachipinda mubato reCitizens Coalition for Change rinotungamirirwa naVaNelson Chamisa. Izvi zvabuda mushure mekupinda kwaita Muzvare Khupe mumusangano waitwa nemutungamiri weCCC, VaChamisa nenhengo dzebato ravo mudunhu reBulawayo vachidzitenda nekuvhota kwadzakaita musarudzo dzakabva kuitwa dzema by-election pamwe nekukorokotedza vakakunda musarudzo dzakaitwa mwedzi wapera idzi. Asi zvinonzi pamboita mhirizhonga mumusangano uyu apo dzimwe nhengo dzeCitizens' Coalition for Change dzanga dzichiramidza kuti Muzvare Khupe vabude mumusangano uyu, dzichiti wanga uri wedunhu reBulawayo chete, kwete kuti wemunhu wese. Asi VaChamisa vanonzi ndivo vazopodza mhirizhonga nekukugunun'una kwenhengo dzavo uku, izvo zvazoita kuti Muzvare Khupe vazobvumidzwa kupinda. Mumwe anga ari mumusangano uyu asina kuda kudomwa nezita sezvo asiri mutauriri wedunhu, audza Studio 7 kuti VaChamisa vaudza musangano uyu kuti nhengo dzebato ravo dzinofanirwa kutambira munhu wese sezvo bato ravo riri idzva. Asi mutauriri waMuzvare Khupe, VaNtando Ndlovu, vanoti havana kuona kana kunzwa nezvemhirizhonga yekuti Muzvare Khupe vanga vachirambidzwa kupinda mumusangano uyu, vachiti Muzvare Khupe vatambirwa zvakanaka kwazvo. ""Izvozvo isisu hatina kuzviona. Even kana mukuru wedu President Chamisa varatidza kufara zvakanyanya."" Panyaya yekuti zvave kureva here kuti Muzvare Khupe havachisina bato ravanotungamira reMDC-T vave nhengo yeCitizens Coalition for Change, VaNdlovu vanoti, ""Izvi zvave kureva kuti Doctor Khupe ari member yeCCC inotungamirirwa naAdvocate Nelson Chamisa. Zvinoreva kuti zvose zviri kuitika zviri kuitika pasi pebato reCCC. Hatina bato reMDC-T, ratovigwa."" No media source currently available Asi mutauriri weCitizens’ Coalition for Change mudunhu reBulawayo, VaSwithern Chirowodza, vanoti musangano waitwa kuMcDonald Hall muBulawayo uyu wanga ungori musangano wenhengo dzedunhu chete, kwete weveruzhinji. Vanoti sezvo uyu wanga uri musangano wedunhu, kuzopinda kwazoita Muzvare Khupe ivo vasiri nhengo yedunhu ndiko kwatsamwisa dzimwe nhengo dzanga dzichiti vaburitswe mumusangano uyu kusvika VaChamisa vazodzikamisa nhengo dzavo. Mumwe anga ari mumusangano uyu asina kuda kudomwa nezita sezvo asiri mutauriri wedunhu, audza Studio 7 kuti VaChamisa vaudza musangano uyu kuti vanofanirwa kutambira munhu wese sezvo vari bato idzva. VaChirowodza havana kuda kubuda pachena kuti vatsigire mashoko aVaNdlovu ekuti Muzvare Khupe vave nhengo yebato reCCC, vachiti vari kutaura vakamirira Muzvare Khupe kana vari nhengo yebato ravo vanofanirwa kuziva muronga unofambiswa nawo mashoko mudunhu mavo. “Kana uyo ari kunzi mutairiri waMuzvare Thokozani Khupe ari nhengo yeCitizens’ Coalition for Change, anoziva tsika yedu yekuti province yeBulawayo ine mutauriri mumwechete, ane vanomuteedzera. Saka kana ari munhu weCitizen’s Coalition for Change anofanirwa kunge achiziva mutemo unenge urimo mumusangano. Hatitenderi kuti munhu wese ange achitaura nevatori venhau nekuti zvinoita kuti hurongwa husamire zvakanaka,” VaChirowodza vanodaro. Pakupindura mubvunzo wekuti Muzvare Khupe vatambirwa here kuve nhengo yebato re CCC, VaChirowodza havana kuda kubuda pachena, vachiti Muzvare Khupe vaudza vega vatori nenhau kuti vave nhengo yebato reCCC isina chigaro. “Mai Khupe vataurira vatapi venhau and zvinhu zviripo padandemutande kuti Mai Khupe vati iwo vave nhengo yeCitizens’ Coalition for Change asi isina chigaro. Ndozvavapa kuvatapi venhau,” VaChiroodza vanotsanangura. Mwedzi wapera Muzvare Khupe vakaudza vatori venhau kuti vaikurudzira vatsigiri vavo kuti vavhotere nhengo dzebato reCCC musarudzo dzema by-election dzakaitwa musi wa 26 Kurume. No media source currently available ","Mutungamiri weChimwe Chikwata cheMDC-T, Muzvare Thokozani Khupe, Vanoti Vave Nhengo yebato reCCC Rinotungamirirwa naVaChamisa"
"Mhuri dzinodarika zana, kusanganisira svikiro redunhu reVhuti, dzakabviswa papurazi reWaterloo neChitatu dzichinzi dzigere panzvimbo iyi zvisiri pamutemo. Mhuri idzi dzinoti dzakashamiswa apo chikonzi nemapurisa ayinge akapakata zvombo nemboma ayisvika gumi nevashanu vepakamba yemapurisa yeMakuti vakasvika vachipisa misha yavo vachiti vabve sezvakatarwa nedare repamusoro reHigh Court. Svikiro rekwaJenami renzvimbo iyi VaTapfumaneyi Katemanyoka vanoti kunetsana papurazi apa kwakatanga muna 2018 apo VaJames Chigwedere, hama yevaimbove gurukota rezvedzidzo VaAneas Chigwedere, vakapihwa gwaro rekuti nzvimbo iyi yave yavo asi nzvimbo iyi isiri nzvimbo inogariswa vanhu. VaKatemanyoka vanoti VaChigwedere vakazofa gakava renzvimbo iyi risina kupera. Vanoti vakazotanga kunetsana nemuzukuru waVaChigwedere, VaVincent Chigwedere avo vazouya nemapurisa pamwe nechikonzi kuzovabvisa papurazi apa. Zvinonzi mapurisa akamanikidza vose vanga vari padzimba dzavo kuisa midziyo yavo yose mumotokari hombe vachinokandwa pedyo nemugwagwa mukuru unobva kuHarare uchienda kuChirundu apo vagere pamhene kusvika pari nhasi. Mumwe wevakapisirwa dzimba, Amai Patuna Adam, vanoti zvinhu zvavo zvakawanda zvakatsvira mumba sezvo vasina kupihwa nguva yekuzviburitsa. Amai Adam vanoti vari kutambura pamugwagwa pavagere sezvo pasina mvura, zvimbuzi kana zvekudya. Amai Adam vanoti vanokumbira hurumende kuti ivawanise pekugara nekukasika. Mumwe asina kwekuenda ndiAmai Nyadzisai Govera, avo vanoti nzvimbo yavari kubviswa ndiyo yavanoziva chete uye ndipo pavakasiyiwa nemurume wavo akafirapo makore mashanu apera. Mumwe akapisirwawo dzimba ndiAmai Jesca Phiri avo vanoti havana zvekudya uye nhumbi dzavo nedzevana vavo dzakapiswa. Amai Phiri vanoti vana vacheche vavekurwara nekugara panze panemhepo yakanyanya. Gogo Eridha Mupfudza vanoti vakatadza kuburitsa mari yavo inosvika madhora mazana matatu yavaichengeta mumba yavaitora kumaroja avo kuKaroi sezvo vainge vasipo pakapiswa dzimba dzavo. VaTapfumaneyi, avo vanoti vakarwa muhondo yeChimurenga yechipiri vari kudivi reZIPRA, vanoti hapana kwavari kuenda. Mudzviti wenzvimbo uye vari sachigaro webazi rinoyamura vanhu vanenge vawirwa nematambudziko mudunhu reHurungwe, Va (First Name please) Tizora vanobvuma kuti nzvimbo yabviswa vanhu haisi yedzimwe dzinogariswa vanhu patsva vachiti vanhu vavanosungirwa kuyamura isvikiro renzvimbo nemhuri yaro asi vamwe vakawanda vanofanirwa kudzokera kwavakabva. VaTizora vanoti dambudziko revanhu vari kugara panzvimbo zvisiri pamutemo riri kuwanda uye vari kuyambira vanhu kuti vasagare panzvimbo zvisiri pamutemo. Hatina kunzwa divi raVaChigwedere sezvo vayambira vatori venhau kuburikidza nevashandi vavo vanga vachiona nekuchengetedzwa kwavo kana kuti personal security kuti havasi kuda kuona kana kutaura nevanhu. Mutauriri wemapurisa munhudu reMashonaland West, Amai Margaret Chitove vaudza Studio 7 kuti ibasa remapurisa kuona kuti vanhu vatevedzera mutongo unenge wapiwa nematare edzimhosva. Nyaya dzevanhu vari kubviswa munzvimbo dzavagere zvinonzi hazvisi pamutemo dzinowanda nguva ino yegore makore ose mudunhu reMashonaland West. No media source currently available ","Mhuri Dzinodarika Zana, Kusanganisira Svikiro, Dzinobviswa paPurazi reWaterloo kuMashonaland West"
"MDC Alliance yaendesa kumatare mutungamiri wenyika, VaEmmerson Mnangagwa, Zimbabwe Electoral Commission pamwe nevakafanobata chinzvimbo chemutungamiri weMDC-T, Muzvare Thokozani Khupe ichida kuti ma by-elections ambomiswa kuitwa munyika zvichitevera kubviswa muparamende kwakaitwa nhengo dzebato iri nechikwata chaMuzvare Khupe. Vachitaura nevatori venhau muHarare, mutauriri waMuzvare Khupe, vari zvakare mutevedzeri wemutauriri weMDC-T, VaKhalipani Phugeni, vati MDC inotungamirwa naVaNelson Chamisa yavaendesa kumatare ichida kuti sarudzo dzekutsvaga vachatsiva nhengo dzeparamende gumi nenhatu dzakabviswa muparamende naMuzvare Khupe, dzisaitwe. Mashoko aVaPhugeni, avo vaitira musangano wavo nevatori venhau pamuzinda weMorgan Richard Tsvangirai House, atsinhirwa nenhengo yekomiti inoona nezvekuburitswa kwemashoko muMDC-T, VaTapiwa Mashakada. Asi munyori anoona nezvinoitika muhofisi yemutungamiri weMDC Alliance, VaJameson Timba, varamba mashoko aya kunyange hazvo vati ma by-elections haafanirwe kuitwa kudzamara nyaya dzavakakwidza kumatare dzapera. VaTimba vati MDC Alliance yakaenda kumatare ichiti chikwata chaMuzvare Khupe hachina kodzero dzekudzinga nhengo dzakasarudzwa kuve muparamende dzichishandisa zita reMDC Alliance. Hatina kukwanisa kutaura nemutauriri waVaMnangagwa, VaGeorge Charamba, pamwe nasachigaro weZimbabwe Electoral Commission, Amai Priscilla Chigumba, kuti tinzwewo kuti vatambidzwawo here magwaro neMDC Alliance kana kuti kwete. Zvichakadai, VaPhugeni vati bato ravo raita musangano nenhengo dzeparamende dzakawanda dzavati dzanga dzichidarika makumi matatu uye vati dzimwe nhengo dzeparamende dzapa zvikonzero zvekuti sei dzatadza kuuya kumusangano uyu dzichinzi dzati dzichazouya kune imwe misangano ichatevera. Chinangwa chemusangano uyu change chiri chekuzeya mafambisiro avachaita basa reparamende mudare iri. MDC-T Kongiresi – Gunyana 4-6, 2020 Mushure memusangano uyu, VaPhugeni vati komiti yavo yeNational Standing Committee yaitawo musangano umo mavanoti vabvumirana kuti kongiresi yavo ichaitanga musi waGunyana 4 ichipera musi waGunyana 6. Komgiresi yechimbichimbi iyi yekutsvaga achatsiva mushakabvu VaMorgan Tsvangirai zvichitevera mutongo wedare reSupreme Court uyo wakati VaChamisa havana kusarudzwa zviri pachena kuti vave mutungamiri weMDC. Dare iri rakatiwo haricherechedze kongiresi yakaitwawo naMuzvare Khupe, nokudaro panofanirwa kuitwa kongiresi iri pamutemo, uye panguva iyi, Muzvare Khupe ndivo vanofanobata chigaro chemutungamiri webato kudzamara kongiresi yaitwa sezvo vari ivo vakasarudzwa semutevedzeri waVaTsvangirai pakongiresi yakaitwa muna 2014. Izvi zvinotevera kumbopfuudzirwa mberi kwekongiresi iyi kwakanga kwaitwa nebato reMDCT nekuda kwechirwere cheCovid-19. Dzimwe nyanzvi munyaya dzezvematongerwo enyika dzinoti MDC inogona kuparara zvachose zvichitevera kusawirirana kuri mubato iri uko kusiri kuda kupera. Kuturwa kwakaita mutongo uyu nedare kwakakonzera kuti vamwe vakaita saVaDouglas Mwonzora, VaElias Mudzuri, VaMorgen Komichi pamwe naMuzvare Khupe vati vachatevedzera mutongo uyu. Asi vamwe vari kuti havasi kuzotevedzera zvakaturwa nedare sezvo vachiti VaChamisa vakatosarudzwa kare semutungamiri webato pakongiresi yakaitirwa kuGweru gore rapera. No media source currently available ",MDC Alliance Yotsvaka Rubatsiro rweMatare Kuti Imise Muzvare Khupe Kudzinga Nhengo Dzayo Muparamende
"Kanzuru yeChitungwiza inoti kushayikwa kwemabhini nemotokari dzinotakura marara kuri kukonzera kuti itadze kutakura marara mudhorobha iri zvave kupa kuti vagari vatyire hutano hwavo. Vagari vemuChitungwiza nhasi vaungana panzvimbo yemabhizimusi paMakoni muChitungwiza pavasiya vatsvaira nekutakura marara vachishanda pamwechete nevashandi vekanzuru yedhorobha iri senzira yekucherechedza zuva rakatarwa nemutungamiri wenyika VaEmmerson Mnangagwa rekuti Chishanu chekutanga chemwedzi wega-wega vanhu vanofanira kuchenesa nzvimbo dzavagere. Vachitaura neStudio 7 pachiitiko ichi, mushandi mukuru wekanzuru yeChitungwiza anoona nezvehugari nehutano hwakanaka, kana senior environmental health officer, VaTongai Regis Mukomondera, vati kanzuru yavo iri kutadza kutakura marara nguva nenguva sezvo vachiti havana zvikwanisiro zvinoita kuti vaite basa ravo nemazvo. VaMukomondera vati havana mabhini anokwanira veruzhinji kuti varasire marara pamwe nemotokari dzekutakurisa marara aya. Vakumbirawo hurumende kuti ikurumidze kuvapa mari dzebudiriro mumatunhu kana kuti devolution funds pamwe nevemabhizmusi akazvimirira kuti vavabatsirewo kuitira kuti kanzuru yavo ikwanise kugara ichitakura marara nguva dzose. Asi mutungamiri wesangano rinomirira vagari vemuChitungwiza reChitungwiza Residents Trust, Muzvare Diana Alice Kuvheya, vatiwo chinonyanyovarwadza sevagari ndechekuti vari kubhadhara mitero yavo kukanzuru asi kanzuru ichigara yakavapa zvichemo zvisingavagutse. VaMukomondera vakurudzira vagari vemuChitungwiza kuti vasarasire marara pose pose vachiti izvi zvinovapa basa rakawanda sekanzuru iyo mari yavari kutora muvagari isiri kuvakwanira kuti vagozochenesa dhorobha iri. Mumwewo mugari wemuChitungwiza, Amai Mercy Mukandi, vakurudzirawo vagari vemuChitungwiza kuti vatorewo matanho ekuona kuti pose pavagere pakashambidzika. Zvichakadaro, mutevedzeri wemutungamiri wenyika VaConstantino Chiwenga, avo vanga vachifanira kunge vari paMakoni panga pachiitwa chirongwa ichi havana kuzoenda kunyange hazvo vazoenda kunotsvaira kuAvondale. Ukuwo, VaMnangagwa vatungamirawo chirongwa ichi nekutsvaira kuVictoria Falls, uye chirongwa chekuchenesa nzvimbo ichi chapindawo kunzvimbo yemabhizimusi yeDema kumaruwa ekwaSeke. No media source currently available ",Kanzuru yeChitungwiza Yochemachema neKushayikwa kweMabhini neMotokari Dzinotakura Marara muDhorobha Iri
"Hurumende yeAmerica, kuburikidza nebazi rayo reTreasury Department, yatemera zvirango mumwe muzvinabhizimisi ane mukurumbira munyika, Va Kuda Tagwirei pamwe nekambani yavo yeSakunda Holdings. Mumashoko kuvatori venhau, America yati VaTagwirei vanoita zvinofungidzirwa kuti ndezvehuori vachiita mari kuburikidza nekushandawo nemutungamiri wenyika, VaEmmerson Mnangagwa. VaTagwirei chipangamazano chaVaMnangangwa. Asi America yabvisa pazvirango muchakabvu John Bredenkamp avo vaidyidzanao naVaMnangagwa. Hatina kukwanisa kubata VaTagwirei kuti tinzwe divi ravo kanawo gurukota rezvekudyidzana nedzimwe nyika, VaSibusiso Moyo, sezvo vange vasiri kudaira nharembozha dzavo. Muzinda weAmerica muZimbabwe wati zvirango zvinotemerwa vanotyora kodzero dzevanhu nekuita huori. America iri kuenderera mberi ichitemera zvirango vanhu nemakambani emuZimbabwe kunyange hazvo hurumende yaVaMnangagwa iri kupedza mari ichibhadhara makambani emuAmerica matatu ayo ari kuzama kuti zvirango izvi zvibviswe. Vakuru vebato reZanu-PF vari kupomerawo America mhosva yekupesvedzera vanhu muZimbabwe kuti vapandukire hurumende. Gweta rinorwira kodzero dzevanhu uye vari mukuru weHuman Rights Watch kuchamhembe kweAfrica, VaDewa Mavhinga vanoti havasi kushamiswa nenyaya yekutemerwa zvirango kwaitwa VaTagwirei sezvo vagara vachipomerwa mhosva dzehuori dzisiri kuongororwa munyika. Zvirango zvatakanga kutemerwa vatungamiri vehurumende yeZimbabwe muna 2003 nevaive mutungamiri weAmerica, VaGeorge Bush, zvikawedzerwa makore nevaive mutungamiri wenyika iyi zvekare, VaBarack Obama pamwe naVaDonald Trump vari kutungamira pari zvino. No media source currently available ",VaKuda Tagwirei Vanotemerwa Zvirango neAmerica
"Huwandu hwevanhu vanonzi vakafira mutsaona yemumigodhi kuBattlefields pedyo neKadoma, usiku hwemusi weChipiri hunonzi hunogona kudarika zana, hurumende ichiti yatara tsona iyi setsaona inobata nyika yose, kana kuti National Disaster. Izvi zvinonzi zvichaona mufi wega wega achiwaniswa chiuru chemadhora negumbeze zvekubatsira pakuvigwa. Vanhu vaichera goridhe mumigodhi miviri inoti Cricket Mine neSilver Moon iri kuKadoma yakasangana netsaona iyi mushure mekunge mvura yakawanda yanaya, izvo zvakaita kuti kuite mafashamu akazozadzawo mvura mwena inopinda mumigodhi iyi. Zvinonzi pave kutyirwawo kuti vamwe vevanhu ava vanogona kunge vakatoeredzwa nemvura iyi vari pasi ipapo. Mapoka akasiyanasiyana kusanganisira re Civil Protection Unit, anonzi ari mubishi kuedza kukupa mvura iyi kuti vanonunura vanhu munjodzi vakwanise kunge vachisvika kune vanhu vakavharirwa ava, asi zvinonzi basa iri riri kunonotswa nekuda kwemvura, iyo inonzi ichiri kunaya. Asi vamwe vanoti vanoona sekunge hurumende yakanonoka kutora matanho sezvo tsaona iyi yakaitika patove nemazuva matatu, asi pasina kana chati chaitwa. Mutungamiri werimwe remasangano anomirira vashandi vemumigodhi, reNational Mine Workers’ Union of Zimbabwe, VaNdodana Sithole, vanoti vamwe vevaichera goridhe ava vanogona kunge vaipinda mumigodhi iyi zvisiri pamutemo, izvo zviri kuita kuti pasazivikanwa huwandu chaihwo hwevanhu vangadai vakavharirwa nemvura pasi. No media source currently available   ",Hurumende Inotara Tsaona yeMigodhi kuKadoma seTsaona yeNyika Yose
"Masangano akawanda ekunze ave kusimbaradza zvirongwa zvekubatsira vanhu munyika sezvo vanhu vakawanda vatarisana nedambudziko renzara iro rinonzi riri kuramba richitekeshera nenyika yose. Masangano akawanda ekunze ave kusimbaradza zvirongwa zvekubatsira vanhu munyika sezvo vanhu vakawanda vatarisana nedambudziko renzara iro rinonzi riri kuramba richitekeshera nenyika yose. Sangano reWorld Food Programme rinoti vana vanosvika zana rezviuru vari pazera riri pasi pemakore mashanu vakatarisana nezvirwere zvinokonzerwa nekushaya zvekudya uye zviri kutarisirwa kuti huwandu uhu huchatowedzera. Nzara iyi inonzi yabatawo zvipfuyo zvapa kuti zvipfuyo zvinosvika zviuru makumi maviri nezviviri zvife. Mhuri dzinosvika makumi masere nechimwe kubva muzana dzinotiwo hadzina mvura yekushandisa mumabasa ekurima. Mukuyedza kubatsira vanhu, sangano reUnited States Agency for International Development kana kuti USAID nemusi weChitatu rakapa Zimbabwe mari inosvika mamiriyoni makumi maviri emadhora kuburikidza nesangano reUnited Nations World Food Program. Izvi zvinoreva kuti mari yapihwa neAmerica kubva muna Chikumi gore rapera yasvika pamadhora mamiriyoni makumi mashanu nemashanu. Sangano reEuropean Union nesangano reFood and Agriculture Organization kana kuti FAO anyoreranawo chibvumirano chekubatsira vairmi vekuMasvingo neMwenezi nemari inopfuura madhora zviuru mazana mapfumbamwe. Vanhu vanosvika zviuru mazana matatu vari kutarisirwa kubatsirwa. Seneta weZaka kuMasvingo, VaMisheck Marava,vanova nhengo yeMDC-T vanoti dunhu ravo ratarisana nenzara isina mukare amboona. No media source currently available  ",Masangano eKunze Obatsira Zimbabwe Sezvo Nzara Yokomba
"Dzimwe nyanzvi mune zvematongerwo enyika dzinoti makakatanwa nekunetsana kuri kubuda mubato reMDC-T, kuchatokanganisa gadziriro yebato iri musarudzo dziri kutarisirwa munyika gore rino, sezvo mubato iri mave nemapoka ari kudhonzerana. Mumwe anoongorora zvematongerwo enyika akazvimirira, VaJoy Mabenge, vanoti bato reMDC-T rinofanirwa kukasika kugadzirisa nyaya yehutungamiri kubva kuna ivo VaMorgan Tsvangirai kusvika kuvatevedzeri vavo vatatu, ivo VaTsvangirai vachizivisawo pavamire kuti vachasiya riini chigaro chavo, uye vanhu vosarudza achatora matomu kubva kwavari. ""Kunonoka kuzvitaura zvine dambudziko nekuti uyo achazenge aakuzonzi achifanira kunge achitsiva VaTavsngirai anogona kunge asina rutsigiro rwakafanana nerwaVaTsvangirai, kana kuti zvinogona kutonetsa kuti pasvikwe pakuti ndiano munhu iyeye,"" VaMabenge vanodaro. Asi vanotiwo remangwana remusangano weMDC-T ratove zinyekenyeke kana uchinge usina VaTsvangirai semukokeri mukuru. Asi imwe nyanzvi mune zvematongerwo enyika vachishandawo vakazvimirira, VaCharles Mutasa, vanotiwo dambudziko riri mubato iri rakabva pakudomwa kwevatevedzeri vemutungamiri vatatu. ""Dambudziko harisi pakuti VaTsvangirai vataura here kuti 'varume chisarudzai, kana kuti mosarudza nhingi. Asi chiri kungoratidza apa ndechekuti kunyangwe dai taiti VaTvsangirai vasimba nhasi, vanaya, eeh, dambudziko rebato hombe ririko nderekuti hapatorina kubatana kwacho pavatevedzeri vatatu ava,"" VaMutasa vanodaro. VaTsvangirai vakasiya vadoma VaElias Mudzuri kuti vafanobata matomu, asi pave nekudhonzerana kwakanyanya pakati paVaMudzuri nemumwe wevatevedzeri vaVaTsvangirai, VaNelson Chamisa, avo vakaziviswa neChitatu nemutauriri waVaTsvangirai, VaLuke Tamborinyoka, kuti ndivo vave kufanobata matomu kusvika VaTsvangirai vadzoka. Mumwe wevatevedzeri vaVaTsvangirai, ndiMuzvare Thokozane Khupe. No media source currently available ",Vamwe Voti Kunetsana Kuri muMDC-T Kuchakanganisa Bato iri Musarudzo
"Imwe nyanzvi munyaya dzehutano iri kukurudzira vanhu vari munzvimbo dzekuchengetera vanhu vari kubva kunze kwenyika kuti vangwarire kutapurirwa munzvimbo idzi hutachiona hwecoronavirus uho honokonzera chirwere cheCovid-19. Doctor Edgar Munatsi vanoti vanhu vanenge vakachengetwa munzvimbo idzi mushure mekupinda munyika, vanofanirwa kutevedzera kurudziro yekuti vasagare pedyo napedyo, kana kuti vaite social distancing, kuitira kuti vasatapurirane chirwere ichi. Izvi zvinotevera mashoko ebazi rezvehutano ekuti huwandu hwevanhu vabatwa nechirwere cheCovid-19 hwakanga hwakwira neChitatu manheru kusvika pazana nemakumi matatu nevaviri kana kuti 132. Izvi zvinotevera kubatwa kwevanhu makumi masere nevatanhatu nechirwere ichi kuBeitbridge, Harare neMasvingo. Pavanhu vose vabatwa vaine Covid-19 muZimbabwe, munhu mumwe chete pavanhu vose ava ndiye akatapurirwa chirwere ichi munyika. Asi vamwe vose ava vane chirwere ichi, vanhu vakabva kuSouth Africa nedzimwe nyika. No media source currently available Zvichakadaro, mashoko akatumirwa Studio7 nezuro manheru neAfrican Union achibva kuAfrica Centers for Disease Control and Prevention anoratidza kuti vanhu vanodarika zvuru zana negumi nezvipfumamwe, kana kuti 119,000 vabatwa nechirwere cheCovid-19 muAfrica uye vashaya vadarika zvuru zvitatu nemazana mashanu ane makumi mapfumbamwe nevana, kana kuti 3,594. Vapora kubva kuchirwere ichi vadarika zvuru makumi mana nezvisere, kana kuti hwadarika 48,000. Huwandu hwevanhu vabatwa nechirwere ichi pasi rose hwadarika mamiriyoni mashanu nezvuru mazana manomwe, kana kuti 5,7 million. Johns Hopkins University yemuAmerica, iyo iri kuongorora kupararira kwechirwere ichi pasi rose, inoti vanhu vabatwa nechirwere ichi muAmerica vadarika 1,7 million, uye vafa munyika iyi vainge vadarika zviuru zana nechimwe nezuro manheru. Pasi rose vanhu vafa nechirwere ichi vadarika zviuru mazana matatu nemakumi mashanu nezvishanu, asi huwandu uhu hunogona kunge hwakirwa sezvo vanhu vari kufa nguva dzakasiyana siyana.",Nyanzvi dzeHutano Dzokurudzira Vanhu Kuti Vaite 'Social Distancing'
"Zvizvarwa zveZimbabwe zviri kubva kunze kwenyika vachishandisa miganhu ye Beitbridge kuSouth Africa nePlumtree kudivi reBotswana zvinonzi zvanga zvakazara kumiganhu iyi zvichiedza kuti zvipinde munyika munguva ino yezororo. Mutungamiri wesangano reInternational Cross Border Association, VaDenis Juru, vanoti vakawanda vari kuenda kumusha vanoda kuve pamwe chete nehama neshamwari panguva yezororo reKisimusi, izvo zviri kuita kuti vaungane pamiganho iyi. Zvinonziwo kumuganhu wePlumtree, dambudziko razowedzerwa mushure mekumbomira kushanda kwemichina yeZimra. Gore rino zvinonzi vanhu vakawanda vanogara kunze kwenyika vari kudzokera kumusha, vazhinji vavo kekutanga mukati memakore akawanda vasati vadzokera munyika. No media source currently available ",Vanhu Vakawanda Vodzokera Kumusha paZororo Rino reKisimusi
"Zvizvarwa zveZimbabwe zvinopinda zana izvo zvanga zviri muhupoteri pamuzinda weDukwi Refugee Camp muBotswana zvinoti hurumende yenyika iyi yaramba kugamuchira chichemo chavo chekuti zvisadzoserwe kumusha zvichiti kukandwa mumukanwa mamupere. Vapoteri ava vanga vakumbira hurumende yeBotswana kuti vapihwe hugari hwemunyika iyi kana kuti vatsvagirwe dzimwe nyika dzavangaende kunogara kwadziri vachiti kumusha hakuna kumira zvakanaka. Vakuru wehurumende yeBotswana varamba kudaira mibvunzo yeStudio7 munyaya iyi. Asi mugwaro raonekwa neStudio7 iro rakanyorerwa mumwe wevanhu vanodarika zana avo vanga vachikumbira kuti vasadzoserwe kumusha, hurumende yeBotswana inoti haioni kuti zvichemo zvavo zvine huremu hwekuti vakaenderera mberi iri vapoteri. Gwaro iri rinoenderera mberi richiti gurukota rinoona nezvekudzivirirwa kwenyika iyi, VaKagiso Mmusi havaoni zvizvarwa zveZimbabwe izvo zvanga zviri pamuzinda weDukwi iri vapoteri vakatiza zvematongerwo enyika. Nokudaro, hurumende yenyika iyi inoti avo vanenge vasina kunyoresa kuti vadzoserwe kumusha pasi pechirongwa chevoluntary repatriation vachaitwa musenga bere nevashandi vebazi rinoona nezvekupinda nekubuda kwevanhu munyika iyi. Mutauriri wevapoteri paDukwi, VaBhekimpilo Weza vaudza Studio7 kuti Botswana iri mukavhiya katiyo nehurumende yeZimbabwe kuti avo vanga vari muhupoteri vadzoserwe kumusha zvisiri pamutemo. VaWeza vaenderera mberi vachiti mamiriro ezvematongerwo enyika haasati ashanduka munyika sezvo hurumende yeZANU PF iyo yavakatiza makore gumi nemairi apfuura ndiyo ichiri panyanga uye ichi kuenderera mberi nekupfuvisa avo vanotsigira bato reMDC. Mukokeri wesangano reHuman Rights Watch kumaodzanyemba eAfrica, VaDewa Mavhinga vaudza Studio7 parunhare kuti zviri kuitwa nenyika yeBotswana kumbunyikidza kodzero dzevapoteri uye hazvienderani nezvinotarisirwa nesangano reUnited Nations High Commissioner for Refugees. Senzira yekuzadzikisa chibvumirano chakaitwa nenyika dzepasi rose muna1951, VaMavhinga vanoti Botswana inosungirwa kutsvagira vapoteri veZimbabwe nyika dzikavapa hupoteri pane kuti vadzoserwe kumusha. Mugore ra2008, vapoteri ava ruzhinji rwavo vachiti vatsigiri weMDC, vakatiza misha yavo mushure mekurohwa zvakaipisisa nevanofungidzirwa kuti vatsigiri weZANU PF panguva yakaitika sarudzo dzemutungamiri wenyika dzedzokororo kana kuti runoff. No media source currently available ",Botswana Yodzinga Vapoteri veZimbabwe Vari muNyika Iyi
"Komisheni inoona nezvekuenzaniswa kwemikana pakati pevanhukadzi nevanhurume, yeZimbabwe Gender Commission, iri kutanga misangano yayo Chipiri, ichisangana nevemapato ezvematongerwo enyika. Misangano iyi inonzi ichange ichipa mukana wekukuridzira kuti madzimai apiwe mikana yakaenzana nevanhurume, zvikuruseyi mune zvematongerwo enyika musarudzo dziri kutarisirwa kuitwa munyika mwedzi mishoma inotevera. Imwe nhengo ye komisheni iyi, Muzvinafundo Victor Nkiwane, vanoti vanhukadzi ndivo vakawanda kupfuura vanhurume munyika, asi vanovhotera vanhurume vachisiya madzimai nekuda kwepfungwa yekuti vachine tarisiro yekuti vanochengetwa nevanhurume. No media source currently available   ",Komisheni yeKuenzaniswa kweMikana Yosangana neVemapato eZvematongerwo eNyika
"Mutungamiri webato reMDC-T vari zvakare mutungamiri wemubatanidzwa wemapato anopikisa weMDC Alliance, VaNelson Chamisa, vanoti hurumende yavo ichaunza kutungamirwa kwenyika kutsva, kusina rusarura, kuchaita kuti vanhu vose vemunyika vanzwe kufara kuti zvizvarwa zvemuZimbabwe. Kunyange hazvo kwange kuchipfunha nekutonhora, zviuru nezviuru zvevanhu zvazadza nhandare yeMkoba Stadium muguta reGweru kuti zvinzwe VaChamisa vachitaura pamusangano wekutsvaga rutsigiro. Pamboitika zhowe-zhowe panzi vamwe vatungamiri vemamwe mapato ari mumubatanidzwa weMDC Alliance vawane mukana wekutaura, vanhu vachiramba izvi vachiti vanoda kunzwa VaChamisa. Vanhu vazogadzikana mushure mekunge VaChamisa vakumbira kuti vanzwe kubva kune vamwe vevatungamiri ava vashoma. Pavazotaura kuvanhu, VaChamisa vatsinhira mashoko avari kugara vachitaura pamisangano yakadai ekuti vanoona ivo nemubatanidzwa weMDC Alliance vari ivo vachatungamira hurumende mushure mesarudzo dzinotarisirwa kuitwa munyika mumwedzi mishoma inotevera. Vati havawone zvinovatadzisa kukunda musarudzo idzi sezvo mutungamiri wenyika VaEmmerson Mnangagwa nebato riri kutonga reZanu PF vave nenguva yakareba vachitadza kugadzirisa matambudziko akatarisana nenyika. VaChamisa vati hurumende yavo ichaunza hutungamiri hutsva hunokoshesa zvido zveruzhinji rwevanhu kwete kukoshesa vatungamiri. VaChamisa vati kutonga kwebato reZanu PF kwakadyara ruvengo pakati peveruzhinji munyika zvichienderana nekuti munhu unotsigira bato ripi kana kuti uri werudzi rwupi. Vati vanoda kuti nyaya yeGukurahundi igadziriswe nekuita kuti pave nehurongwa hwekuti vanhu munyika vanzwe chokwadi chezvakaitika panguva iyi, kana kuti ‘truth telling’ muChirungu, vachiti havazoita izvi nenzira yekutsvaga kuroverera vamwe vevanonzi vane chekuita nenyaya iyi, asi kuti vanoda kuti munyika muve nekupora kwemaronda nekuregererana kwechokwadi. Vati vanodawo kuti mazita ematunhu emunyika aripo pari zvino achinjwe kuitira kuti pasave nekukurudzira kupatsanurana kwemarudzi. VaMathias Guchutu, vanove mutungamiri webato reMovement for Christian Democrats, iro rinove rimwe remapato ari mumubatanidzwa weMDC Alliance, vatiwo sezvo vanhu vakawanda munyika vachitendera muchiKristu, vanovimba kuti vanhu vachasarudza VaChamisa nemubatanidzwa wavo nekuti VaChamisa pachavo mufundisi. Vanhu vakawanda vange vari pamusangano uyu kunyanya vechidiki vange vachiratidza kufarira VaChamisa zvikuru. Mumwe weavo ndiTofarasei Danga uyo ati ane chivimbo chekuti VaChamisa vanogona kugadzirisa matambudziko ari munyika sezvo vari munhu wechidiki ane maonero matsva. Musangano waitwa muGweru ndemumwe weyakawanda iri kuitwa neMDC Alliance kutsvaga rutsigiro munzvimbo dzakasiyana-siyana munyika. Pange pachiitwa musangano wemuGweru Muzvare Thokozani Khupe nevamwe vevatungamiri veMDC-T vari kupokana nehutungamiri hwaVaChamisa vange vachiitawo musangano wavo muguta reBulawayo. Asi sachigaro weMDC-T mudunhu reBulawayo VaGift Banda, mutauriri webato iri mudunhu iri VaFelix Mafa, pamwe nevamwe vakuru vakuru vebato iri mudunhu reBulawayo vange vari pamusangano wemuGweru. No media source currently available Zvichakadaro, mumwe wevapinda musangano waitwa kuBulawayo namuzvare Khupe, VaObert Gutu, avo vanonzi vakambomiswa kuve mutauriri weMDC-T, varamba mashoko ekuti kuitwa kwemisangano miviri yeMDC-T kuBulawayo nekuGweru kunoreva kutsemuka kwebato iri. Imwe nyanzvi mune zvematongerwo enyika uye vari paJohanesburg Univesity, Doctor Pedzisayi Ruhanya, vanoti nyaya yekurwira hutungamiri iri muMDC-T pakati paVaChamisa naMuzvare Thokozani Khupe, ndeyezvematongerwo enyika, kwete zvemutemo. Doctor Ruhanya vanoti vanodaro nekuti matunhu ose emunyika nevanhu vazhinji vanoratidza kutsigira vanelson chamisa zvisina gakava. No media source currently available ",VaChamisa Vovimbisa Vanhu Nyika Isina Rusarura rweMarudzi Kana Matunhu
"Mafashamu emvura ari kukonzera matambudziko akawanda muzvimbo dzakasiyana siyana dzenyika zvichitevera kunayisisa kwemvura. Vanhu vakawanda vanonzi vari kuputsirwa dzimba dzavo nemafashamu aya. KuBikita kuMasvingo kune vanhu vanomwe vakaurayiwa nemheni. Bazi remamiriro ekunze rinoti mumazuva maviri anotevera mvura iyi ichatanga zvekare kunaya zvakasimba. MuHarare mvura yakanaya zvakasimba kutanga neSvondo zvikuru muHarare West uye pakati peguta. Vamwe vanhu vanonzi vakatozonunurwa mushure memaawa akawanda mushure mekunge vaedza kutyaira mumigwagwa yakazara mvura. Mapurisa ari kuyambira vanhu kuti vasatyaire munzvimbo dzine mvura yakawandisa. Munzvimbo dziri mumahombe kombe erwizi Zambezi, vanhu vari kunzi vagare vakagadzirira sezvo kuMozambique kuinewo mafashamu. Vanhu vanosvika zana nemakumi mashanu nevapfumbamwe vakafa nemafashamu aya munyika iyi. Mumiriri weHarare West mudare reparamende, Muzvare Jessie Majome, vanoti mhuri dzakawanda muAshdown Park, Westlea, Tynawald neMalbereign dzakatarisana nedambudziko remafashamu aya. No media source currently available Mutauriri weRed Cross muZimbabwe, VaTakemore Mazurise, vaudza Studio 7 kuti vari mushishi kutsvaga rubatsiro rwekupa vanhu vakawirwa nedambudziko remafashamu emvura. No media source currently available ",Mafashamu Okanganisa Vakawanda muZimbabwe
"Vanorwira kodzero dzekufambiswa kwemashoko zvakasununguka vnoti vari kufara zvikuru nekupihwa kwemarezinesi masere kwenhepfenyuro dzemunharaunda. Sachigaro weMedia Institute of Southern Africa Zimbabwe (Misa Zimbabwe) VaGolden Maunganidze, vanoti vakatambira nemufaro kupihwa marezinhesi kwenhepfenyuro dzemunharaunda kwakaitwa neBroadcasting Authority of Zimbabwe nemusi weChitatu. Asi VaMaunganidze vanotiwo tarisiro yavo ndeyekuti nhepfenyuro idzi dzizozadzikisa zvinotarisirwa nenharaunda zvekubudisa mashoko echokwadi. Sachigaro we Zimbabwe Association of Community Radio Stations Amai Pearlgia Kapuya, vanoti vafadzwa zvikuru sezvo nhengo dzavo shanu dzapihwawo marezinesi aya. Amai Kapuya vanotiwo itarisiro yavo yekuti nhepfenyuro dzemunharaunda dzirambe dzichiwaniswa marezinesi. Murwiri wekodzero yekusunungurwa kwemasaisai, VaKudzai Kwangwari, vanotiwo kunyange hazvo vanga varwira kodzero iyi kwemakore akawanda, vanofadzwa kuti Zimbabwe yatora danho rekusunungura masaisai. VaKwangwatri vanoti chasara kuona kuti hurumende inosiya nhepfenyuro idzi dzichitepfenyura zvakasununguka here kana kuti kwete. Broadcasting Authority of Zimbabwe yakapa marezinesi masere kunhepfenyuro dzemunharaunda zvasiya kwave nebhepfenyuro idzi gumi neina. Dzimwe dzenhepfenyuro dzakapiwa marezinesi dzinosanganisira Matobo Community Radio Trust, Chimanimani Community Radio Trust, Vemuganga Community Radio Trust, Ndau Community Radio Trust, Twasumbuka Community Radio Trust, Madziwa Community Radio Trust, Patsaka Nyaminyami Trust ne Radio Bukalanga. No media source currently available ",Vanorwira Kodzero dzeKufambiswa kweMashoko Vofara neKupiwa kweMarezinesi kuNhepfenyuro dzeNharaunda
"Bazi rezvehutano rakazivisa neChitatu Manheru kuti vanhu vabatwa nechirwere cheCovid-19 munyika vakanga vasvika pamazana matatu nemakumi maviri, vapona kuchirwere ichi vave makumi mana nevapfumbamwe, uye vafa vachiri pavana. Izvi zvinotevera kuwanikwa kwevamwe vanhu vatanhatu vakabva kuSouth Africa vaine chirwere ichi pavanhu chiuru nezana nemakumi manomwe nevana (1,174) vakaongororwa nezuro wakare. Vanhu vanosvika zviuru makumi mashanu nezvishanu nemazana manomwe nevapfumbamwe (55, 709) vaongororwa kana vaine chirwere ichi cheCovid-19 munyika yose kusvika pari zvino. Pasi rose vanhu vanodarika mamiriyoni manomwe nezviuru mazana maviri (7,2 million) vabatwa nechirwere ichi pasi rose uye vafa vadarika zviuru mazana mana negumi nezviviri, kana kuti (412 thousand.) Imwe nyanzvi mune zvehutano, Doctor Mathew Nyashanu, vanoti kuramba huwandu hwevanhu vabatwa nechirwere ichi muZimbabwe huchikwira mucherechedzo wekuti pane zvinogona kunge zviri kukanganiswa nehurumende mukuedza kwayo kudzvirira kupararira kwechirwere ichi. No media source currently available ",Vanhu Mazana Matatu neMakumi Maviri Vanobatwa neCovid-19 muZimbabwe
"Bato reMDC Alliance rinoti mapurisa kuBiriiri kuChimanimani mudunhu reManicaland arambidza kuitwa kwemusangano wehutungamiri hwedunhu diki kana kuti distirct executuve, wanga uchida kuitirwa pane mumwe musha uri muWard 17. Mutauriri weMDC Alliance, VaGift Ostalos Siziba, vanoti musangano uyu wanga usingade mvumo yemapurisa kana kusungira kuti bato ravo ritange razivisa mapurisa sezvo vanga usiri musangano wanga uchiitirwa pajekerere. VaSiziba vanoti mapurisa haana kupa zvikonzero zvakajeka zvekuti sei arambbidza musangano uyu, uyo vanoti wanga uchipindwa nevanhu makumi maviri chete. Studio 7 yakundikana kubata mapurisa ekuChimanimani kuti tinzwe divi ravo panyaya iyi. Mutauriri wemapurisa nyika yose, Assistant Commissioner Paul Nyathi, vaudza Studio 7 kuti vanga vasati vanzwa nezvenyaya iyi, uye vanga vasati vapirwa zvaitika mumatunhu akasiyanasiyana enyika panguva yatavabata. Asi VaSiziba vanoti zviitiko zvakadai zvinoratidza kuti vari kutonga havadi kuti bato reMDC Alliance riiite misangano yaro sezvo vari kutya kubviswa pazvigaro. No media source currently available ",Bato reMDC Alliance Ropomera Mapurisa Mhosva yeKuparadza Musangano Waro kuBiriiri
"Bepanhau reHerald rabvuma kuti raiita basa raro rekuburitsa nhau rakakarerekera kuZanu PF musarudzo dzakaitwa gore rapera, rikati richagadzirisa mashandiro aro sezvinodiwa nebumbiro remitemo yenyika. Izvi zvabuda mudare rekuMasvingo zvichitevera kuendeswa kweHerald neZimbabwe Broadcasting Corporation kumatare edzimhosva nesangano reVeritas. Gweta reVeritas, VaDoug Coltart, vaudza dare redzimhosva kuti ZBC neHerald dziri kutyora chikamu 61 chebumbiro remitemo yenyika icho chinosungira masangano enhau ari pasi pehurumende kupa mikana yakaenzana kumapato ose ezvematongerwo enyika. VaColtart vaudza dare kuti munguva yesarudzo gore rapera, Zanu PF ndiyo yakawana nguva yakakurisa munhepfenyuro ye ZBC uye mubepanhau re Herald, zvichienzaniswa nemamwe mapato ezvematongerwo enyika. Mumapepa ari mudare, ZBC ndiyo yekutanga inofanira kupindura zvairi kupomerwa neVeritsa, uye Herald iri yechipiri. Vachipikisa mashoko aVaColtart, gweta reZBC, Va Evans Moyo, varamba mhosva iyi vachiti nhepfenyuro yavo iri kuita basa rayo nemhazvo, uye inotepfenyura nhau zvakaenzana pasina kutsigira rimwe divi. Asi Herald haina kutumira magweta kuitira kuti imirirwe mudare mushure mekunge yabvuma mhosva yairi kupomerwa ikavimbisa kuti ichagadzirisa maburitsiro ayo nyaya yadzo. Veritas yakaendeswo Zimbabwe Electoral Commission mudare pamwe nesangano reBroadcasting Authority of Zimbabwe, asi yazovabvisa panyaya idzi mushure mekuona kuti vange vasineyi nenyaya iyi. Mutongi wedare, VaJoseph Mafusire, vati vachapa mutongo wavo munguva pfupi inotevera, uye vachazivisa vagweta evange ari mudare zuva ravachapa mutongo wavo. No media source currently available ",Bepanhau reHerald Rinobvuma Kuti Raityora Bumbiro reMitemo yeNyika
Dare reHigh Court muBulawayo rakapa mutongo wekuti mapurisa haafanirwe kurambidza kuratidzira kuri kuda kuitwa neboka remadzimai eMDC T muguta iri Mugovera. Mapurisa ainge ati anotyira kuti kusagadzikana kwakaita zvinhu munyika kungangoita kuti kuratidzira uku kukonzere mhirizhonga. Gweta range richimiririra madzimai eMDC T munyaya iyi VaKholwani Ngwenya vaudza Studio 7 kuti mutongi wedare VaNicholas Mathonzi vakapa mvumo yekuti madzimai aya aenderere mberi nekuratidzira kwaari kuda kuita vachiti bumbiro remutemo rakajeka pakupa kodzero kuvanhu kuti varatidzire murunyararo. Madzimai eMDC-T aive aita chikumbiro chechimbi-chimbi kudare repamusoro reHigh Court nemusi weChitatu mushure mekunge mapurisa emuBulawayo ati aisabvumira kuratidzira kuri kuda kuitwa nemadzimai aya vachiti munyika hamuna kumira zvakanaka. Mutevedzeri wemutungamiri weMDC T muzvare Thokozani Khupe vati vafara zvikuru nemutongo wedare vachiti izvi zvinoratidza kukosheswa kwebumbiro remitemo yenyika. Muzvare Khupe vati madzimai ebato ravo akagadzirira zvikuru kuratidzira kuri kudaidzwa kuti “Rova mapoto campaign.” Chirongwa cheRova mapoto campaign chiri kuitwa nemadzimai eMDC T senzira yekuratidza kusafara kwavo nematambudziko ari munyika ayo vanoti ari kuunza nzara mudzimba dzeve ruzhinji munyika. No media source currently available ,Dare Robvumidza Madzimai eMDC Kuratidzira neMapoto Avo muBulawayo
"Komiti yepamusoro mubato reZanu PF yePolitburo neMuvhuro yakabvumirana kuti vange vari makurukota muhurumende avo vasina kudomwa mudare idzva remakurukota nemutungamiri wenyika VaEmmerson Mnangagwa vapihwe mabasa pamuzinda webato iri. Asi nyanzvi munyaya dzezvematongerwo enyika dzinoti homwe yeZanu PF yakabooka zvekuti bato iri rinogona kupinda muhomwe yenyika kuti ribhadhare vanhu ava. Vachitaura nevatori venhau mushure memusangano wePolitburo uyu neMuvhuro, mutauriri weZanu PF, VaSimon Khaya Moyo vakati vainge yabvumirana kuti vamwe vevakange vari makurukota ehurumende vasina kuwana zvigaro mudare remakurukota rakatoreswa mhiko nemutungamiri wenyika svondo rapera vapihwe mabasa pamuzinda webato iri uye vachange e vachibhadharwa mari dzemihoro. Mutungamiri wenyika VaEmmerson Mnangagwa vakasiya vamwe vakuru-vakuru mubato ravo mudare remakurokota ravakazivisa neChishanu avo vaigara vakadomwa mudare iri nguva nenguva vakaita saVaPatrick Chinamasa, VaObert Mpofu, VaSimbarashe Mumbengegwi naivo VaSimon Khaya Moyo. Asi nyanzvi munyaya dzezvematongerwo enyika uye vari mudzidzisi paGreat Zimbabwe University, Doctor Takavafira Zhou, vati vari kutyira kuti Zanu PF ichange ichipinda muhomwe yenyika kuti ibhadhare vanhu ava sezvo isina mari muhomwe yayo. VaMoyo vati mubato ravo mune basa rakakura kwazvo rekuzadzisa zvavakavimbisa veruzhinji pavaitsvaga rutsigiro pamberi pesarudzo dzemusi wa30 Chikungu. Asi Doctor Zhou vati danho ratorwa neZanu PF iri rinoratidza kuti bato iri ratotanga kugadzirira sarudzo dzemuna 2023. VaMnangagwa vakadoma dare remakurukota rine vanhu vashoma uye vechidiki vane hunyanzvi hwakasiyana-siyana vachiti dare iri rine basa guru rekuona kuti hupfumi hwenyika hwavandudzwa kuitira kuti veruzhinji vagare zvakanaka. ",Politburo yeZanu PF Inosunga Kuti Vasina Kupiwa Zvigaro muHurumende Vashandire Bato
"Kusawirirana kuri kuenderera mberi pakati penhengo dzeZanu-PF dzakadzingwa mubato iri dzichinzi dzaitsigira vaive mutevedzeri wemutungamiri wenyika, Amai Joice Mujuru. Amai Mujuru vaipomerwa mhosva yekuti vaida kupidigura mutungamiri wenyika, VaRobert Mugabe, pachigaro nechisimba. Asi vari kuramba nyaya iyi uye hapana kana munhu mumwe chete akasungwa. Asi vamwe vakadzingwa vanosanganisira makurukota maviri, VaWebster Shamu, naVaNicholas Goche, vari kuyedza kudzokera kuZanu-PF kunyange vasiri kutambirwa. Asi vamwe vari kupika kuti havasi kuzodzokera kuZanu-PF havasi kuwirirana kuti votora gwara ripi. Vaimbova sachigaro weZanu-PF kuMashonaland West, VaTemba Mliswa, vanoti Amai Mujuru havakwanise kutungamira uye vanofanira kusiira vechidiki vanotemwa dzinobva ropa. Asi vamwe vakaita sevaiva gurukota rinoona nezvedunhu reMasvingo, VaKudakwashe Bhasikiti, vanoti VaMliswa vari kushanda nechikwata cheZanu-PF chavanoti chiri kutungamirwa nemutevedzeri wemutungamiri wenyika, VaEmmerson Mnangagwa. No media source currently available Kunyangwe hazvo Amai Mujuru vakadzingwa mubato, kunetsana kuri kuenderera mberi muZanu-PF. Vakawanda vanoti izvi zviri kukonzerwa nekuti VaMugabe vakwegura uye hapana kujeka kuti ndiyani achatora chigaro chavo zvapa kuti mubato muite donga watonga muzinda wenyuchi. ",VaMliswa naVaBhasikiti Vokandirana Makobvu neMatete
"Mamwe magaraji munyika anonzi awedzera mari yemutengo wemafuta edzimotokari nezvikamu zvinosvika makumi manomwe kubva muzana kunyange hazvo hurumende iri kuti haisi kuzozvitendera. Zimbabwe Energy Regulatory Authority, kana kuti ZERA, iri kutiwo mutengo hauna kukwira sezviri kutaurwa pamadandemutende kunyange hazvo ongororo yaitwa neStudio7 iri kuburitsa pachena kuti vamwe vemagaraji vatowedzera mutengo. Vachitaura nevatori venhau papera musangano wedare remakurukota neChipiri, gurukota rezvemhando dzemoto, VaFortune Chasi, vati dare iri ratenderana kuti vemagaraji havafanire kuwedzera mutengo kusvika pamadhora manomwe emaRTGS sezvave kuitika. VaChasi vati vasangana nevemabhizimisi vakavayambira kuti vasawedzere mitengo kana kuda kuti vanhu vatenge nemadhora ekuAmerica chete nekuti hazvisi pamutemo. Studio7 yambobata vakuru vegaraji reZuva kuMarimba ikaudzwa kuti vange vasina kukwanisa kuwana mafuta kubva mukupera kwesvondo rapera. Pane mashoko ekuti vamwe vanotengesa mafuta vari kuramba kuatengesa kusvika mutengo wacho wawedzerwa. Nyanzvi munyaya dzezvehupfumi vachishanda nesangano reLabour and Economic Development Research Institute of Zimbabwe, Doctor Prosper Chitambara, vanoti mafuta awedzerwa kubva pamari inodarika mashora mana kusvika kumadhora masere nemasendi makumi masere kana kudarika. VaChitambara vati izvi zviri kukonzerwa nenyaya yekushaya simba kwemari yemaRTGS zvichienzaniswa nedhora rekuAmerica pamusika mutema wariri kutengwa nevakawanda. Mutengo wemafuta wakatanga kuita chamurambamhuru kubva gavhuna webhanga guru, Doctor John Mangudya, zvavakati bhanga guru renyika haraizowanisa vanotengesa mafuta ekufambisa dzimotokari mari nemutengo wakaderera. Asi mukuru weAfrica Roundtable, VaOswell Binha, vanoti hapana chakaipa kuti vanhu vatenge mafuta avo vega. Asi VaBinha vatenda kuti vemabhizimisi vari kuomerwawo nezvinhu nekuda kwekusagadzikana kwemari yeRTGS. Asi mutungamiri weZimbabwe Congress of Trade Unions, VaPeter Mutasa, vanoti zvinhu zvaomera mushandi wose munyika. Kunyange hazvo gurukota rezvehupfumi, Muzvinafundo Mthuli Ncube, vari kuti hurongwa hwekugadzirisa hupfumi huri mugwara, nyanzvi munyaya dzezvehupfumi dzinoti zvinhu hazvina kumira zvakanaka munyika. No media source currently available ",Peturu neDhiziri Zwowedzerwa Mitengo Zvakanyanya
"Vashandi vehurumende pamwe nevaive vashandi avo vave pamudyandigere vakawana mari dzekubatsirika munguva ino yeCovid-19 dzinoita madhora makumi manomwe nemashanu nemadhora makumi matatu emari yekuAmerica, vanonzi vave kuita dambudziko rekutadza kutora mari idzi kumabhanga avo, sezvo pasina kujekeswa kuti vachazodzitora sei. Mari idzi dzinonzi dzakatanga kupinda mumabhanga evashandi mukupera kwesvondo rapera asi vashandi ava vanonzi vari kuudzwa nemabhanga avo kuti vamiririre kusvikira vaziviswa kuti vanopiwa sei mari idzi, uye vanenge vachida mari idzi nekukasika vari kunzi vanopiwa dziri mumadhora emunyika nemutengo wedhora rekuAmerica wezuva iroro. Gurukota rezvevashandi nemabasa, Muzvinafundo Paul Mavima, vakaudzawo bepanhau reSunday Mail neSvondo kuti mari idzi dzakatanga kuiswa mumabhanga evashandi, uye vakatendawo kuti hapana hurongwa hwati hwavepo hwekuti dzingashandiswa sei muzvitoro. Hurumende inonzi yakambenge yakazivisa kuti vashandi ava vachazopiwa makadhi ekumabhanga ekuti vakwanise kushandisa mari idzi, asi zvinonzi kusvika pari zvino hapana zvati zvaitwa. Mutewedzeri wemunyori mukuru wesangano rinomirira vashandi vehurumende, reAPEX Council, VaGibson Mushangu, vanoti semasangano anomirira vashandi havana zvakawanda zvavanogona kutaura pamusoro pemari iyi nekuti hurumende yakangopa vashandi sechipo pasina kugarwa pasi. VaMushangu vanoti vachatozonzwa nevashandi kuti vawana mari dzavo sei kana vese vapera kuona mari dzavo dave mumabhangi. No media source currently available ",Vashandi veHurumende Vanoti Havasi Kukwanisa Kutora Mari Dzekubatsirikana muNguva yeCovid-19
"Vamwe vagari vemuChinhoyi vanoti vari kurohwa nemasoja vachinzi vakaendereyi kumusangano weMDC Alliance wakaitwa neSvondo kuChinhoyi kwakare. Mumwe wevanhu vakarohwa nemasoja nemusi weChipiri ndiVaKelvin Mahwani avo vanogara mumusha unogara veruzhinji weCherima. VaMahwani vanoti musoja akavarova ayivapomera mhosva yekufarira bato reMDC-T achiti ndivo vakakokera musangano wakaitwa neSvondo. VaMahwani vanoti zviri kuitwa nemasoja zvinotyora kodzero dzavo dzekutsigira bato ravanoda. VaMahwani vanoti mapurisa pari zvino vari kuedza nepavanokwanisa kuti nyaya yavo inzwikwe nemadzitare. Mumwe mugari, VaTafadzwa Chatima, avo vakarohwa nemusoja wavanoziva vakaenda kunomhan'ara kumapurisa, vanoti masoja anogara munogara veruzhinji ave kushanda achiongorora vagari kuti vanotsigira bato ripi. VaChatima vanoti masoja mana ari muwadhi mavo vanochityisidzira vagari vanotsigira mamwe mapato asiri bato reZanu PF. Studio7 haina kukwanisa kunzwa divi remapurisa panyaya iyi. Asi mutauriri wemasoja, VaAlfios Makotore, vati tivanyorere mibvunzo padandemutande ravo asi vanga vasati vapindura mibvunzo yedu pataenda pamhepo. Mumiriri weChinhoyi muparamende uye vari chiremba, Doctor Peter Matarutse, vabvuma kuti vaongorora kukuvara kwaVaMahwani. Munyori mukuru mubato reMDC-T muChinhoyi, VaEdward Kadewere, vanoti vechidiki vebato iri vakambonetsana nemasoja apo vaikokera musangano wavo pachitoro chepaChengaose muChinhoyi. No media source currently available ",Masoja Orova Nhengo dzeMDC-T kuChinhoyi
"Dare remuChinhoyi nhasi rarasa chikumbiro chaAmai Grace Mugabe chekuti mutongo waMambo Zvimba wekuti mutumbi wevaimbove mutungamiri wenyika, VaRobert Mugabe, ufukunyurwe, uraswe. Vachipa mutongo wavo nhasi mutongi wedare ramejasitiriti, Muzvare Ruth Moyo, vati chikumbiro chaAmai Mugabe hachina musoro sezvo mwana wavo Bona Mugabe ari iye akakwidza nyaya kudare vachiti haana simba rekukwidza nyaya iyi pamutemo asi ivo mbune Amai Mugabe. Kunyange hazvo magweta aAmai Mugabe amiramira achiti Amai Mugabe vainge vasiri munyika panguva iyi ndokubva vapa mwana wavo simba kana kuti power of attorney rekukwidza nyaya kwamajisitirriti asi dare razviramba. Gweta raAmai Mugabe, VaFungai Chimwamurombe, vati havana kufara nemutongo wamajisitiriti vachiti Bona ayinge apihwa simba naAmai vake zviri pamutemo sezvo vainge vasiri munyika. VaChimwamurombe vati vachapikisa mutongo uyu zvakare kudare repamusoro. Asi gweta raVaTinos Manongovere avo vakaendesa Amai Mugabe kwaMambo Zvimba vachiti vaka viga VaMugabe zvisingabvumirwe netsika dzemaZvimba nokudaro vanofanirwa kufukunyurwa, VaPardon Nhokwara, vati havana chekuwedzera pamutongo vachiti vari kufara nemutongo wanhasi. Muzvare Moyo masvondo maviri apera vakarasazve chikumbiro chevana vaVaMugabe vanoti; Bona, Tinotenda Robert Jnr naBellaimine Mugabe chekuti dare rimise kufukunyurwa kwemutumbi wababa vavo sezvakanga zvatongwa naMambo Zvimba muna Chikumi. Muzvare Moyo vakapa chikonzero sechavapa nhasi chekuti vana vakaunza nyaya yekumisa kufukunyurwa kwaVaMugabe havasi ivo vari pamagwaro emutongo waMambo Zvimba asi kuti amai vavo, Amai Mugabe, ndivo vakapihwa mutongo uyu. VaMugabe vakashaikira kuSingapore muna Gunyana 2019 uko kwavaigara vachienda kunorapwa. VaMugabe, avo vakatonga nyika kubva muna 1980, vakabviswa pachigaro zvechisimba nemauto muna Mbudzi 2017. No media source currently available ",Dare Rinorasa Chikumbiro chaAmai Grace Mugabe
"Vashandi vehurumende vanoti vari kufara chose nebhajeti rakaturwa muparamende nemusi weChina negurukota rezvemari, VaPatrick Chinamasa, iro rakaisa chikamu chemari yakawanda ichashandiswa nehurumende kumihoro yavo. VaChinamasa vakazivisa kuti nyika inotarisirwa kushandisa mari inoita mabhiriyoni mashanu nemiriyoni imwe chete yemadhora mugore ra2018. Pamari iri kutarisirwa kushandiswa nehurumende iyi, zvikamu zvinodarika zvishoma makumi matanhatu kubva muzana zvinotarisirwa kuenda kumihoro yevashandi vayo. VaChinamasa vakazivisawo kuti hurumende ichaisa parutivi mari inoita $176 million ichashandiswa mukubhadhara vashandi vayo mabhonasi avo egore rino, kunyange hazvo vachizowana mari idzi mumwedzi yakasiyana. Sachigaro wesangano rinomirira vashandi vehurumende, reApex Council, Amai Cecilia Alexander, vanoti bhajeti iri rarakidza kuti hurumende inokoshesa vashandi vayo. Panyaya yekumiswa kwevechidiki mabasa vanodarika zviuru zvitatu, Amai Alexander vanoti vanotarisirawo kuti hurumende yaifanirwa kutanga yagarawo navo pasi kuti vaone nzira dzekuvamisa nadzo mabasa vari pamwe chete. No media source currently available ",Vashandi veHurumende Vanotambira neMufaro Bhajeti reGore Rinouya
"Vadzidzisi vekumaruwa vanoti kunyoresa vana ve O’Level bvunzo dzema practical ezvidzidzo zvesainzi kuchanetsa sezvo zvikoro zvekumaruwa zvizhinji zvisina midziyo kana zvikwanisiro zvekuti bvunzo idzi dzinyorwe. Izvi zvinotevera kutanga kushandiswa kwakaitwa hurongwa hutsva hwedzidzo uhwo huri kudaidzwa kuti new curriculum gore rino. Vamwe vadzidzisi vekumaruwa ekwaChihota vanoti kunyoresa vana bvunzo dzesainzi dzema practical pasi pehurongwa hutsva hwedzidzo kana kuti new curriculum kuchanetsa sezvo vasina zvinodiwa zvakakwana pakudzidziswa kwezvidzidzo zvesainzi. Mumwe mudzidzidzisi wepane chimwe chikoro chemunharaunda ino yekwaChihota, VaLiberty Mutongwizo, vanoti kuti vana vechikoro vazonyora bvunzo panotoda gadziriro yakakwana asi vanoti gadziriro iyi haisi kufamba zvakanaka muzvidzidzo zvesainzi sezvo pasina kana chavainacho chekushandisa muzvidzidzo izvi kunze kwemabhuku chete. Mumwe mwana wepachikoro apa uyo watisingakwanisi kudoma zita rake pamhepo nekuti achiri pasi pemakore atinobvumirwa kuti titaure pamhepo anoti kunyora bvunzo dzema practical esainzi kuchavanetsa kana zvikwanisiro izvi zvikazounzwa nehurumende munguva yekunyora bvunzo. Mwana uyu anoti zvave pachena kuti vana vazhinji vekumaruwa vachafoira bvunzo dzezvidzidzo zve sainzi sezvo kwasara mwedzi mishomanana kuti bvunzo idzi dzinyorwe muna Gumiguru asi pasina chavati vadzidza. Mutungamiri wesangano rinomirira vadzidzisi vekumaruwa reAmalgamated Rural Teachers Union, VaObert Masaraure, vanoti ongororo yakaitwa nesangano ravo yakaburitsa kuti vadzidzisi vazhinji havana ruzivo rwezvavari kunzi vadzidzise vana. VaMasaraure vanoti zvakakosha kuti hurumende imbomisa kunyorwa kwebvunzo dzema practical esainzi. Vashandi vebazi rinoona nezvebvunzo reZimbabwe Schools Examinations Council kana kuti Zimsec, vakaramba kutaura nezvenyaya iyi vakati tibvunze hurumende. Asi mumwe mubereki, Amai Alice Kasinamunda, vanoti chinorwadza ndechekuti veZimsec vanenge vachingoda mari yavo kuti mwana wavo anyore bvunzo ivo vachiziva havo kuti hurumende haina kugadzirira zvakakwana zvakafanana nekukanda mbeu paruware uchitarisira kukohwa pakuru. Zvichakadai, gurukota rezvedzidzo, VaPaul Mavima, vakaudza Studio 7 parunharare kuti havasi kuzodzokera kumashure ne new curriculum iyo yakatanga kushandiswa muzvikoro gore rino vachiti hurongwa hwehurumende ndewekuti dzidzo yemuZimbabwe isimukire kuti iyenzane neyekune dzimwe nyika. Patakavabvunza nezvekushayikwa kwezvikwanisiro zvekuti bvunzo dzema practicals esainzi dzinyorwe zvikurusei kumaruwa, VaMavhima vakati bazi ravo riri kushanda zvakasimba kuti zvikwanisiro izvi zvinge zviri muzvikoro zvose munyika. Kana hurumende ikaramba yakaisa zvimiti munzeve panyaya iyi, vana vakawanda vanogona kutadza kubudirira muzvidzidzo zvesainzi gore rino zvinozoita kuti vatadze kupfuurira mberi nezvimwe zvidzidzo zvavanenge vachida kuita muhupenyu. No media source currently available ",Kushaikwa kweZvikwanisiro zveZvidzidzo zveScience muZvikoro Kungangokanisa Bvunzo
"Vanhu vanosvika zviuru zvishanu vaungana neChina kwaChiadzwa kwaMarange vachirangarira vanhu vakafa munguva yaibviswa vanhu mudunhu iri nechisimba nemauto. Hurongwa hwekubvisa vanhu nechisimba munzvimbo iyi, uhwo hwainzi ‘Operation Hakudzokwi’ muna 2008, hwakasiya vanhu vakawanda vafa. Mukuru wesangano re Center for Natural Resources Governance, VaFarai Maguwu, vaudza studio 7 kuti madzishe, masabhuku nemasangano anorwira kodzero dzevanhu anosanganisira, Zimbabwe Human Rights NGO Forum, National Peace and Reconciliation Commission nemamwe vange vari pamusangano uyu. “Tiri kuti vanhu vekwaMarange inhapwa dzehurumende. Nzvimbo yeMarange iri kubirwa. Hurumende haisi kudzokera shure pakupamba hupfumi hwekwaMarange pasina ‘development’ iri kuitwa munzvimbo iyoyo,” VaMaguwu vaudza Studio 7. “Migwagwa yeko haifambike. Vana vari kufamba ‘10…15 kilometers’ kuinda kuchikoro. Hamuna makiriniki asi inzvimbo iri kuburitsa mangoda anoita mabhirioni emadhora gore negore.” VaMaguwu, avo vazobva pagungano iri zvechimbi chimbi vachitiza mapurisa, vati kana hurumende ikasakurumidza kubvumidza vanhu vemunharaunda iyi kuchera mangoda, vanhu pachavo vachazomisa kucherwa kwemangoda zvachose. No media source currently available ",Vakaurayiwa kwaChiadzwa Kuminda yeMangoda Vorangarirwa
"Varairidzi vari pasi pesangano reAmalgamated Rural Teachers’ Union of Zimbabwe, avo vave muMarondera vachifamba netsoka kubva kwaMutare kuenda kuHarare, vanoti neSvondo havana kufamba sezvo vakamirira kunzwa kuti vamwe vavo vari kutarisirwa kumiswa pamberi pedare neMuvhuro vachabuda sei. Mutevedzeri wemutungamiri wesangano iri Amai Gaudencia Mandiopera vanoti vatorawo mukana wekuzorora pamwe nekusimbisa vamwe vavo vanosanganisira mutungamiri wesangano VaObert Masaraure pamwe neimwe nhengo yekomiti, VaRobson Chere, vari kutarisirwa kumira pamberi pedare Muvhuro mangwanani. Nhengo pfumbamwe dzesangano iri dzakasungwa neMugovera padzakasvika kuMacheke dzakazombochengetedzwa nemapurisa ekuMarondera asati avaisa mumaoko emagweta avo. Sangano iri rinoti nhengo dzaro dziri kufamba netsoka kubva kwaMutare kuenda kuHarare kunosvitsa zvichemo zvinosanganisira kuti varairidzi vatambiriswe mari yemadhora ekuAmerica, kwete kupihwa ma bond note. Amai Mandiopera vanotiwo vari kufadzwa nerutsigiro rwavari kuwana kubva kune vamwe vashandi vehurumende. No media source currently available  ",Nhengo dzeARTUZ Dzakasungwa Dzomirira Kunzwa Zvichabuda muDare neMuvhuro
"Hurumende yazobvuma kuti yavhara kwemasvondo maviri guta rose reKwekwe zvichitevera kufa kwemunhu wemuguta iri nechirwere cheCovid-19 chemhando yekuIndia. Zvichitevera kuvharwa kwaitwa guta iri, vanhu vachange vachibvumidzwa kufamba kubva na 6 mangwanani kusvika nguva dza7 manheru. Izvi zvinoreva kuti vanhu havachabvumidzwi kufamba munguva dzemanheru muKwekwe. Hurumende yatiwo kutanga nhasi, hapana munhu anobvumidzwa kushanyira zvikoro zve boarding, mabhizinesi anofanirwa kuvhurwa na 8 mangwanani uye achivharwa na 5pm. Mabhawa ose haasi kubvumidzwa kuvhura munguva yelockdown, uye michato nekunamata vanhu vakaungana, zvava kurambidzwawo kwemasvondo maviri. Vanenge vafirwa vanofanirwa kunge vaine munhu abva kubazi rezvehutano, uye vanhu vanoungana parufu havafanirwe kudarika makumi matatu. Vanhu vanopfuura nemuguta reKwekwe vari kukurudzirwa zvikuru kusamira muguta iri kwenguva yakareba. Gurukota rezvehutano, VaConstantine Chiwenga, vati hurumende ichaenderera mberi nedzidziso yechirwere cheCovid-19, kucheneswa kwezvitoro nenzvimbo dzose dzinopindwa neveruzhinji. Nyaya yekuvharwa kweKwekwe yatanga kuburitswa padandemutande reTwitter nemunhu anozviti Jamwanda uyo veruzhinji vanoziva semutauriri wemutevedzeri wemutungamiri wenyika, VaGeorge Charamba. Studio7 haina kukwanisa kunzwa divi raVaCharamba panyaya iyi, kunyange hazvo vamwe muhurumende vabvuma kuti lockdown iyi ndeyechokwadi. Studio7 yabata mutauriri wemapurisa, VaPaul Nyathi, kuti tinzwe kana Kwekwe yava mulockdown, asi vati vakabatikana kuti vataure nesu sezvo vanga vari mumusangano. Asi mashoko aJamwanda ari paTwitter anoti izvi zvakaitirwa kubatsira kudzivirira vanhu vemuKwekwe mukupararira kwechirwere cheCovid-19 chemhando yakatanga kuChina. Asi mutauriri webazi rezvehutano, VaDonald Mujiri, vaudza Studio 7 kuti\nvanga vasina ruzivo nezvedanho iri asi vakati vange vachitarisira kuti\nhurumende ichaburitsa chiziviso chizere mukati mezuva ranhasi.\n\nMeya veguta reKwekwe, Amai Angeline Kasipo, vaudza Studio 7 kuti\nvanga vasati vaudzwa nezvelockdown iyi.\n\nSachigaro weWomen’s Coalition of Zimbabwe mudunhu reMidlands, Muzvare Locadia Mavhudzi, vati zvinhu zvinoshoreka chose kuti hurumende haizi kukwanisa kubuda pachena pazvinhu zvakakosha kudai.\n\nVakambove gurukota rezvehutano uye vari mugari wemuKwekwe, Dr Henry Madzorera, vati zvakakosha kuti hurumende ipe veruzhinji mashoko\nakakwana panguva dzose pamatanho airi kutora mukurwisa chirwere\ncheCovid-19.\n\nVatiwo maonero avo ndeekuti kana kuchiitwa lockdown muKwekwe, mune\nimwe nzvimbo kana munyika mose, zvakakosha kuti patange paitwa\nongororo inopa humbowo hwakakwana hwekuti zvakakodzera here kuita\nizvi.\n\nMumiriri weparamende pasi pechikamu cheproportional representation\nvariwo nhengo yekomiti yeparamende inoona nezvehutano, Amai Jasmine\nToffa, vaudza Studio 7 kuti vanoona zvakakodzera kuti muKwekwe muve\nnelockdown.\n\nZvichakadaro, mumashoko ayakabudisa nezuro hurumende yakati\nmunyika mune vanhu vaviri vakafa nechirwere cheCovid-19 uye kusvika\npari zvino pave nevanhu chiuru chimwe chete nemazana mashanu nemakumi masere nevashanu 1585 vafa nechirwere ichi kusvika pari zvino.\n\nPane vanhu makumi maviri nevatatu vakabatwa nechirwere ichi nezuro uye\nkusvika pari zvino pave nevanhu zviuru makumi matatu nezvisere\nnemazana matanhatu nemakumi matatu nevashanu, 38635, vabatwa\nnechirwere ichi munyika mose. Vanhu zviuru zvipfumbamwe nemazana manomwe nemakumi mana vakabaiwa nhomba yekutanga nezuro,izvo zvakasvitsa huwandu hwevanhu vabayiwa nhomba yekutanga pazviuru mazana matanhatu negumi nezvishanu nemazana maviri nemakumi mapfumbamwe nevatanhatu, 615 296. Huwandu uhu hunogona kukwira apo hurumende ichabudisa mamiriro ezvinhu nhasi. Hurumende inoti ine hurongwa hwekubaya nhomba vanhu vanodarika mamiriyoni gumi,kana kuti zvikamu makumi matanhatu kubva muzana senzira yekudzivirira kupararira kwechirwere ichi. No media source currently available ",Kwekwe Inovharwa kweMasvondo Maviri naVaChiwenga
"Amai Nancy Pelosi vebato reDemocratic Party rinopikisa riri kutonga muAmerica reRepublican Party, vakasarudzwa zvekare kuti vave mutauriri wedare reparamende reHouse of Representatives muAmerica. Amai Pelosi vakambova mutauriri zvekare kubva muna 2007 kusvika 2011 uye ndivo mudzimai wekutanga kuitwa mutauriri wedare iri uye munhu wekutanga mumakore makumi matanhatu kusarudzwa kechipiri kuita mutauriri wedare iri. Izvi zvinotevera kukunda zvine mutsindo musarudzo kwakaitwa nebato ravo muna Mbudzi gore rapera. Dare reHouse of Representatives rine nhengo mazana mana nemakumi matatu nemashanu uye maDemocrats ane nhengo mazana maviri nemakumi matatu nemashanu. MuSenate maRepublicans ane nhengo makumi mashanu nenhatu maDemocrats aine nhengo makumi mana nenomwe. Nhengo dzedare iri dzakatoreswa mhiko nemutevedzeri wemutungamiri wenyika VaMike Pence. Mudare iri mune madzimai zana kusanganisa Muzvare Alexandria Ocasio-Cortez vekuNew York vane makore makumi maviri nemapfumbamwe vanova munhu wechidiki zvakanyanya kusarudzwa, Amai Rashida Tlaib vekuMichigan naAmai Ilhan Omar vekuMinnesota vanova madzimai ekutanga echiMuslim kusarudzwa kuve nhengo dzeHouse of Representatives. Amai Deb Haaland Sharice vekuNew Mexico naAmai Davids vekuKansas ndivo madzimai maviri ekutanga nerudzi rwechiNative American kusarudzwa kupinda mudare iri. Bato remaRepublicans ndiro rine mutungamiri wenyika VaDonald Trump uye riri kukokera mudare reSenate. Muzvare Lucy Chivasa, igweta rinorwira kodzero dzevanhu vari muno muAmerica pasi pechirongwa cheHubert Humphrey, uye vari kuMinnessota kune mudzimai wekutanga wechitendero chechiMuslim kusarudzwa mudare reSenate. Muzvare Chivasa vanoti chakanyanyokosha ndechekuti madzimai akasarudzwa kupinda mudare reparamende aya akatokwikwidzawo akakunda musarudzo, sevanhurumende vakakundawo. No media source currently available ",Amai Pelosi Vanosarudzwa kePiri Kuve Mutauriri weDare reParamende reAmerica
"Mukupera kwesvondo, dunhu reMasvingo rakanaya mvura isati yaonekwa kwemakore anosvika zana. Mvura iyi sezvayaita munzvimbo dzakawanda yaparadza hupenyu, zvipfuyo nezvivakwa. Asi kuhurumende yabva yava gangaidzwa kumukwenyi mhezi yavavira mudumbu nekuti vanhu munyika vagara vasina zvekudya nenzara yegore rapera uye ikozvino pabva paita rimwe dambudziko rinoda mari yakawandisa. Gurukota rinoona nezvekutakurwa kwezvinhu, Doctor Joram Gumbo, vanoti hurumende ichiri kudorongodza kuti pangadiwe mari yakawanda zvakadii asi vachiti pazvivakwa chete nemigwagwa panodiwa mabhiriyoni mashanu emadhora. Ko mari iyi inobva kupi kana hurumende yacho ichiti haina mari? VaGumbo vanoti vari kutarisira rubatsiro kubva kune vemabhizimisi, masangano akazvimirira uye hurumende dzekunze. Hurumende yakazivisa kuti migwagwa yemuHarare yave kuda kuti igadzirwe nechimbi chimbi. Izvi ndizvo zviri kunziwo zviitwe kuMasvingo nekune dzimwe nzvimbo dzekuMatabeleland dzakaita se Tsholotsho. Asi nekuda kwehutungamiri hutsva muAmerica, zvinhu zvinogona kuomera Zimbabwe. Mutungamiri weAmerica mutsva, VaDonald Trump, vanoti vanoda kudzikisa mari inopihwa dzimwe nyika nehurumende yavo voiendesa kumauto nekurwisa hugandanga. America ndiyo inopa Zimbabwe rubatsiro rwakawandisa zvichienzaniswa nedzimwe nyika. Nyanzvi munyaya dzezvehupfumi, Doctor Prosper Chitambara, avo vanoshanda nesangano reLabour and Economic Development Research Institute of Zimbabwe, vanoti kuparadzwa kwezvivakwa kunokanganisa zvikuru nyaya yezvehupfumi. VaChitambara vanotiwo hurumende yange yagara kwemakore isingagadzirewo zvivakwa zvayo. Mashoko aya atsinhirwawo nemumiriri weMutasa Central mudare reparamende, VaTrevor Saruwaka, avo vanoti hurumende yeZanu-PF haina hany'a nevanhu. VaSaruwaka vanoti mudunhu ravo kune zvakawanda zvakaparadzwa nemvura zvinoda kugadziriswa asi Zanu-PF inopedza mari ichiita bhavhudhe remutungamiri wenyika, VaRobert Mugabe. Bhavhadhe raVaMugabe rinonzi rakadya mari inodarika madhora mamiriyoni maviri ane chidimbu.  Mari iyi yakawanda zvikuru zvekuti inogona kugadzirisa zvimwe zvivakwa. Asi mutungamiri weConfederation of Zimbabwe Retailers, VaDenford Mutashu, vanoti hurumende iri kuyedza nepose painogona napo kugadzirisa dambudziko rawira nyika. Asi vanoti havo kuparadzwa kwemigwagwa kuri kukanganisa vemabhizimisi vachiti vazhinji havana kunge vaine insurance dzakaita sedzemafashamu. VaGumbo vanoti nyaya yezvirango yakatemerwa nyika ndiyo inopa kuti itatarike. Vaimbova gurukota rezvemari muhurumende yemubatanidzwa, VaTendai Biti, vanoti kana migwagwa nezvivakwa zvisina kugadzirwa zvinopa kuti vekunze vanenge vachida kupinda munyika vafunge kaviri. VaBiti vanoti izvi zvakaipa nekuti hurumende yagara ichitatarika kukwezva vekunze.  VaBiti vanoti migagwa yakawanda yakapedzisira kugadzirwa munguva yeRhodesia. Nyanzvi munyaya dzezvehupfumi dzinoti hadzitarisire kuti hupfumi hwenyika huchagadzikana kana zvivakwa zvisina kugadziriswa sezvo dzimwe nzvimbo dzasiiwa dziri zvitsuva.  No media source currently available ",Zimbabwe Yotsvaga Mabhiriyoni Mashanu Okugadzira Migwagwa Yaparadzwa neMafashamu
"Zvimwe zvizvarwa zveZimbabwe zvinoti zvinofadzwa nematanho enhaurirano akaparurwa nemutungamiri wenyika, VaEmmerson Mnangagwa, pamwe nevemakereke, ekuti munyika muitwe nhaurirano dzemapoka ose ane chekugadzikana kwenyika. Asi vamwewo ndivo vanoti havafungi kuti VaMngangagwa vari kuita izvi nemwoyo wese, asi kuti vari kuda kubata kumeso vatungamiri venyika dzemuAfrica pamberi pemusangano weAfrican Union, uyo uri kuitwa muAdis Ababa kuEthiopia svondo rinouya. VaMnangagwa vanonzi vakatotumira nhume dzavo dzinoti vakafanobata chigaro chegurukota rezvekudyidzana nedzimwe nyika, VaPerrance Shiri, kuKenya neTanzania, VaChristopher Mutsvangwa, kuZambia, pamwe naVaPatrick Chinamasa, kuBotswana neNamibia, kuti vafanopira mamiriro akaita zvinhu munyika. Ukuwo, mutungamiri webato guru rinopikisa reMDC, VaNelson Chamisa, havana kupinda musangano wakashevedzerwa naVaMnangagwa uyu vachiti vanoda nhaurirano dzinotungamirwa nemunhu asina divi raakarerekera, kwete naVaMnangagwa vavari kupikisa kuti vakabira sarudzo. Nekune rimwe divi, VaMnangagwa havanawo kupinda musangano washevedzerwa nevemakereke nemusi weChina, asi kuti vanga vakamirirwa nasachigaro webato ravo reZanu PF, Amai Oppah Muchinguri-Kashiri. Mibvunzo yavepo ndeyekuti kana vaviri ava vachinzvengana, pane chichabuda here munhaurirano idzi, kunyange hazvo vamwe vatungamiri vemapato vakakwikwidza musarudzo vakapinda misangano iyi. Vanoongorora zvematongerwo enyika vakarerekera kubato reZanu PF, VaGadzira Chirumhanzu vanoti zvinhu zvakanaka chose kuti munyika matanga nhaurirano dzekutsvagana. Asi VaChirumhanzu vanoti chinozoshamisa ndechekuti vamwe vezvematongerwo enyika havadi kupinda mumisangano iyi, izvo zvinozoita kuti zvionekwe kuti havasi pachokwadi. Vanoongorora zvematongerwo enyika uye vari mukuru wesangano reCentre for Natural Resource Governance, VaFarai Maguwu, vanotiwo chinhu chakanaka chose kuti munyika matanga nhaurirano, asi vanoti vanopokana nenyaya yekuti VaMnangagwa vave ivo vari kutungamira nhaurirano idzi. VaMaguwu vanoti kuti nhaurirano idzi dziite chimiro, dzinofanirwa kutungamirwa nevanhu vasina mativi avakarerekera, uye dzichiitirwa kunzvimbo isina anoti ndepake, kwete kunzvimbo yakaita seState House. No media source currently available  ",Nyaya yeNhaurirano Munyika Yoburitsa Maonero Akasiyanasiyana
"Mutungamiri wenyika VaEmmerson Mnagagwa vakasvika muVictoria Falls nezuro sezvo vari munyarikani pamusangano uri kuitwa mudhorobha iri weSouthern African Confederation of Agicultural Unions. Musangano uyu uri kutarisirwa kutanga nhasi. VaMnangagwa vakaendawo negurukota rinoona nezvekurima VaPerrance Shiri. Nyika dzinosvika gumi nenhatu dziri kutarisirwa pamusangano uyu dzichizeya nyaya dzekutengeserana mune zvekurima. Masangano anoti Zimbabwe Farmers Union neCommercial Farmers Union ndiwo akaronga musangano uyu. Panopera musangano uyu pari kutarisirwa kuti panenge pave sachigaro mutsva wesangano iri sezvo aripo ikozvino, Doctor Theo de Jager, vanenge voenda pamudyandigere. Muzvinafundo munyaya dzezvekurima VaMandivamba Rukuni vanoti musangano uyu wakakosha zvikuru kunyika dzekuchamhembe kweAfrica munyaya dzekutengeserana. No media source currently available  ",VaMnangagwa Voparura Musangano weZvekurima kuVictoria Falls
"Dare raMejastiriri rekwaMutare nemusi weChipiri rakarasa danho rainge ratorwa nemapurisa eZimbabwe Republic Police rekudzivisa sangano reChiadzwa Development Trust kana kuti CCDT kurangarira kuurayiwa kunonzi kwakaitwa vanhu munharaunda yavo panguva yakawanikwa mangoda munzvimbo iyi. Mapurisa nemauto anonzi akaparurwa chirongwa chainzi ""Operation Hakudzokwi"" muna 2008 apo vanhu vakawanda vanonzi vakapfurwa vakafa vachipomerwa mhosva yekuchera mangoda zvisiri pamutemo. Mandoda aya ainge aonekwa muna 2006. Sangano reHuman Rights Watch rinoti vanhu mazana maviri vakaurayiwa nemauto aibva kuMechanized Brigade, Fifth Brigade ne One Commando. Vamwe vanhu vanonzi vakarumiswa nembwa vamwe vachiitwa kafiramberi. Kurangarirwa kwevanonzi vakafa uye vakapona kuri kutarisirwa kuitwa musi wa 1 Mbudzi paBambazonke Business Centre kwaMarange. Sangano reCCDT rakazivisa mapurisa kuti raida kurangarira vanhu. Asi musi wa 14 Gumiguru sangano reCCDT rakawana tsamba kubva kumapurisa kuti vasaenderere mberi nemusangano uyu. Mapurisa aiti sangano reCCDT raifanira kuuya netsamba yekuti rakanyoreswa kubva kuMutare Rural District Council. Izvi zvakaita kuti gweta resangano iri riri nhengo yeZimbabwe Lawyers for Human Rights Amai Peggy Tavagadza vaende kudare. Vamwe vakaendeswa kudare igurukota rezvemukati menyika VaIgnatious Chombo, mukuru wemapurisa VaAugustine Chihuri uye mukuru wepakamba yemapurisa yeBambazonke. Vose ava vange vachipomerwa mhosva yekutyora bumbiro remutemo. Amai Tavagadza vakati masangano akaita seCCDT haafanire kubatwa nemutemo wePublic Order and Security Act. Dare rakati zvainge zvaitwa nemapurisa zvainge zvisiri pamutemo. Mapurisa akanzi asavhiringidze musangano uyu. No media source currently available   ","Dare Rorambidza Mapurisa Kudzivirira Vanhu VekwaChiyadzwa Kurangarira Vakaurayiwa pa""Operation Hakudzokwi"""
"Mapato anopikisa ari pasi pegungano reNational Electoral Reform Agenda, Nera, akasangana muHarare neChina akaumba makomiti matatu achabatsira kufambisa nyaya dzekuti mitemo ine chekuita nesarudzo ivandudzwe sarudzo dziri kutarisirwa gore rinouya dzisati dzaitwa. Mutauriri weNera, VaDouglas Mwonzora, vanove zvakare munyori mukuru weMDC T, vanoti makomiti matatu aya achange achitungamirwa nevatungamiri vemapato ari muNera. Komiti ichange yakanangana nenyaya dzezvematongerwo enyika uye ichange ichitungamirwa nemutungamiri webato reNational People’s Party, Amai Joice Mujuru. Komiti ichange ichiona nezvemitemo ichenge ichitungamirwa nemutungamiri webato rePeople’s Democratic Party, VaTendai Biti, kuchitiwo komiti yetatu, iyo ichange ichiona nezvekudyidzana nedzimwe nyika ichitungamirwa nemutungamiri weMDC, VaMorgan Tsvangirai. VaMwonzora vanoti musangano wanezuro uyu wakatambirawo zvakare tsamba yekukurudzira kuparadzwa kweboka rinoona nezvesarudzo, reZimbabwe Electoral Commission, Zec, vachiti yakarerekera kubato reZanu PF. Vanoti vakatambirawo tsamba inobva kuZec ichivakoka kumusangano svondo rinouya. Nera iri kugara yakanetsana neZec ichiti vanhu vari kutungamira munyaya dzesarudzo vari muZec, vanhu vari kushanda vakarerekera kuZanu PF. Ukuwo Zec inoti iri kuita basa rayo isina divi rayakarerekera sezvinodiwa nemitemo yenyika. Asi Nera inoti aya mashoko ekunatsa mukanwa eZec. No media source currently available ",Nera Inoumba Makomiti Matatu
"Mutungamiri werimwe bato rinopikisa muSouth Africa, re Economic Freedom Fighters, VaJulius Malema, vari kushora zvakasimba hurumende yenyika yavo mukuvhara kwayakaita mabhodha ayo makumi maviri ichiti iri kurwisana nekupararira kweCovid-19. VaMalema vaudza vatori venhau kuti kuvhara mabhodha hakuna zvakunobatsira kunze kwekuwomesera vanhu vemunyika dzakavakidzana neSouth Africa. Svondo rapera, mutungamiri weSouth Africa, VaCyril Ramaphosa, vakazivisa kuti mabhodha makumi maviri avharwa, vachiti achavhurwa mwedzi unouya, waKukadzi. Nyanzvi mune zvematongerwo enyika, VaDewa Mavhinga, vaudza Studio 7 kuti vanobvumirana naVaMalema nekuti zvave kuita sekuti chirwere cheCovid-19 chiri kuunzwa muSouth Africa nevanhu vanobva kuZimbabwe nevamwe vemunyika dzakapoteredza South Africa. VaMalema vati kuvhara mabhodha kupedza nguva uye inzira yekuedza kufadza vechichena vari munyika nekunze sezvo vachibvumidzwa kupinda nekubuda muSouth Africa pavanodira. No media source currently available ",VaJulius Malema Vanoshora Kuvharwa kweMabhodha eSouth Africa
"Zimbabwe yacherechedza zuva remauto neChipiri re National Defences Forces Day pahurongwa hwaitirwa ku National Sports Stadium. Vachitaura pahurongwa uhu, mutungamiri wenyika, VaRobert Mugabe, vati Zimbabwe inotenda zvikuru Pakistan iyo iri kubatsira zvikuru mukudzidzisa mauto emunyika. VaMugabe vati mauto ekuPakistan ari kudzidzisa mauto emu Zimbabwe pazvidzidzo zviri kuitirwa paNational Defence College pamwe nekuThornhill Air Base. VaMugabe varumbidza mabasa ari kuitwa nemauto emunyika vachiti mauto aya ari kuitawo basa rinodadisa kunze kwenyika. Vatiwo mauto emunyika akatumirwa ku Lesotho zvichitevera kusagadzikana kwainge kaitika munyika iyi. VaMugabe vatiwo chikoro che National Defence College chichavandudzwa kuti chive chikoro chepamusoro soro gore rino risati rapera hurongwa hwezuva rwacherechedzwawo mumatunhu ose ari munyika, makurukota anomirira matunhu achiverenga mashoko aVa Mugabe. Mudunhu reMashonaland West, mashoko aVa Mugabe averengwa negurukota redunhu iri, Va Faber Chidarikire. Vagari vakawanda muChinhoyi vanoti hapana chekupemberera sezvo vanhu vakawanda vasiri kufara nemamiriro akaita zvinhu munyaya dzehupfumi, pamwe nekutyorwa kwekodzero dzavo kunoitwa nemauto.",Zimbabwe Inocherechedza Zuva reMauto
"Zvizvarwa zveZimbabwe zviri kunze kwenyika zviri kukudzirwa kuti zvitevere kurudziro dzekudzivirira kubatwa nechirwere checoronavirus, icho chave kunzi Corona Virus Disease, 2019, kana kuti COVID-2019, dziri kupiwa nemapoka ehutano munyika dzazvigere, kuitira kuderedza mikana yekuti zvibatwe nechirwere ichi. Chizvarwa cheZimbabwe uye vari sachigaro vesangano ravanachiremba vanorwira kodzero dzevanhu, reZimbabwe Association of Doctors for Human Rights, Doctor Fortune Nyamande, avo vari kuSweden, vanoti nyika imwe neimwe iri kuburitsa mashoko ekushambadza nzira dzekuti vanhu vange vachizvidzivirira kubva kuchirwere ichi. Doctor Nyamande vanoti izvi zvakakosha zvikuru kuvana veZimbabwe vari kunze kwenyika kuitita kuti vazive mamiriro akaita chirwere ichi munyika dzavagere. COVID-2019 inonzi yauraya vanhu vanodarika chiuru nezana muChina uye vaviri kunze kwenyika yakatangira chirwere ichi iyi. Vanhu vanodarika zviuru makumi mana nezvishanu muChina chete vanonziwo vabatwa nechirwere ichi, kunyange hazvo zviri kunzi kupararira kwacho kwadzikira munyika iyi. No media source currently available ",Zvizvarwa zveZimbabwe Zviri Kunze Zvokurudzirwa Kunzwisisa Dzidziso Pamusoro peCOVID-2019
"Vamwe vanoongorora zvematongerwo enyika vanoti zvakaitwa nevechidiki veZanu PF zvekuparura chirongwa chekutsvaga rutsigiro padandemutande chinhu chakanaka chose, sezvo zvichiita kuti vanhu vasashungurudzwa vachimanikidzwa kuenda kumisangano. Vanoongorora zvematongerwo enyika vachishanda nesangano reZimbabwe Citizens Initiative, VaPromise Sande, vanoti zvakanaka chose kana chete zvisingazoshandiswe mukushungurudza vamwe pamadandemutande. Vechidiki veZanu PF neMugovera vakaparura chirongwa chavo chepadandemutande che #EDhasMYVOTE, icho chakanangana nekutsvagira rutsigiro mutungamiri webato ravo VaEmmerson Mnangagwa musarudzo dzemutungamiri wenyika dziri kutarisirwa kuitwa gore rino. Vechidiki ava vanonzi vakatsinhirawo kuti sebato havachashandisa ma slogan anoti pasi nemumwe munhu, vachiti danho iri rakatotambirwa nehutungamiri hweZanu PF. VaSande vanotiwo danho rebato reZanu PF rekusiyana netsika yekuti 'pasi nanhingi' rakanaka chose, sezvo vanhu vachiziva kuti kana munhu akanzi pasi naye zvinenge zvichireva kuti ngaaurayiwe. No media source currently available  ",Chirongwa cheVechidiki veZANU PF Chekutsvaga Rutsigiro paDandemutande Chopembedzwa
"Vaimbove varwiri vehondo yerusununguko vabatana nevana vavo vachiratidzira muChinhoyi kusafara kwavo nekudhonzerana masimba kwavati kuri kuitika mubato ravo reZanu PF. Vachitaura nhasi kuvana vevaimbove varwiri vehondo yerusununguko pasi pesangano reZimbabwe Liberation War Collaborators Trust, ZILIWACO Trust, avo vanga vakaungana panzvimbo yakaiswa nhoroondo yematangiro ehondo yeChimurenga yechipiri pedyo nemarinda anovigwa magamba edunhu muChinhoyi, mukuru wevaimbove varwiri verusununguko mudunhu reMashonaland West, VaConillius Muoni, vati nyaya yekunetsana muZanu PF yadzika midzi zvakadzama. Vati makakatanwa ari muZanu PF anofanirwa kupera sezvo ari kuvhiringa mashandiro akanaka ebato iri. VaMuoni vatiwo dai vanhu vakaita zvipoka nezvipoka zvaidhonzerana masimba munguva yehondo, dai nyika isina kutorwa kubva kuvachena. Kunetsana kwaburitswa pamusangano wanhasi kunouya mushure mekunge bepanhau reThe NewsHawks raburitsawo nyaya yekuti kune vamwe vakuru vakuru muZanu PF vasiri kufara nehutungamiri hweZanu PF, vachiti VaMnangagwa, vakaita kuti kongiresi yaifanirwa kuitwa muna 2019, isaitwe. VaMnangagwa vanonzi vakapinda panyanga mushure me extraordinary congress yakaitwa muna 2017 mushure mekunge mauto apidigura vaive mutungamiri wenyika panguva iyi, muchakabvu Robert Mugabe. Pasi pemitemo yeZanu PF, kongiresi chaiyo yaifanirwa kuitwa muna 2019, asi yakamiswa kuitwa ichinzi ichaitwa muna 2022. Nokudaro zvinonzi VaMnangagwa havana masimba ekutungamira Zanu PF pari zvino sezvo temu yavo yakapera muna 2019 paifanirwa kuitwa kongiresi dai VaMugabe vakaramba vari pachigaro. Studio7 haina kukwanisa kunzwa kumutauriri weZanu PF, VaSimon Khaya Moyo, kanawo kumuru anoona nezvekufambiswa kwemashoko mubato iri, VaTafadzwa Mugwadi, se3zvo vanga vasiri kubatika panharembozha dzavo.\n\nVaMuoni vati kunyange muZanu PF muine zvikwata zviri kurwira masimba, Zanu PF ichatonga kusvika madhongi amera nyanga. VaMuoni vati vatungamiri vemapato anopikisa zviri nani kwavari kuti vapinde muZanu PF nekuti vachachembera vasina kutonga.\n\nVachitaurawo pachiitiko chanhasi, sachigaro weZILIWACO mudunhu\nreMashonaland West, VaKudzanai Matenga, vati havasi kufara kuti vari kutorerwa minda kana vabereki vavo vafa vachiti izvi hazvina kunaka.\n\nMutevedzeri wemutauriri webato reMDC Alliance, VaClifford Hlatywayo,\nvati mashoko evaimbove varwiri verusununguko aya agara achitaurwa\nnevashoma vavo uye anoratidza humbimbindoga.\n\nMukuru wePlatform for Youth Development, VaClaris Madhuku, vati\nnyaya yekuti nyika inofanirwa kutungamirirwa neZanu PF chete uye\nnemunhu akurisa ipfungwa dzinodzosera nyika kumashure.\n\nSangano reZILIWACO rabudawo nechisungo chekuti mutungamiri wenyika, VaEmmerson Mnangagwa, ndivo vachakwiwidza vakamirira bato reZanu PF musarudzo dza2023. Chiitiko chanhasi change chiri chekurangarira basa rakaitwa nevarwiri verusununguko, uye chatanga nekufamba kwevanhu vachibva muguta kusvika kumarinda anovigwa magamba muChinhoyi apo vatauri vakawanda vanga vachipa pfungwa dzavo pamusoro pehondo yerusununguko. No media source currently available ",Zanu PF Yoita Makakatanwa eMasimba?
"Vanhu vakawanda kuMasvingo vanoti mudzimai wemutungamiri wenyika, Amai Grace Mugabe, munhu asina chiremera kana zvichienzaniswa nemudzimai wekutanga wemutungamiri wenyika, Amai Sally Mugabe, avo vakashaya muna 1992. Kune dzimwe nyika mudzimai wemutungamiri wenyika, mudzimai ane hunhu nechimiro chinoremekedzwa. Asi vanhu vakawanda kuMasvingo vanoti mudzimai wemutungamiri wenyika, Amai Grace Mugabe, munhu asina chiremera kana zvichienzaniswa nemudzimai wekutanga wemutungamiri wenyika, Amai Sally Mugabe, avo vakashaya muna 1992. No media source currently available Muzvare Grace Marufu vakatanga kushanda kuhofisi yemutungamiri wenyika, VaRobert Mugabe, vachiita basa rekudaira foni, vachidziendesa kumahofisi evanhu vanoshanda mumahofisi emutungamiri wenyika. Pavakapinda basa kuhofisi iyi, Muzvare Marufu vaive nemurume, VaStanley Goreraza, avo vavakaita naye mwanakomana, Russell Goreraza. Nekupindana kwemazuva, VaGoreraza naMuzvare Marufu vanonzi vakatanga kunetsana, izvo zvakasiya muchato wavo uri parumana nzombe. VaGoreraza, avo vaive Wing Commander mu Air Force of Zimbabwe, vakaendeswa kunoshanda vari kumuzinda weZimbabwe muChina. Nekupindana kwemazuva, runyerekupe rwakatanga kubuda kuti Muzvare Marufu vakanga vodanana nemutungamiri wenyika, VaRobert Mugabe. Vanoziva zvaiitika vanoti Muzvare Marufu vakanga votodaidzwa nerekuti Mainini, vachireva kuti vaive mukadzi mudiki wemutungamiri wenyika, sezvo Amai Sally Mugabe, vakange vachiri vapenyu. Mumakore akatevera, Muzvare Marufu vakaita mwana naVaMugabe, Bona. Izvi zvakachengetedzwa muchivande, nyika isingazvizive. Nekupindana kwenguva, mwana wechipiri akaberekwa, Robert Junior, uye nyika haina kuziviswa. Nyika yakazoziviswa nezvevana ava, kwete naVaMugabe kana Muzvare Marufu, asi kuti nebepanhau reHorizon muna Kurume 1995. Bepanhau iri rakaburitsa mufananidzo waBona achibva pachikoro chiri muHarare, aine muchengetedzi, VaOnismo Zindoga. Mushure mekuburitswa kwenyaya iyi, VaMugabe naMuzvare Marufu vakazochata muna 1996, makore mana Amai Sally Mugabe vashaya. Hazvina kujeka kuti muchato wavo naVaGoreraza wakazopera seyi, kunyange hazvo paine nyaya dzakabuda dzekuti muchato uyu wainge wagurwa kare. Izvi zvakarwadza vanhu vakawanda, asi vamwe vakatiwo Muzvare Marufu vainge vazvibatira goridhe. Vanhu vakasiyana siyana kuMasvingo vanoti hunhu hwa Amai Mugabe hunoshoreka zvikuru pane kuti huyemurike semudzimai wemutungamiri wenyika. Vanoti izvi zvakawedzerwa pavakapinda mune zvematongerwe enyika izvo zvakakaita kuti vazhinji vaone zvavari chaizvo. Vanoti Amai Mugabe pose pavanoita misangano yebato ravo, iyo iri kukosheswa zvikuru kupfuura misangano yevatevedzeri vaviri vemutungamiri wenyika, vanotanga kupopota nekutuka vamwe vatungamiri vemasangano vakasiyanan-siyana, kusanganisirawo vebato Zanu PF, pane kuti vawanikwe vachitaura mashoko ekuvaka nekukurudzira kubatana kwevanhu munyika. Va Prosper Tiringindi mugari wekuRujeko. VaTiringidi vanoti zvinoitwa nemukadzi wemutungamiriri wenyika zvinonyadzisa pane kuti zviyemurike. Imwe nyanzvi munyaya dzematongerwo enyika, Va Takavafira Zhou, vanoti Amai Grace Mugabe vakasiyna namuchakabvu Sally Mugabe. Vanoti Amai Grace Mugabe havana pfungwa dzemunhu mukuru dzakadzama saka vanoda kutobetserwa kuti vave nechimiro chakanaka sezvo vari munhu anogara akarasika. Studio7 haina kukwanisa kunzwa kuna Amai Grace Mugabe kuti tinzwe divi ravo. Asi Muzvare Tsitsi Moyo, avo vanogara mumusha wekwa Majange kuMasvongo, vanotiwo zvinoitwa nemudzimai wemutungamiriri wenyika zvinoshoresa uye zvinovagumbura. Muzvare Moyo vanoratidza kusafa chose nemasimukiro akaita Amai Mugabe kubva pavakaitwa mutungamiri we madzimai muZanu PF gore rapfuura, mushure mekutenderera nenyika vachiita misangano iyo vaituka vaimbove mutevedzeri wemutungamiriri wenyika, Amai Joyce Mujuru. Vanhu vazhinji vanoti kunyange mhuri yekutanga ichishora vamwe vanhu vanoita zvehupombwe uye tsika dzakaipa, kudanana nekuroorana kwavakaita Amai Sally Mugabe vachiri vapenyu kunoshoreka zvikuru. Kunze kwe izvi, Amai Grace Mugabe vanozivikanwa pasi rose nembiri yekuda kuchena nekutenga zvinhu zvinodhura izvo zvakaita kuti vapiwe zita remadunhurirwa rekuti Gucci iro rinobva pane zita rembatya dzinodhura. Mumwe mugari anoongorora zvematongerwe enyika, VaMugovera Makonese, vanoti nenyaya yembiri yekuda zvinodhura uye kungofachura mari vanhu vachitambura, zvinobudisa pachena kuti Amai Grace Mugabe havana moyo wehumai hunoremekedzeka. Kunyange vamwe vanotsigria Zanu PF vachiti Amai Grace Mugabe vanokodzera kuremekedzwa semudzimai wemutungamiri wenyika, ruzhinji rwevanhu muongororo yakaitwa ne Studio 7 vanoti Amai Grace Mugabe vanoshoresa zita remutungamiriri wenyika pamwe nenyika yose, uye maitiro avo ndeekupesanisa vanhu, izvo zvinosiyana namuchakabvu Sally Mugabe. Veruzhinji vasingadi kubuda pachena muZanu PF vanoti dai Amai Sally Mugabe vanga vachiri vapenyu, kupatsanuka kuri kuitika muZanu PF kusina kuitika nokuti muchakabvu aive mai venyika vaibatanidza vanhu.",Voruzhinji Vobvunza Kana Amai Grace Mugabe Vachikodzera Kuremekedzwa
"Vemabhizimusi muguta reBulawayo vakabatana nemamwe masangano akasiyanasiyana emuguta iri vasangana nevakuru vekanzuru yeguta iri kuti vazeye nezvematambudziko avanoti ari kukonzerwa nekuvharwa kwemvura, uko kunonzi kwatora nguva yakareba. Mukuru wesangano rinomirira vemabhizimusi, reAssociation for Business in Zimbabwe, (ABUZ), VaVictor Nyoni, vanoti kuvharwa kwevhura uku kwave kukanganisa mafambisirwo emabhizimusi akawanda sezvo nhengo dzavo dzichida mvura mukuita mabasa adzo zuva nezuva. VaNyoni vanoti vavimbiswa nevakuru vekanzuru vavasangana navo kuti vatarisire kuwana mvura kutanga kwesvondo rinouya, sezvo kanzuru iri kutarisira kupedza basa rairi kuita mukupera kwesvondo. Guta reBulawayo rinonzi rapinda musvondo repiri risina mvura zvichitevera danho riri kutorwa nekanzuru rekugadzirisa michina inopomba mvura paCriterion Water Works. Izvi zvinonzi zvasanganawo nekuderera kwemvura mumadhamu anowanisa guta iri mvura eCriterion neMagwegwe pamwechete nekunetsa kwemagetsi ekuti mvura ikwanise kupombwa. VaNyoni vanoti zvinozivikanwa kuti guta reBulawayo rave nemakore anodarika zana nemakumi maviri, zvekuti michina nepombi dzemvura zvachembera. Vanoti hurumende nekanzuru zvinofanirwa kutora matanho ekugadzirisa dambudziko iri kuti ripere zvachose. Studio7 yakundikana kunzwa divi rekanzuru panyaya iyi. No media source currently available ",Vemabhizimusi Vochemachema neKuvharwa kweMvura muBulawayo
"Apo chikamu chekutanga chekubaya vanhu nhomba munyika chave kusvika kumagumo, vamwe vatori venhau vabayiwawo nhomba iyi mumaguta akasiyana siyana. Vatapi venhau vane chitsama vanoshandira makambani akasiyana-siyana kusanganisira mamwe ehurumende, vabaiwa nhomba yekudzivirira chirwere checovid-19 muBulawayo. Izvi zvaitika mushure mekunge kanzuru yeguta reBulawayo ichishanda pamwe nebazi rezvehutano yatara zuva ranhasi sezuva rekuti vatapi venhau vange vachida kubaiwa nhomba iyi vabaiwe. Mumwe wevatapi venhau vabaiwa ndiAbigail Khupe uyo audza Studio7 kuti akamborwara nechirwere cheCovid-19 saka atora danho rekuti abaiwe senzira yekuedza kuzvidzivirira iye pamwe nemhuri yake. Mumwewo mutapi wenhau Muzvare Tanaka Gumbo ati aona zvakanaka kuti abaiwe nhomba sezvo achiziva kuti basa rake rinoita kuti asangane nevanhu vakawanda izvo zvinoita kuti ave panjodzi yekubatwa nechirwere checovid-19. Muzvare Gumbo vati vanhu havafanirwe kutya kubaiwa sezvo nhomba dzose dziripo dzakatambirwa neWorld Health Organisation, kana kuti WHO, uye dzakaitwa navana mazvikokota munyaya dzezvehutano. Muaturiri wekanzuru yeguta reBulawayo, Amai Nesisa Mpofu, vaudza Studio7 kuti kanzuru ichishanda pamwe nebazi rezvehutano yanga yasendeka parutivi zuva ranhasi kuti vatapi venhau vabaiwe sezvo vari vamwe vevanhu vanoita basa rakakosha. Vakafanobata chigaro chaProvincial Medical Director wedunhu reBulawayo, Dr Wecome Mlilo, vati havasi kukwanisa kutaura kuti vanhu vangani vabaiwa kusvika pari zvino mudunhu reBulawayo asi vati vane chokwadi chekuti vachakwanisa kusvika pavanhu vanopfuura zviuru zvitanhatu vavanotarisira kuti vabaiwe nhomba. Mukuru wezvehutano mdunhu reMatabeleland North, Dr Munekayi Padingani, vati kubaiwa nhomba kwevanhu mudunhu iri kwakati nonokei kutanga sezvo vanhu vange vasati vave neruzivo rwakakwana. Asi vati kusvika nezuro pane vanhu vanopfuura zviuru zviviri vange vabaiwa nhomba iyi mudunhu ravo. Taedza kunzwa kubva kumutauriri webazi rezvehutano, VaDonald Mujiri, kuti chirongwa ichi chiri kufamba sei munyika mose sezvo vati vange vari mumusangano. Chikamu chekutanga chekubaiwa nhomba yekudzivirira chirwere checovid-19 chakatanga munyika svondo rapera chakanangana nevashandi vanoshanda mune zvehutano, vechiuto nemapurisa pamwe nevanoshanda kumabhodha enyika. Hurumende yakazivisa nezuro kuti yainge yabaya vanhu zviuru makumi maviri nechimwe nemazana mana nemakumi mashanu nevatanhatu, 21456, vakanga vabayiwa nhomba iyi kusvika mukupera kwezuva nezuro. No media source currently available  ",Chirongwa cheNhomba yeCovid-19 Chonanaira seRwaivhi
"Vakafanobata chinzvimbo chemutungamiriri wenyika, Retired General Constantine Chiwenga, vaparura neChitatu mwaka wekutengesa fodya vachiti fodya yave kupinda muchirongwa cheCommand Agriculture mumwaka unotevera. Mumashoko avo pachiitiko ichi chaitirwa pamusika wefodya weTSF, VaChiwenga vati fodya yakakosha chose uye hurumende yavo ichatsigira kurimwa kwefodya senzira yekuvandudza hupfumi pamwe nekusimudzira magariro evanhu munyika. Vati fodya inounza mari yekunze yakawanda sezvo zvikamu makumi mapfumbamwe nesere kubva muzana zvefodya yese inorimwa munyika ichitengwa nenyika dzekunze. Nekuda kwaizvozvo, VaChiwenga vati hurumende ichatangawo kutsigira kurimwa kwefodya pasi pechirongwa chayo cheCommand Agriculture apo varimi vanopihwa mbeu, fotireza, mishonga nezvimwe vozobhadhara kana vachinge vatengesa zvirimwa zvavo. Pari zvino makambani akazvimirira ndiwo anotsigira zvikamu makumi masere nezviviri zvevarimi vefodya nembeu fotireza nezvimwe. Chirongwa cheCommand Agriculture chavevo kusanganisira varimi vemombe, gorosi hove nezvimwe. Pavhurwa musika mutengo wepamusoro soro wange uri pa$4.99 pakirogiramu, kozotiwo mutengo wepasi wange uripa $1.34 pakirogiramu imwe chete. Amai Tsitsi Nyirenda, avo vanorima vari kuGoromonzi vaudza Studio7 kuti vafara nemutengo wanhasi. VaBurzil Zenda vekuTengwe kuKaroi vanotiwo vafadzwa nemutengo wanhasi. Mumwe murimi, Amai Batsirai Handiseni, vaudza Studio7 kuti mutengo wanhasi wakanaka uye vanotarisisa mutengo wakakwira kune vaya vanenge vaine fodya yakanaka. Sachigaro wekambani yehurumende inoona nezvekutengeswa kwefodya, yeTobacco Industries Marketing Board (TIMB),Amai Monica Chinamasa, vakurudzira varimi kuti vazvibate pamusika musika kuratidzira kana vachinge vasina kufara. Amai Chinamasa vati huwandu hwevarimi vefodya hwakwira nezvikamu makuma mana nezvitatu kubva muzana kusvika pa118 549. Vakurudzira varimi kuti vatevedze zvavanoudzwa nemadhumeni kuti vawane goho rakanaka nemari yakawanda apo vanotengesa fodya yavo. Pane misika mitatu yefodya inoti TSF, Boka nePremium. Makambani anotenga fodya akazvimirira kana kuti maContract Buyers,achatanga kutenga fodya mangwana. Zvinotarisirwa kuti pachatengeswa makirogiramu efodya anodarika mamiriyoni mazana miviri mwaka uno izvo zvichaunza mari yekunze inodarika mamiriyoni mazana mashanu emadhora. No media source currently available ",Kutengeswa kweFodya Kunotanga Varimi Vakawanda Vachifarira Mutengo Wayo
"Mutungamiri we MDCT, Va Morgan Tsvangirai, vatambirwa zvine mutsindo mukati apo vashanyira musha unogara veruzhinji weEpworth. No media source currently available Musha uyu uri kumahombekombe kweHarare kumabvazuva kwakadziva kuchamhembe. VaTsvangirai vaenda kuEpworth kuitira kuti vanozviwonera vega pamhino sefodya magariro ari kuita vanhu ikoko. VaTsvangirai vatambirwa nemufaro apo vapinda munzvimbo nhatu dzemu Epworth dzinoti Pentagon, Solani pamwe neOverspill uko vanzwa matambudziko ari kusangana nevagari vemunharaunda iyi. Amai Lilian Maphosa vanogara ku Overspill vanoti chiri kunyanya kunetsa inyaya yepekugara sezvo dzimba zhinji dzakapwanywa nehurumende gore rapera vachiti vamwe vanhu vari kurara panze. Vanotiwo mamwe matumba ari kugara vanhu ari kuputsika nekunaya kuri kuita mvura mazuvano sezvo matumba aya akavakwa zvisina kusimba sezvo vanhu vari kutya kuti vakashandisa mari yakawanda mukuvaka dzimba vanogona kumuka vapwanyirwa dzimba dzavo nehurumende. Hurumende inoti dzimba zhinji dziri mu Epworth dzakavakwa zvisiri pamurawu. Hurumende inoti veruzhinji vanofanira kuvaka dzimba munzvimbo dzakatarwa nemakanzuru kuti ndzidzo dzinovakirwa dzimba. Mumwe mugari weku Pentagon, Va Shelton Java, vanotiwo hutano hwevanhu vazhinji hwave munjodzi sezvo vanhu vasina pekugara ava vachiitira tsvina pesepese nepamusana pekushaikwa kwezvimbuzi. Va Java vanotiwo vanhu vazhinji vari kunwa mvura isina kushambidzika yavanochera murukova, Jacha, rwunoerera tsvina inenge yaitwa nevanhu. Zvichakadai, Va Tsvangirai vati hurumende inofanira kubuda pachena panyaya yebhodhi rekanzuru yeEpworth kuti riri pasi pekanzuru ye Ruwa here kana kuti ye Harare kuitira kuti pave newekubvunza kana zvinhu zvaita manyama amire nerongo mu Epworth. Vatiwo chiri kunyanyakunetsa ndechekuti hurumende iripo pari zvino haina hany'a nevanhu vachiti kusamira kwakaita hupfumi munyika pamwe nemagariro evanhu kuri kukonzerwa nehurumende isina hurongwa hwekuvadzudza zvinhu munyika. Vati bato ravo richatora matanho nekukasika ekubatsira vagari veku Epworth zvikurusei panyaya yekuwaniswa kwemvura yakachena. Sezvavanowanzogarotaura nguva nenguva, Va Tsvangirai vakurudzira kuti vatsigiri vavo kuti vasaite zvemhirizhonga kunyange vakadenhwa nenhengo dze Zanu PF. Munzvimbo dzese dzavafamba mu Epworth, Va Tsvangirai vatambirwa nemufaro mukuru nevanotengesa mumisika pamwe nevanhu vanga vari mumigwagwa.",VaTsvangirai Vanotambirwa Zvine Mutsindo muEpworth
"Zvizvarwa zveZimbabwe zviri muLondon kuBritain zvinodarika zana zvaratidzira pamahofisi anga achiitirwa musangano wekupemha mari pakati pegurukuro rezvemari VaPatrick Chinamasa nevemabhizimusi vemunyika iyi. Nhengo dzemasangano eZimbabwe Vigil neRestoration of Human Rights, ROHR, dzinonzi dzanga dzichiimba pamwe nekunyomba VaChinamasa dzichiratidzira pamusoro pekuparara kwaita hupfumi hwenyika pamwe nekushaikwa kwemari inonzi yakabva kumangoda. Chiitiko ichi chinonzi chatyisa VaChinamasa zvikuru, mushure mekunge vavharirwa kwenguva nechidimbu mumotokari yanga ichiedza kuvatakura kubva pamusangano uyu. VaFungayi Mabhunu, vanove murongi wemabasa muZimbabwe Vigil uye vari sachigaro weRestoration of Human Rights muCentral London vanoti mapurisa ndiwo atozokwanisa kubviswa vanhu vanga vachiratidzira ava avo vanonzi vanga varara mumugwagwa vachivharira motokari iyi. “Vanhu vari kuti taneta nemi. Munoba mari dzedu uko asi mouya muchida kupemha mari kuno, tiri kuti $15 billion yedu iripi?” VaMabhunu vanodaro. Vamwe vanonzi vapinda mumusangano wekudza kukwezva vemabhizimusi uyu ndava Tendai Biti, vanove mutungamiri webato re PDP, uye vaive gurukota rezvemari munguva yehurumende yemubatanidzwa. “VaTendai Biti vatouya vachitikwasiza vachiti vari kuda kuudza musangano uyu chokwadi nekuti VaChinamasa vari kunyepera vanhu kuti zvinhu zvakanaka muZimbabwe izvo zvisina,” VaMabhunu vanoti VaBiti vatovatsigisa vachiti varambe vachiudza vanhu chokwadi. No media source currently available Doctor Godfrey Kanyenze, vanove nyanzvi mune zveupfumi vachitungamira sangano reLabour and Economic Development Research Institute of Zimbabwe vanoti havaoni VaChinamasa vachibuda nechinhu mukupemha kwavo, sezvo Zimbabwe iri kukundikana kubhadhara zvikwereti zvayo. “Zimbabwe yakatemerwa zviga nemasangano akaita seIMF neWorld Bank zvekuti itange yabhadhara zvikwereti zvayo zvinosvika $1.8 billion, saka kuti ndione VaChinamsa vachiwana chekubata handifungi kudaro,” Doctor Kanyenze vanodaro. Vachinamasa pamwe nagavhuna weReserve Bank of Zimbabwe Doctor John Mangudya nechikwata chavo vari kupemha mari kunyika dzeku Europe uko vashanyira nyika dzinoti Sweden, France neBritain. KuFrance chikwata ichi chinonzi chakasangana nevemabhizimusi pamwe nemamwe masangano vanonzi vane chido chekutanga mabhizimusi munyika. No media source currently available ",Zvizvarwa zveZimbabwe Zviri muLondon Zvopinda Muzuva Repiri Zvichionesa VaChinamasa Chitsvuku
"Panguva iyo ruzhinji rwuri kuchema kuti rwuri kunonga svosve nemuromo munyika, mutungamiri wenyika, VaRobert Mugabe nemhuri yavo, vanonzi vari kunze kwenyika, kure kure, kumabvirazuva, uko kwavanonzi vari kuzororo remwedzi wose vachipfachura. Vemapato anopikisa kusanganisira VaObert Gutu vanove mutauriri weMDC T, vanoti nekuoma kwezvinhu munyika, mutungamiri wenyika angadai akaratidza hubaba hwake nekuramba kuenda kunze kwenyika kuzororo achisiya vana vachizhamba nenzara. VaGutu vanoti munyika mune nzvimbo dzakawanda dzekushanyira nekudyira mari, pane kuenda kumhiri kwemakungwa nechikwata chevanhu chinosanganisira mukuwasha nevanakomana vavo. “Mari iri kudyiwa naVaMugabe iyoyo imari yaikwanisa kutengera vanhu chikafu, kubatsira mhuri dzakawanda dziri kutadza kuendesa vana kuzvikoro kana kupa vashandi muhoro,” VaGutu vanodaro. VaMugabe vakaenda kunze kwenyika vachisiya vashandi vehurumende vasati vatambira mihoro yavo yemwedzi yaZvita pamwechete nemabhonasi avaifanirwa kunge vakawaniswa muna Mbudzi wegore rapera. Vamwe ndivo vanoti mari yakashandiswa nemutungamiri wenyika nemhuri yavo, iyo isingazivikanwi kuti yakawanda zvakadii sezvo isingataurwe, inofanirwa kuziviswa kuvana veZimbabwe sezvo iri mari yemitero yavo. Asi nhengo yeZanu PF vachiongorora zvematongerwo enyika VaGadzira Chirumhanzu vanoti havaoni paine chakaipa pakuenda kwaVaMugabe kuzororo kwavanoda sezvo mari yavanoshandisa iri mari inotarwa nemutemo wenyika. “Ivava vanaVaGutu kuparamende kwavanoenda uku ndivo vakavhotera kuti mutungamiri wenyika apiwe mari yaanoshandisa,” VaChirumhanzu vanodaro. Vanoti hapana nyika pasi rose dzinotaura bhajeti remutungamiri wenyika, saka Zimbabwe haifanirwe kuve iyo yekutanga kuita izvi. Chimwe chinonzi chiri kunyanyobata vamwe vanhu kunyararwa kwezviri kuitika kuna VaMugabe ikoko, izvo zvinonzi zvave kukonzera kuti vamwe, zvikuru vanonyora mumadandemutande, vanyore mashoko akasiyanasiyana pamusoro pehutano hwavo. Asi mutauriri wemutungamiri wenyika, VaGeorge Charamba, vakaramba mashoko ekuti VaMugabe vari kurwa. Gore roga roga VaMugabe vanoenda kumabvazuva kuzororo asi nguva zhinji panosimudzwa mitauro yakafanana neyehutano hwavo iyi. No media source currently available  ",Zororo raVaMugabe Mhiri kweMakungwa Rokonzera Mutauro
"Mutauriri weMDC-T, VaObert Gutu, avo vanonzi vakambomiswa basa, vanoti vacharamba vachitaura vakamirira bato vachiti musangano wakaitwa neChina, hauna kuitwa pachitevedzerwa bumbiro remitemo yebato ravo. Vachitaura mushure memusangano weNational Council yakaitwa neChina, mutevedzeri wasachigaro weMDC-T, VaMorgen Komichi, vakati VaGutu vakamiswa basa vachipomerwa mhosva yekubiritsa mashoko anopesana negwara remusangano. Asi VaGutu vati zviri kutaurwa izvi ndezvemugotsi matsuro vachiti bumbiro remitemo harina kutevedzerwa pakaitwa musangano wabuda nechisungo chekumbovamisa basa. Nokudaro, VaGutu vanoti ndivo vacharamba vachitaura vakamirira bato. Munyori mukuru muMDC-T, VaDouglas Mwonzora, vati havakwanise kutaura nezvenyaya iyi vachiti musangano wakaitwa neChina wakavarambidza kutaura vakamirira bato munyaya dzakadai. Hatina kukwanisa kutaura naMuzvare Tabitha Khumalo avo vari kunzi ndivo vave kufanobata matomhu aVaGutu kuti tinzwe divi panyaya iyi. MuMDC-T mune kusawirirana kwekuti ndiyani otora chinzvimbo chevaimbova mutungamiri webato zvichitevera kushayika kwakaita VaMorgan Tsvangirai mwedzi wapera. Musangano weNational Council wakaitwa neChina wakasarudza VaNelson Chamisa kuve mutungamiri webato azere asi vamwe mubato iri vakaita semutevedzeri wemutungamiri webato, Muzvare Thokozani Khupe, vanoti panofanirwa kuitwa kongiresi yechimbichimbi yekusarudza mutungamiri webato mutsva. Muzvare Khupe vanoti ndivo vakafanobata chigaro chemutungamiri webato kudzamara vaenda kukongiresi mushure memwedzi gumi nemiviri. No media source currently available ","Mutauriri weMDC-T, VaObert Gutu, Vanoti Ndivo Vachiri Mutauriri weBato"
"Gungano reSanganai/Hlanganani iro rinosanganisa vemabhizimisi nevamwe vanhu vanoita mabasa ane chekuita nezvekushanyirana, rakatanga nemusi weChina i muBulawayo vamwe vevanhu vachiti vari kufara kuti gungano iri radzorwa kuguta iri. Gungano reSanganai/Hlanganani iri ndere chipfumbamwe kubva pakatanga kuitwa chirongwa ichi munyika uye richavhurwa zviri pamutemo nemusi weChishanu manheru nemutevedzeri wemutungamiri wenyika VaPhelekezela Mphoko. Vamwe veavo vataura neStudio 7 ndeavo vane dzimba dzinogarwa nevashanyi kana kuti ma lodge pamwe nevanoshambadza nekutengesa nzvimbo dzinokwanisa kushanyirwa nevanhu vemunyika pamwe nevekunze. Muzvare Juliet Shangare avo vanoshandira nzvimbo yekushanyira yeAntelope Park iri kunze kweguta reGweru vati kudzorwa kwegungano reSanganai/Hlanganani muguta reBulawayo kuchaita kuti vanhu vakawanda vazive nezvakembani yavo. VaItai Chitambo avo vanoshanda neimwe kambani inoita zvekushambadza nzvimbo dziri munyika dzekushanyira vatiwo kuitwa kwegungano iri muBulawayo kuchavapa mukana wekuti vazive dzimwe nzvimbo dzekushanyira dziri muBulawayo pamwe nenzvimbo dzakapoteredza guta iri. Mukuru mukuru weZimbabwe Tourism Authority vaKarikoga Kaeseke vakataurira vatori venhau nezuro kuti sangano ravo iro rinove ndiro rinoronga gungano iri, rakaona zvakakodzera kudzora chirongwa ichi muguta reBulawayo senzira yekuedza kusimudzira mabhizimisi ezvekushanya sezvo Bulawayo nedunhu reMatabeleland dziri nzvimbo dzine dzimwe nzvimbo dzekushanyira dzine mukurumbira kana pasi rose. Mune imwewo nyaya musangano wekomiti yeparamende yezvekutongwa kwematunhu wekunzwa kubva kuvanhu pamusoro pebhiri reLocal government laws amendment Act wakaitwa kuBulawayo nemusi weChitatu hauna kuzopera zvakanaka mushure mekunge vamwe vanhu vaivepo pamusangano uyu vakatanga kuimba vachishora gurukota rezvematunhu vaSavior Kasukuwere. Mumwe wevagari vakauya pamusangano uyu VaEarthman Zhou vakati vanhu vari kutsutsumwa pamusoro pekuti bhiri iri rinotaura chete nezvekuti makanzura anodzingwa sei pazvigaro zvawo risingakoshesi nyaya yekuendeswa kwemasimba kumatunhu kana kuti devolution. Vanhu vakawanda munyika vari kushora bhiri rezvekutongwa kwematunhu iri vachiti rinosiya zvinhu zvakawanda zvakakosha panyaya yekutongwa kwematunhu vachitiwo bhiri iri rinoramba rakaisa masimba akawanda mumaoko egurukota rezvekutongwa kwematunhu izvo zvisingawirirane nebumbiro remitemo yenyika. No media source currently available  ",Musangano weSanganai/Hlanganani Wotanga muBulawayo
"Mumwe Mufundisi weAssemblies of Pentecostal Methodists, anoimba nziyo dzechitendero Reverend Togarepi Tapera Chivariro vapa sangano re Alive Albinism Initiative mvumo yekutora dambarefu ravo rinonzi Tsitsi Dzake iHuru rakatsikiswa munaChikumi gore rino. VaChivariro vanozivikanwa nenziyo yavo yakaita mukurumbira inonzi Ebenezer -Tiri munyasha vanova munyarikani kana kuti goodwill ambassador wesangano reAlive Albinism Intiative vanoti mushure mekuona kuti mari iri kunetsa kuunganidza kubatsira vasope vakaona zvakakodzera kupa damba refu ravo iri kusangano rinovamiririra. VaChivaviro vatiwo semufundisi ishuviro ravo yekuti vanhu vagarisane pasina kusarudzana. Gwenlisa Mushonga anova musope uye zvakare akatanga sangano reAlive Albinism ati vachashingairira zvikuru kutengesa damba refu iri kuti vabatsire nhengo dzavo zhinji dzacho dzakaomerwa nehupenyu uye dzisingakwanisi kuzvitsvakira mafuta nezvimwe zvinodiwa kuti vasaite chirwere chegomarara repaganda. Gamuchirai Uzande imwe nhengo yeAlive Albinism Intiative afarawo zvikuru nekupiwa kwavo dambarefu iri akati zvichavabetsera zvikuru kuvandudza hupenyu hwavo nevamwewo vari kurarama nehusope. Madambarefu anowanzotengeswa nedhora rimwe chete mumigwagwa. VaChivaviro vaudza vatori venhau kuti kuburikidza neArtisan Studio vachabikira sangano iri dambarefu iri pachena uye mari yese yavachawana vozotangawo mabhindauko ekuti vawane mari.",Mufundisi Chivaviro Vopa Vasope Dambarefu Ravo Kuti Vabatsirikane
"Komishini yeZimabwe Anti Corruption Commission, inonzi iri kuferefeta ‘doctorate degree’ rakapiwa vaive mudzimai wemutungamiri wenyika, Amai Grace Mugabe, neUniversity of Zimbabwe makore matatu apfuura. Izvi zvinotevera tsamba inonzi yakanyorerwa ZACC nevamwe vadzidzisi vepachikoro chepamusorosoro ichi vachinyunyuta nemawanirwo anonzi akaitwa degree iri naAmai Mugabe, ayo vanoti ane huwori mukati. Nyanzvi mune zvematongerwo enyika uye vachitungamira sangano reProgressive Teachers Union Of Zimbabwe, Doctor Takavafira Zhou, vanoti izvi ndizvo zvimwe zvezvikonzero zvinoita kuti vamwe vanhu varambe kuti vatungamiri venyika vaite vakuru vema university, kana kuti chancellor. “Senyika, tinofanira kuti ma universities senzvimbo inopakura ruzivo, asiyaniswe kubva kune zvematongerwo enyika. Vakuru venyika vanofanira kuti vazvirumure kubva pakuti ndivo ma chancellor ema universities.” No media source currently available ",ZACC Yowongorora Mawanirwo Akaitwa Degree NaAmai Mugabe?
"Kanzuru yeChitungwiza inoti haichaendereri mberi nekupwanya zvivakwa zvevagari vemudhorobha iri zvainoiti zvakavakwa zviri kunze kwemutemo mushure mukunge vagari vedhororobha iri vapikisa hurongwa uhwu vachiti zvaida kuitwa nekanzuru iyi zvaizvidza mutongo wakaturwa nedare repamusoro gore rapera. Vakafanobata chigaro chemunyori wekanzuru yeChitungwiza, kana kuti acting chamber secretary, VaRaymond Gwinyai Wenyeve, vanyorera magweta anorwira kodzero dzevanhu eZimbabwe Lawyers for Human Rights ayo ari kumirira sangano revagari vekuChitungwiza reChitungwiza Residents Trust vachiti kanzuru yavo yambomisa hurongwa hwekupwanyira vanhu dzimba nezvimwe zvivakwa zvinonzi nekanzuru iyi zvakavakwa zviri kunze kwemutemo panzvimbo yeChitungwiza Town Centre. Kanzuru yeChitungwiza kubudikidza nevakafanobata chigaro chamabharani wekakanzuru iyi, kana kuti town clerk, Amai Evangelista Machona, yakanga yaburitsa chiziviso kuvagari ichiti vose vane zvivakwa zvakavakwa paTown Centre nedzimwe nzvimbo dzakakomberedza nzvimbo yemabhimusi iyi vasina mvumo yekanzuru zvisinei nekuti ndivo varidzi here kana kuti kwete, vaifanira kuputsa zvivakwa izvi vega kanzuru isati yavapwanyira. Asi mutsamba yavo, iyo iri mumaoko eStudio 7, VaWenyeve vati kupwanywa kwezvivakwa izvi kuchaitwa chete kana patevedzerwa zviri mubumbiro remitemo yenyika pamwe nemutemo unobata nyaya dzemadhorobha weRegional, Town and Country Planning Act. Bumbiro remitemo rinoti hapana munhu ane mvumo yekupwanyira munhu pekugara kana zvimwe zvivakwa asina kupihwa mvumo yekuita izvi nematare edzimhosva. Rimwe remagweta eZLHR riri kumirira Chitungwiza Residents Trust panyaya iyi, VaTinashe Chinopfukutwa, vaudza Studio 7 kuti vafara zvikuru nedanho razotorwa nekanzuru yeChitungwiza mushure mekunge vanyorera kanzuru yeChitungwiza tsamba vachipikisa danho rakanga ratorwa nekanzuru iyi. VaChinopfukutwa vati vakayambira kanzuru yeChitungwiza kuti zvayaida kuita zvaizozvidza dare sezvo dare repamusoro rakamisa kupwanyirwa kwaiitwa vagari vedhorobha iri zvivakwa richiti zvaiva kunze kwemutemo uye zvaityora kodzero dzevagari ava. VaChinopfukutwa vanotiwo zvakanga zvarongwa nekanzuru zvaisave pamutemo sezvo kanzuru iyi yakanga isina kunyorera munhu umwe neumwe aizopwanyirwa chivakwa chake. Mutauriri wesangano reCrisis in Zimbabwe Coalition, VaObert Maraure, vati sangano ravo rafadzwa nekuti kanzuru yeChitungwiza yabvumawo kuti bumbiro remitemo rinofanira kutevedzwa zvizere pakatariswa nyaya yekuti kanzuru iyi yakambopwanyira vanhu zvivakwa zvavo gore rapera isingatarise zviri mubumbiro remitemo zvakazoita kuti Chitrest ikwire kumatare edzimhosva zvakazopedzisira zvaita kuti kupwanywa kwezvivakwa izvi kumiswe nedare repamusoro. Asi VaWenyeve vati kanzuru yavo ichine hurongwa hwekupwanya zvivakwa kana yazadzisa zvose zvinodiwa nemutemo. Gurukota rezvematunhu VaJuly Moyo vati tigozovafonera asi vazenge vasisadaire nharembozha yavo pataenda pamhepo. No media source currently available ",Chitungwiza Yombosendeka Hurongwa hweKupwanya Zvivakwa Zvisiri paMutermo
"Gurukota rezvekurima, VaPerrance Shiri, vari kukuridzira varimi vachena vasisina mapurazi kuti vashande pamwe chete nevarimi vane mapurazi kuwedzera goho uye nekusimudzira hupfumi hwenyika. Mashoko aya akatsinhirwawo nemutungamiri wenyika, VaEmmerson Mnangagwa, avo vakati hurumende yamira zvachose kutora minda kubva kuvachena vasara vari muminda. Nyaya iyi inoratidza kuti VaMnangagwa vanenge vave kusiya gwara reZanu-PF rekuti vachena vose vatorerwe minda. Vaimbove sachigaro rebazi rezvekurima paUniversity of Zimbabwe, Muzvinafundo Mandivamba Rukuni, vanoti kana chirongwa ichi chikabatwa zvakanaka chinogona kubudirira zvikuru nekuti chinosanganisa vasina mapurazi asi vane ruzivo neavo vasina ruzivo asi vaine mapurazi. ""Vamwe varimi vari muA2 vazhinji vanenge vachishaya mari yekuti vakwanise kurima nekuti zvinoti dhurei kurima nekuti mapurazi mahombe anoda mbeu nezvekurimisa zvakawanda."" Vanoenderera mberi vachiti, ""Inogona kuvawo nyaya yekushaya hunyanzwi hwacho hwekurima. Saka kana pachiitwa zvekushanda vakabatana nemumwe murungu asisina purazi vanogona kubatsirana."" No media source currently available ",Hurumende Inokuridzira Varimi Vachena Vasisina Mapurazi Kuti Vashande neVatema
"Mukuru webhanga remadzimai reZimbabwe Women’s Microfinance Bank (ZWMB), Amai Mandas Marikanda nemusi weChina vakakumbira nhengo dzeparamende kuti dzitaure nehurumende kuti vapihwe mari yakawanda yekubatsira madzimai mumabasa ekuzvisimudzira. Mashoko aya akataurwa apo nhengo dzeparamende dzekomiti inoona nezvemadzimai, kusimudzirwa kwematunhu nemabhizimisi madiki dzakashanyira bhanga iri muHarare. Amai Marikanda, vanoti nyika inogona kubudirira kana madzimai akatsigirwa nemari yekuti akwanise kuita mabasa ebudiriro akaita sekurima, kutanga mabhizisimisi pamwe nekuriritira mhuri dzawo. Amai Marikanda vati pane madzimai akawanda anoda rutsigiro rwezvikwereti kuti atange mabhisimisi uye bhanga ravo riri kutadza kuvabhadhara nekuda kwekuti harina mari yakawanda. Vati sebhanga idzva, mari yavari kupihwa nehurumende, mamiriyoni gumi pagore ishoma chose pamari yavarikuda. Vati semuenzaniso, pane vanhu zviuru makumi mashanu nechimwe vakatovhura maAccounts kubhanga iri kubva parakavhurwa pakaiti pegore rapfuura uye pavanhu ivava vanhu zviuru zvisere chete ndivo vakawanisa kuwana zvikwereti zvekuti vatange mabhizimisi nekuita zvimwe zvakasiyana siyana. Mumiriri weGweru Urban, VaBrian Dube veMDC, vanove imwe nhengo yeparamende yakashanyira bhanga iri nhasi, vati vafara chose kuona kuti bhanga iri rinogona kushandiswa kubvisa hurombo muZimbabwe pachishandiwa madzimai. Imwe nhengo yekomiti vari veMDC zvekare, VaDaniel Molokele vakaudza Studio 7 kuti vakadzidza zvakawanda pamusoro peWomen’s Bank uye separamende vachaedza kuri batsira kuti rikwanise kuita basa raro nemazvo. Bhanga iri rakavhurwa nehurumende mwedzi mina yapfuura nechinangwa chekusimudzira madzimai munyaya dzemabhisimisi uye pari zvino iri muHarare chete uye rinotarisira kuvhura rimwe bhanga muBulawaya mwedzi mishonana iri kutevera. Amai Marikanada vakati kunyange hazvo vasati vavhura mabhanga mune mamwe matunhu vanhu vavo vari kushandira mumahofisi eNetone, nemahofisi ebazi rehurumende rinoona nezvemadzimai mumatunhu ese munyika uko vave kutopa zvikwereti nekubatsira madzimai akawanda. Mumwedzi misere yapfuura, bhanga iri rapa zvikwereti zvemamiriyoni matatu emadhora uye vanhu vekuMidlanda ndivo vakatora mari yakawanda $1.4 million vachiteverwa neHarare neManicaland. No media source currently available ",Bhanga reMadzimai Rokumbira Mari Yakawanda Kubva kuHurumende
"Nyika dziri musangano remubatanidzwa wenyika dziri kuchamhembe kweAfrica reSADC dzakatarisirwa kubatana neZimbabwe mangwana dzichikurudzira kuti zvirango zvakatemerwa vamwe vakuru-vakuru muhurumende yeZanu PF zvibviswe. Asi mamwe masangano evarairidzi munyika anoti haasi kufara nehurongwa hwehurumende hwekuti aite zvirongwa zvakanangana nekucherechedza zuva iri achiti izvi zvinokanganisa vana vari kunyora bvunzo. Mutauriri webazi redzidzo VaTaungana Ndoro vati varairidzi nevadzidzi mangwana vanofanira kuita zvirongwa zvekucherechedza zuva rakatarwa neSADC rekukurudzira kubviswa kwezvirango zvakatemerwa vakuru vehurumende nenyika dzekumavirira. Mamwe masangano evarairidzi akaita seAmalgamated Rural Teachers Union of Zimbabwe pamwe neProgressive Teachers Union of Zimbabwe anoti nhengo dzawo dzakaudzwawo mashoko aya nevakuru mubazi redzidzo mumatunhu akasiyana-siyana asi masangano aya ati haasi kuzoita izvi achiti zvinokanganisa kudzidza kwevana muzvikoro zvikuru sei avo vari kunyora bvunzo dzeOrdinary ne Advanced Level. Mutungamiri weARTUZ, VaObert Masaraure, vati zviri kurongwa nehurumende izvi zvinodzosera shure nyaya yedzidzo sezvo vana vakamborasikirwa nenguva yakawanda pakambovharwa zvikoro nekuda kwechirwere cheCovid 19. Mutungamiri wenyika VaEmmerson Mnangagwa vakatarisirwawo kutura mashoko mangwana kuState House vachikurudzira kubviswa kwezvirango izvi ukuwo vaimbi vachizotarisirwawo kuita pungwe vachiimba kuChitungwiza Aquatic Complex vachihikurudzirawo kubviswa kwezvirango izvi pahurongwa huri kutungamirirwa nebazi rinoona nezvekuburitswa kwemashoko. Vanotungamira nhengo dzeZanu PF muparamende, VaPupurai Togarepi, vati zvirango izvi zvinofanira kubviswa sezvo vachiti zviri kukonzera kuti veruzhinji munyika vanonge svosve nemuromo. Asi imwe nyanzvi munyaya dzezvematongerwo enyika, VaRashweat Mukundu, vati hurumende inofanira kuita zvinobatika munyaya dzekucherechedza kodzero dzevanhu kuitira kuti zvirango izvi zvigobviswa kwete kuswera ichikuma yakakwira pamusoro pegomo isina zvairi kuita. Nyika dzekumavirira dzakaita seAmerica dzakatemera Zimbabwe zvirango zvichitevera kusafambiswa zvakanaka kwesarudzo pamwe nekutyorwa kwekodzero dzevanhu munyika. America inoti Zimbabwe inofanira kucherechedza kodzero dzevanhu uye kunanganisa mitemo nebumbiro remitemo yenyika kana ichida kuti zvirango zvibviswe. Inoramba kuti zvirango izvi zvakanangana nevanhuwo zvavo munyika asi vanotonga nedemo chete. Zvirango izi zvakatemerwa muna 2001. America inoti nyaya yehuori nekutadza kutungamira ndiyo yapa kuti Zimbabwe iite sekunge yakageza negoka munyama kwete zvirango sezvinotaurwa nevatungamiri vehurumende. No media source currently available ",Vadzidzisi Vonyunyuta neKukanganiswa kweZvikoro Nekunzi neHurumende Varatidzirewo Kuti Zvirango Zvibviswe
"Zvinhu zvinonzi hazvichina kumira zvakanaka muvashandi vehuruemende zvichitevera kukundikana kwehurumende kuvazivisa kuti vachawana mari dzemabhonasi riini Zvinhu zvinonzi hazvichina kumira zvakanaka muvashandi vehuruemende zvichitevera kukundikana kwehurumende kuvazivisa kuti vachawana mari dzemabhonasi riini. Zvinonzi mauto awana mari dzemihoro neChipiri, asi pasina mari dzemabhonasi, idzo vakakundikana zvakare kuwana mwedzi wapera. Vamwe vashandi vehurumende vataura neStudio 7 vasingadi kudomwa nemazita avo vati mauto ashamisika zvakare kuenda kumabhanga vachiwana mari idzi dzisina kuiswa pamihoro yavo. Mwedzi wapera mauto, ayo anotanga kutambira mari muvashandi vehurumende vose, akakundikana zvakare kuwana mabhonasi awo, vakazovimbiswa kuti vaiwana mari idzi mumabhanga avo chero nguva, izvo zvisina kuitika. Hurumende yakanga yazivisa kuti yaizopa vashandi vayo mabhonasi muzvikwata zvikwata asi isina kutaura kuti kutanga mwedzi upi. Varairidzi ndevamwe vevashandi vehurumende vanga vachichemawo kuhurumende kuti izivise mazuva achatambirwa mabhonasi aya. Studio7 haina kukwanisa kunzwa divi rehurumende panyaya iyi. Asi sachigaro weApex Council, VaRichard Gundani, vanoti kunyange vachinyunyuta zvavo nekunonoka kupiwa mari dzemabhonasi idzi, vachakabatira pavimbiso yehurumende yekuti vachawana mari idzi. “Takavimbiswa nemukuru wenyika kuti bhonasi iriko, saka isu tichangomira neshoko iroro,” VaGundani vanodaro. Asi vanoti vanofanirwa kuita musangano wechimbichimbi navo kuti vajekeserwe kuti mari idzi dzinouya riini. “Christmas yave pedyo, vamwe vashandi vehurumende varimi uye vamwe vakatotsvagira vana vavo nzvimbo dze Form One, vanoda mari.” Sangano reZimbabwe Congress of Trade Unions rinotiwo kana mamwe makambani anoshandirwa nenhengo dzaro haasi kukwanisawo kubhadhara mabhonasi. No media source currently available ",Vashandi veHurumende Vochemachema neNyaya yeBhonasi
"Veruzhinji vatambura neChina kupinda mudhorobha reHarare mushure mekunge vemakombi varambidzwa kuburutsira vanhu mudhorobha sezvavanoita mazuva ose. Izvi zvapa kuti vanhu vazhinji vanonoke kumabasa mushure mekunge vemakombi vavaburutsira kunze kwedhorobha zvazopedzisira zvaita kuti vanhu ava vafambe netsoka kupinda mudhorobha. Mumwe mugari wekuChitungwiza uye achishanda pane chimwe chitoro chiri pakati pedhorobha, VaLiberty Mombendambe, vati zvavatorera nguva yakareba kuti vafambe kubva kuCoca-Cola kwavaburutsirwa kuti vapinde mukati meguta. Izvi zvatsinhirwawo nemugari wekuWarren Park, VaHubert Khona, avo vati vaburutsirwa kuShowground vakazopedzisa rwendo rwavo netsoka kupinda mudhorobha. Mugari wekuKuwadzana, Muzvare Joice Chabikwa, vati vaburutsirwawo paShowground zvava kuvadhurira kuti vapinde mudhorobha sezvo vachiti vave kutoita zvekutsvaga dzimwe motokari dzinovapinza mudhorobha kana vachinge vaburutsirwa munzvimbo dzakatarwa nekanzuru kuti makombi aburutsire vanhu. Meya weHarare, VaBenard Manyenyeni, vanoti danho iri rakatorwa nehurumende zvisina kuwiririrana pakati pekanzuru, hurumende pamwe nevemasangano anomirira vagari vemuHarare nokudaro chirongwa ichi chinofanira kumiswa. Zvichitevera kunyunyuta kwaita veruzhinji, gurukota rezvematunhu, VaJuly Moyo, vaburitsawo mashoko ekubvumidza vemakombi kuti vapinde mudhorobha vachikandira nyoka mhenyu kukanzuru yeHarare yavati ndiyo yakatora danho iri isina kubvunza zvakakwana. VaMoyo vati hurumende ichagara pasi nevemakanzuru ose munyika, pamwe nevemasangano anomirira vagari nechinangwa chekugadzirisa nyaya yekufamba kwevanhu kupinda mumadhorobha vachiti danho rakadai rinofanira kutorwa pachinge pagadziriswa zvose zvinodiwa kuti veruzhinji vasatambudzike pakufamba. No media source currently available ",Kumborambidzwa kweMakombi Kupinda Mukati meHarare Kwotsamwisa Vakawanda
"Gadziriro yesarudzo muZimbabwe yasvika padanho repamusoro soro apo mapato makuru anopikisa achisimbaradza gadziriro dzichaitwa. Mutungamiri wechimwe chikwata cheMDC-T, VaNelson Chamisa, neChishanu vakasangana nenhengo dzebato ravo mazana mana nemakumi matanhatu nevasere dziri kuda kupinda musarudzo dzema primaries muHouse of Assembly neSenate. Musangano uyu wakaitirwa paJubilee Centre, Milton Park muHarare. Bato iri rinoti riri kutarisira kunge rapeta sarudzo dzaro dzema primaries musi wa 12 Chivabvu pamberi pesarudzo dziri kutarisirwa pakati paChikunguru naNyamavhuvhu. Vachitaura pamusangano uyu, VaChamisa vakati bato ravo richakoshesa zvigaro zvemadzimai nevechidiki richivapa zvikamu zvavo zvakabvumiranwa. Vati vachapawo zvimwe zvigaro kune vakaremara. VaChamisa vakati makanzura anoita zvehuori nekutuka vamwe acharambidzwa kukwikwidza musarudzo. Vakasimbisawo kuti sarudzo yavo inenge yakanangana nekusimudzira vanhu vari kumaruwa uye vane chirongwa chinonzi Operation Gogoi Tisvikewo chakanangana nekukwezva vari kumaruwa kuti vavavhotere. Bato iri rine musangano neMugovera paJonas Primary School kwaSeke, mumwe uchaitirwa kwaMubaira kuMhondoro nemusi weSvondo. Vanoronga misangano yebato reMDC-T, VaAmos Chibaya, vanoti gadziriro yavo iri kufamba zvakanaka. No media source currently available Zvichakadaro, bato reZanu-PF riri kutarisirwa kuita sarudzo dzaro dzema primaries nemusi weSvondo. Kunyange hazvo bato iri range rati vanhu vose vari kutsvaga rutsigiro vafambe vose kuitira kuti vasapote vachikandirana makobvu nematete uye kuita zvetsvimbo mugotsi, kunetsana kuri kuenderera mberi kune dzimwe nzvimbo dzakaita seMashonaland East, Midlands, Masvingo nedzimwe vamwe vachinzi vari kuita zvemhirizhonga. Mutevedzeri wemunyori wezvemutemo muZanu-PF vachimirirawo Mazowe South mudare reparamende, VaFortune Chasi, vati vanenge vaita zvehunhubu vanosungwa asi vati zvinhu zviri kufamba zvakanaka. No media source currently available Mune imwewo nyaya, European Union inoti iri kuzotumira vaongorori vesarudzo kuZimbabwe gore rino mushure mekukokwa nemutungamiri wenyika VaEmmerson Mnangagwa. EU yakaburitsa mashoko aya nemusi weChishanu zvichitevera musangano wakaitwa negurukota rezvekudyidzana nedzimwe nyika, VaSibusiso Moyo, nevanoona nezvekudyidzana nedzimwe nyika musangano iri, VaFederica Mogherini, kuBrussels. Aka ndekekutanga kuti EU iuye kuzoongorora sarudzo muZimbabwe mushure mekunge vaongorori vayo vadzingwa munyika muna 2002. ",Mapato Ogadzirira Sarudzo Dzekutsvaga Achaamirira Musarudzo Gore Rino
"Vanhu vakawanda vanogara nekushanda muBotswana vanoti vakakundikana kuenda kunoonana nehama neshamwari kumusha panguva ino yezororo rekirisimusi nokuda kwekusamira zvakanaka kwezvinhu. Ongororo yaitwa neStudio7 inoratidza kuti zvizvarwa zveZimbabwe zvakawanda zvaswera zviri muguta reFrancistown, muBotswana zvichitsvaga zvingavararamisa semazuva ose. Mumwe wevanhu ava, Amai Cynthia Muzanenhamo, vaudza Studio7 kuti vaona zviri nani kuti vatumire zvekudya nezvipfeko kuvana vavo kuGokwe pane kuti vaende kumusha vosvika vakarembedza maoko. Muzvare Christinah Mashorokoto, avo vanorarama nekuruka vanhu musoro mudhorobha reFrancistown, vanoti chavakagona chete kutumira chikafu nezvipfeko kuvabereki vavo kumusha. VaTafiranyika Usavi, avo vanotungamira kereke yeJehovah’s Tabernacle, vanoti gore ra2018 ranga risina kumira zvakanaka kuruzhinji munyaya dzekubata mari. Vanhu vakawanda vari kupinda muBotswana zvisiri pamutemo nechinangwa chekunotsvaga mafuro manyoro sezvo zvinhu zvisina kumira zvakanaka muZimbabwe. No media source currently available ",Vamwe Vari muBotswana Votadza Kuenda kuKisimusi kuZimbabwe
"Komiti yeparamende inoona nezvehutano nekuchengetwa kwevana yakazvionera pamhuno sefodya kurarama kwakaoma kuri kuita vanorwara nepfungwa muChinhoyi. Vachitaura kukomiti iyi nezuro mukuru wemuwadhi inochengetwa vanorwara nepfungwa Amai Meggis Chisango vakataurira komiti iyi kuti vari kusangana nematambudziko akawanda anosanganisira kushaikwa kwemishonga, zvekudya, nhumbi dzekupfeka nemagumbeze. Amai Chisango vakati varwere gumi nevatatu vari kurara pamibhedha isina mamatiresi. Vakatiwo vashandi vanoshanda muwadhi umu vashoma zvikuru sezvinotarisirwa, parizvino pane gumi asi vanotarisirwa kuve nemakumi maviri nevashanu. Amai Chisango vanoti dambudziko guru kusachengetedzwa kwanamukoti kuvarwere vepfungwa sezvo vachikwanisa kungoita mhirizhonga nguva dzisingatarisirwe. Parizvino vanoti havasikuchengetedzwa uye magonhi emunochengeterwa varwere vepfungwa akawanda haachashanda. Izvi zvakabatabata mukuru wekomiti iyi Amai Goodlucky Kwaramba avo vakati vachaendesa nyaya yekuipa kwezvinhu muwadhi yevanorwara nepfungwa kuparamende nekukurumidza Vaimbova gurukota rezvehutano munguva yehurumende yemubatanidzwa Dr Henry Madzorere vatenda kuti mari dzebhajeti dziri kupihwa bazi rezvehutano hadzisi kukwana. Dr Madzorere vatiwo vanhu vakawanda munyika vave kurwara nezvirwere zvepfungwa nenyaya yekusamira zvakanaka kwehupfumi. Muhuruko yavakamboita neStudio 7, Doctor Sekai Nhiwatiwa, vanove nyanzvi yezvirwere zvepfungwa vachishanda nechipatara cheParirenyatwa vanoti vamwe vanorwara nezvirwere zvepfungwa vanoguma vazviuraya kana vakasawana rubatsiro. Zvichakadaro, Amai Kwaramba vanoti zvinoshamisa kuti pachipatara chemuChinhoyi hapana mvura pamwe nemafuta edzimotokari. Zvinonziwo hama dzevanhu vanenge varapwa muwadhi umu havasi kuuya kuzotora hama dzavo zvekuti pane varwere vashanu vapora asi vasati vatorwa. Izvi zvakatsigirwa nemumwe murwere anoti akanzi aende kumba svondo rapera asi hama dzake hadzisati dzauya kuzomutora. Nyaya yekudzimwa kwemagetsi inonzi inoita kuti vamwe varwere varare vachitonhorwa vasina hembe sezvo vachityirwa kuti vanozvisungirira apo vanenge vari mumipanda yakatsaurwa. Vamwe varwere vari pachipatara chemuChinhoyi vanobva kunzvimbo dziri kure dzakaita seMutoko, Chivhu neMasvingo. No media source currently available    ",Hurumende Yokundikana Kutenga Mishonga yeVanorwara nePfungwa
"Mutungamiri wenyika yeBotswana VaMokgweetsi Masisi vanoti kuoma kwehupenyu muZimbabwe kwakonzerwa nezvirango zvavanoti zvakatemerwa nyika kwave kupa kuti zvizvarwa zvenyika iyi zvirarame nekuba munyika yavo. Vachitaura nezuro manheru nevagari vemumusha weSemolale uri pedyo nemuganhu wenyika iyi neZimbabwe, VaMasisi vakati zvirango zviri kukanganisa vanhuwo zvavo muZimbabwe kwete vatungamiri zvopa kuti vagume votyora mutemo munyika mavo. VaMasisi vakadzokorora kurudziro yavanogara vachipa yekuti zvirango izvi zvibviswe. VaMasisi vakaenda kumusha uyu kunotsanangura nezvematanho ari kutorwa nehurumende yavo akanangana nekupedza kubiwa kwezvipfuyo nezvinofungidzirwa kuti zvizvarwa zveZimbabwe. Vakakumbirisa vagari vemumusha uyu kuti kusava nekurwisana nezvizvarwa zveZimbabwe nokuda kwekubiwa kwezvipfuyo munzvimbo iyi vachiti zviri kusundwa nehurombo hwapfunya chisero munyika mazvo. Asi VaJohn Pamire, avo vanova sachigaro wedunhu reBotswana mubato rinopikisa reCitizens Coalition for Change, vanoti VaMasisi vanofanira kutaura chapa musoro uteme muZimbabwe kwete kurova imbwa vakaviga mupini. Vanoti kudya nhoko dzezvironda hakungave chikonzero chingaite kuti munhu aite zvehumbavha. Nyanzvi munyaya dzezvekudyidzana kwenyika vachidzidzisa paUniversity of Botswana, VaMoreblessing Ndlovu vanoti mashoko aVaMasisi anokukurudzira kusateerwa kwemutemo. Gore rakapera, zvizvarwa zveZimbabwe zviviri zvakarohwa zvakaipisisa zvikafa chimwe chechitatu chikaitwa kafiramberi nevagari wemumusha weBobonong mushure mekunge zvawanikwa zvichitinhira mombe dzevarimi venzvimbo iyi kudivi reZimbabwe. Mukuru wemapurisa munyika VaGodwin Matanga vakaudza vaori venhau kuti kushaya zvikwanisiro ndiko kuri kupa kuti vasakwanise kuendesa mapurisa akawanda kumuganhu neBotswana. Mutungamiri wenyika VaEmmerson Mnangagwa vakaumbawo chikwata chemakurukota kuongorora nyaya yekubiwa kwemombe kuBotswana mushure mekunge zvaonekwa kuti mamwe mapurisa ainge oita zvehuori achishanda nevaiba mombe kuBotswana. Panyaya yezvirango, VaMnangagwa vanoti Zimbabwe yakatemerwa zvirango mushure mekutora minda kubva kuvachena ichipa vatema. Asi nyika dzakaita seAmerica dzinoti VaMnangagwa nevamwe vavo vari muhurumende vanofanira kumira nyaya yekutonga nedemo, kubirira sarudzo nehuori kuti zvirango izvi zvibviswe. Vakatoudza nyika dzemuSADC kuti Zimbabwe ikasatsiurwa inoramba ichideura ropa mudunhu reSADC. No media source currently available ",VaMasisi Vanoti Zvirango Zvopa Kuti Vamwe vemuZimbabwe Vabe muBotswana
"Mutungamiri webato reTransform Zimbabwe, VaJacob Ngarivhume, vanoti bato ravo riri kuronga kukwirira hurumende yeZanu PF kusangano reSADC zvichitevera kutora kwayakaita kubva kuUNDP hurongwa hwekutengwa kwemichina yeBiometric Voter Registration, iyo ichashandiswa mukunyoreswa kwevanhu musarudzo dza 2018. VaNgarivhume vanoti serimwe remapato anopikisa vanofunga kuti Zanu PF ine chitsotsi chairi kuda kuita nekutora kwayo hurongwa uhwu. ""Bato redu harisi kuwirirana zvachose nezviri kuronge hurumende. Yakatendeuka mushure mekunge tawirirana sema stakeholders pa process yekuti ma kits awanikwe. Saka seTransform Zimbabwe tiri kuona kuti ndopatotangira chitsotsi chekubiridzira sarudzo ya 2018,"" VaNgarivhume vanodaro. Vanoti bato ravo riri mushishi kuunganidza masiginecha evanhu kuti vagozosvitsa gwaro ravo renyunyuto kuSADC. ""Tine ma strategy akasiyanasiyana etaronga kuti tirwisane navo. Yekutanga ndeyekuti tiri kubatana nemamwe mapato anopikisa kuti tiite demonstration kana kuratidzira muna March muno."" Vanotiwo kunyange hazvo Zimbabwe Electoral Commission, ZEC, isati yave nemichina yekuvhotesa iyi, ivo sebato vakatotanga kupa vanhu dzidziso pamusoro penzira itsva yekuvhota iyi, kuitira kuti panozotanga ZEC kuita basa rayo, veruzhinji vanenge vaine ruzivo nechakare. ZEC yakazvisawo kuti kambani ichawanisa nyika michina yekuvhotesa iyi ichazivikanwa musi wa 20 mwedzi uno. No media source currently available ",Transform Zimbabwe Yoronga Kukwirira Hurumende kuSADC
Zvizvarwa zveZimbabwe nezvimwe zvekune dzimwe nyika zvange zviri muAmerica muchirongwa cheMandela Washington Fellowship zvatanga kudzokera kumba zvichifara nezvidzidzo zvazvakaita munyaya dzebudiro munyika dzemuAfrica. Chimwe chizvarwa cheZimbabwe change ichi muzvinabhizinesi VaCollins Nyamadzawo vanoti vari kufadzwa nerubatsiro rwavakawana kubva kusangano re United States Agency for International Development nebhanga reCiti Bank rwekufambisa mabasa avo kana vasvika kumusha. Vamwe vange vari pagungano iri ndiVaTerry Mutsvanga avo vanoti vakadzidza zvakawanda pachirongwa ichi. VaObrien Makore vanotsinhirawo kuti vakadzidza zvakawanda mubasa ravo rezvemagariro evanhu mumadhorobha kana kuti “urban planning.” Muzvare Chido Chikomo vanoti vakadzidza zvakawanda munyaya dzezvekukurudzira mabasa emadzimai. Chimwe chirongwa chakadai chiri kutarisirwa kuitwa gore rinouya kunyangwe hazvo VaObama vanenge vasiya basa.,Zvizvarwa zveZimbabwe Zvakasangana naVaObama Zvodzokera kuMusha
"Vamwe vevanhu vari mumagwaro eMossack Fonseca vanosanganisira vakuru vakuru veInnscor Africa, VaZinona Koudounaris naVaMichael Fowler; mukuru weZimplats, VaAlex Mhembere, mukuru mukuru kuSable Chemicals, VaJackson Murehwa, mukuru mukuru mumakambani anoita zvemigodhi, VaVictor Robinson Gapare nevamwe. Vanhu vakawanda vari kutaura pamusoro penyaya dzemazita evanhu vari kubuda muPanama Papers. Studio7 imwe yemakambani anodarika zana ari kuongorora zviri mumagwaro eMossack Fonseca, ayo akapihwa bepanhau rekuGermany, reSueddeutsche Zeitung, nemunhu asiri kuda kuzivikanwa zita rake. Bepanhau iri rakaita mushandira pamwe neInternational Consortium of Investigative Journalists, ICIJ, mukuongorora zviri mumagwaro eMossack Fonseca. ICIJ yakazokoka masangano enhau anodarika zana, kusanganisira VOA Zimbabwe Service (Studio7) Magwaro aya ane mafaira anodarika mamiroyoni gumi nerimwe, ayo ane mazita evanhu vakapfuma pamwe nevezvematongerwo enyika vanonzi vaishandisa kambani iyi kuti ivhure makambani evanhu ava ekuchengetera mari dzavo kunze kwenyika dzavo. Izvi zvinonzi zvaikaitwa nevamwe vachityora mitemo ine chekuita nekufambiswa kwemari pasi rose. Kuvhura kambani kunze kwenyika haisi mhosva. Asi zvinozoitwa kambani yavhurwa zvinonzi zvinofanirwa kunge zvichiitwa pamutemo. Mossack Fonseca ine muzinda wayo kuPanama, uye ine mahofisi anodarika makumi mana pasi rose. Dzihurumende dzkawanda, kusanganisira France, Germany, Australia ne South Korea dzinoti dziri kuferefeta vanhu vanonzi vakavhura mabhuku ekubhanga vachishandisa kambani yeMossack Fonseca. Studio7 yakaburitsa nyaya yekambani yeZimplats, iyo inonzi yakaumba kambani yeHR Consultancy kuti itambire mari inobva kuZimplats, kambani iyi ichizobhadhara vashandi vakuru vakuru vekambani iyi. Zimplats inoti haina kana kumboumba kambani yakadai, uye zviri mumagwaro eMossack Fonseca, handi zvechokwadi. Mutauriri weMossack Fonseca, VaJordan Spencer, vanoti havakwanisi kutaura nevatori venhau nezvenyaya iyi. Kambani yeNorthern Wychwood, iyo yakabatsira mukunyoreswa kweHR Consultancy kuBritish Virgin Islands, ine vakuru vakuru vanova kuZimbabwe, asi vava nemagwaro ekufambisa ekuEngland. Vakuru ava vanosanganisira chizvarwa chekuSouth Africa, VaShaun Fergusson Cairns nemudzimai wavo, Tracy Cairns, VaBryan Campion Ellis, avo vakabva kuZimbabwe uye vakamboshandira makambani emagweta muHarare, VaPeter Whitney Fearnhead nevamwe. Vamwe vevanhu vari mumagwaro eMossack Fonseca vanosanganisira vakuru vakuru veInnscor Africa, VaZinona Koudounaris naVaMichael Fowler; mukuru weZimplats, VaAlex Mhembere, mukuru mukuru kuSable Chemicals, VaJackson Murehwa, mukuru mukuru mumakambani anoita zvemigodhi, VaVictor Robinson Gapare nevamwe. Vachitaura vakamirira VaKoudounaris naVaFowler, chipangamazano munyaya dzemitemo mu Innscor Africa, VaAddington Chinake, vanoti vaviri ava havana kutyora mitemo ine chekuita nekufambiswa kwemari, iyo inosanganisira yebanga guru renyika. Asi gavhuna weReserve Bank of Zimbabwe, VaJohn Mangudya, vanoti bhanga ravo harina ruzivo rwekuti vaviri ava vane mari dzavakaisa kunze kwenyika. Studio7 haina kukwanisa kunzwa kuna VaMhembere, avo vanonzi vari kunze kwenyika, sekutaura kwemutauriri weZimplats, Amai Busi Chindove. Studio7 hainawo kukwanisa kunzwa kuna VaMurehwa naVaGapare. Studio7 iri kuburitsa mamwe mazita evanhu vari mumagwaro eMossack Fonseca atiri kuongorora. Ticharamba tichiburitsa mazita aya sezvo veruzhinji vari kuda kuziva nezvavanhu ava. Mukuburitsa mazita aya, hatisi kuti vanhu ava vakapara mhosva kana kuti havana kupara mhosva. Mazita aya ari kuburitswa sezvo veruzhinji munyika vari kuda kuzivawo vanhu vemuZimbabwe vari mumagwaro ePanama Papers. Kana muchida kuona mazita evanhu nemakambani acho, ayo akaumbwa kuBritish Virgin Islands neku Isle of Man, vhurai link iri pasi iyi. Kana paine mashoko amunopokana nawo, titumirewo tsambambozha kustudio7@voanews.com. Munokwanisawo kutumira mashoko paFacebook Page yedu voashona http://docs.voanews.eu/en-ZW/2016/05/10/ef555f16-d88a-48ba-b218-e5c8206c610a.doc Zvichitevera kuburitswa kwenyaya dzePanama Papers, vanhu vemuIceland vakaratidzira kudzamara mutungamiri wenyika iyi, VaSigmundur David Gunnalaugsson, vasiya chigaro. Mutungamiri wenyika iyi mumwe wevatungamiri vanonzi vakaviga mari dzavo munyika dziri kushandiswa nevapfumi mukuvanza mari dzavo vachityora mitemo yekufambiswa zviri pachena kwemari pasi rose. France, Germany, Australia ne South Korea dzinoti dziri kuferefeta zvizvarwa zvenyika idzi zviri mumagwaro ePanama Papers.",Zita Rako Ririmo Here muPanama Papers?
Mutevedzeri wemutungamiri webato rinopikisa reMovement for Democratic Change VaNelson Chamisa vashora zvikuru mutungamiri wenyika VaRobert Mugabe nemashoko avo ekuti havasi kuzosiya chigaro. VaChamisa vati zviri pachena kuti VaMugabe vakwegura uye vanhu vakawanda munyika vave kuda kuti vasiye chigaro pauye vanotemwa dzinobva ropa. Vatiwo matauriro aVaMugabe anoratidza kuti havasi kuziva kuti vanhu vari kunonga svosve nemuromo munyika. No media source currently available ,VaChamisa Voshora VaMugabe neKurambira paChigaro
"Nhasi VaRobert Mueller avo vakasarudzwa nehurumende yeAmerica kuti vaongorore kana nyika yeRussia yakapindira musarudzo dzemuAmerica muna 2016 kana kuti mutungamiri wenyika VaDonald Trump vakayedza kuvhiringidza kuongororwa kwenyaya iyi vange vachipa humbowo pamberi pemakomiti maviri eCongress anoti. VaMueller vakabuda negwaro rine mapeji mazana mana nemakumi masere. VaMueller vatanga kupa huchapupu pamberi pedare rezvemutemo kana kuti House Judiciary Committee uye parizvino vari kupa huchapupu kukomiti yezvekusora kana kuti House Intelligence committee VaMueller vati zvakaitwa neRussia zvakanganisa zvakanyanya hutongo hwejekerer panyaya yesarudzo muAmerica. Gwaro raVaMueller rinotiwo VaTrump vakayedza kumisa kuongororwa kwenyaya iyi asi zvikakona nekuti magweta avo nezvipangamazano zvavo vakaramba kutevedzera zvavaida zvekuti VaMueller vadzingwe basa. VaMueller vati vakayedza kwegore rose kuti VaTrump vape huchapupu hwavo asi vakaramba. Vachibvunzwa nasachigaro wekomiti yezvemutemo VaJerry Nadler vemaDemocrats kuti vakachenura VaTrump here, VaMuller vati havana. Vachipindura mubvunzo waVaNadler, VaMuller vaudza dare iri kuti VaTrump vanogona kuzotongwa kana vabuda muhofisi sezvo mutemo webazi rezvemutemo uchiti mutungamiri wenyika haakwanise kutongwa achiri panyanga. Asi vachitaurawo kukomiti iyi, VaJohn Retcliff vebato remaRepublicans vashora zvikuru VaMueller vachiti zvavakanyora mugwaro ravo kuti mutungamiri wenyika haakwanise kuferefetwa ari muhofisi handi zvechokwadi. VaRatcliff vange vachitaura nezviri mugwaro raVaMueller zvekuti havanakwanise kuchenura VaTrump. Vanhu vakawamda muAmerica nekunze kusanganisa zvizvarwa zveZimbabwe vari kuteverawo kubvunzurudzwa kwaVaMueller. Vamwe vari kutevera zviri kuitika izvi ndiVaZvidzai Ruzvidzo vari kuOhio muno muAmerica avo vati varikuona sekunge VaMueller vari kutatarika nekupa humbowo. Asi vamwe vanoongorora nyaya dzezvematongerwo vachigara kuSouth Carolina muno muAmerica VaPromise Sande vati vari kuona sekunge VaMueller vati kunyatsobaya dede nemukanwa. Vachitaura nezvenyaya yekuti Russia yakapinda musarudzo, sachigaro weZESN VaAndrew Makoni vanoti mashoko akadai anopa kuti vanhu vasave nechivimbo nesarudzo. VaTrump vange vachinyora padandemutande ravo reTwitter vachishora VaMueller. Vati VaMueller vakasarudzwa zvisiri pamutemo uye vainge vasina kufara nenyaya yekuti vainge varamba kuvapa basa rekuvamukuru wesangano reFBI. No media source currently available  ",VaMueller Vanopa Humbowo Kudare reCongress Vachiti VaTrump Vakasiya Basa Vanogona Kusungwa
"Mutungamiri weMDC VaNelson Chamisa nemusi weMuvhuro vakaenda kuMbare Musika kunozvionera vega makwidzirwo akaitwa mari dzekufambisa nevemabhazi izvo zvinonzi neveruzhinji zvichaita kuti vatadze kuenda kumisha yavo kunoona hama neshamwari pazororo reKisimusi. Vanhu vataura neStudio paMbare Musika vati kukwidzwa kwemari dzemabhazi kuchaita kuti vatadze kuenda kunoona hama neshamwari zvukurusei panguva ino yezororo. VaChamisa vange vachipindawo mumabhazi vachitaura nevanhu. Izvi zvaita kuti paite chipitipiti vanhu vachimhadzina kuti vaone pamwe nekutaura naVaChamisa vamwe vakabva vatanga kuimba. Mumwe wevanhu ava ndiAmai Winnet Parurai avo vanoti vatadza kuenda kumusha kwavo kuLutumba pedyo neBeit Bridge sezvo vemabhazi vakwidza mari dzavanobhadharisa vafambi. Vamwe vakaita saVaJeremiah Rimbi vanobva kuChivhu vachishanda muno muHarare vanotiwo vatadza kuenda kumusha zvazopedzisira zvaita kuti vazongotumira vabereki vavo zvokudya pazororo rekisimusi. Vamwe vatyairi vemabhazi varamba kutaura pamhepo vati chiri kukonzera kuti vakwidze mari dzvanobhadharisa vanhu pakufamba inyaya yekushayikwa kwedhiziri iro ravanoti varikutenga pamukoto sezvo risiri kuwanikwa nyore mumagaraji anotengesa mafuta. Vamwe vevanhu ava vazosiyiwa nemabhazi vachiedza kuti vatevere VaChamisa mukufamba kwavanga vachiita pamusika apa. VaChamisa vaudza vanhu vanodarika zviuru zviviri vanga vavaunganira kuti havasi kufara nekukwira kwemitengo yembhazi pamwe nekusamira zvakanaka kwehupfumi zvavati zvichaita kuti Kisimusi yegore ive isina zvainoreva kuvanhu vakawanda vachiti izvi zviri kukonzerwa nekutadza basa kwehurumende yaVaemmerson Mnangagwa. VaChamisa vavimbisawo vanhu ava kuti vachave neKisumisi inodakadza gore rinouya kana vachinge vagadzirisa zvinhu munyaya dzezvematongerwo enyika. Mumwe wevanhu vanga vachitsvaga chekufambisa kuenda kuzororo reKisimusi, VaHendricks Jongwe avo vati vanobva kuGokwe vati vafara zvikuru kuti VaChamisa vauya kuzoona matambudziko arikusangana neveruzhinji panguva ino yezororo. Sangano reZimbabwe Passengers Transport Organization rinoti harisi kufara kuti hurumende yakangoripa dhiziri rinosvika marita zviuru makumi maviri nematanhatu pazororo rekisimusi pavhiki rose iro richiti rinoda zviuru mazana mashanu. Hurumende yaVaMnangagwa inoti veruzhinji vanofanira kumbotiwirira kwemakore mashomanana ichiedza kugadzirisa zvinhu munyaya dzezvehupfumi. No media source currently available   ",Zviuru zveVanhu Zvounganira VaChamisa paMusika weMbare
"Mumiriri weChitungwiza West mudare reparamende vaGodfrey Sithole vebato reCCC vapihwa mukana wekubvisa mari yechibatisonhasi. Asi mumwe wavakasungwa navo, VaJob Sikhala vanzi vadzoke kudare musi wa 17 Mbudzi pamhosva yavari kupomerwa yekupesvedzera mhirizhonga musi wa 31 Chikunguru 2020. Vaimbova mutungamiri weNigeri VaOlusegun Obasanjo vanoti kukundikana kweAfrica kutora matanho pane vakapidigura hurumende yevaive mutungamiri wenyika mushakabvu Robert Mugabe ndiko kwave kupa kuti mamwe mauto emuAfrica apidigure hurumende dzavo. Dare rePan African Parliament rinoti zvirango zvakatemerwa vamwe vatungamiri venyika yeZimbabwe zvibviswe asi vamwe vachiti kupedza nguva kuteya nzou neriva kana Zimbabwe ikatadza kutevedzera hutongo hwejekerere. Kushaya zvekukohwesa kwopa kuti vamwe varimi vatyire kuti vacharasikirwa negorosi ravo sezvo mvura yotutuka. Tichakupai maonero evanhu munyika nemabatirwo akaitwa sarudzo dzemuAmerica. Muchirongwa chedu cheLiveTalk, Women’s Round Table na8 pm. Tichazeya nyaya yesarudzo dzemuAmerica apo Zimbabwe yatarisanawo nesarudzo dzemuna 2023. Tichatarisawo nyaya yemadzimai akakwikwidza sarudzo dzemamidterms muAmerica nezvingadzidzwe nevemuZimbabwe. Kana muchida kupinda muchirongwa ichi, kanawo kutumira mashoko kuStudio7, shandisai WhatsApp nhamba dzinoti 001 202 465 0318. Vanoda kutererera Studio7, tibateyi na7 pm pamasaisai anoti 909 am 4930; 13860, 15460 Kilohertz paShort Wave mazuva ose. ","Misoro yeNhau dzaNhasi, China, Mbudzi, 10, 2022"
"Bato reMDC riri kuita sarudzo dzakatarisirwa zvikuru nevakawanda mudunhu reManicaland. Musarudzo dzakapedzisira kuitwa muna 2014, dunhu reManicaland ndiro chete rakadoma munyori mukuru webato iri VaDouglas Mwonzora kuti vakwikwidze chigaro chavainacho ichi mushure mekunge mamwe matunhu ose ati anoda VaChamisa. VaMwonzora vakashura mare apo vakakunda VaChamisa musarudzo dzakazoitwa kukongiresi yakaitirwa muHarare. Parizvino VaChamisa vadomwa nematunhu manomwe kuti vatungamire bato VaMwonzora nemumwe mutevedzeri mukuru webato iri VaElias Mudzuri vasina kudomwa kana nedunhu rimwe kuti vakwikwidze musarudzo. Murongi webato VaAmos Chibaya vati sarudzo dzose dzavaita dziri kufamba zvakanaka uye hapana munhu ati anyora tsamba yenyunyuto sezvinodiwa nebumbiro achiti haasi kutambira zvakabuda musarudzo. Mutauriri webato VaJacob Mafume vanoti havasi kuzoshaiswa hope neimwe nhengo yebato iri VaElias Mashavire vekuGokwe vakakwira kudare repamusoro vachiti sarudzo idzi dzimiswe sezvo vachiti dziri kutyora mutemo webato. No media source currently available ",MDC Yosarudza Vatungamiri kuManicaland
"Bato rinopikisa, reZimbabwe African People’s Union (ZAPU) riripakati pekuita musangano waro mukuru, kana kuti Congress, muBulawayo. Musangano uyu wakatanga nezuro, China, uye uchapera mangwana, Mugovera. Vanoona nezvekufambiswa kwemabasa mubato iri, VaDerek Katsenga, vaudza Studio 7 kuti musangano wavo wakanonotswa nekupararira kwedenda reCovid-19, vachiti nguva yasvika yekuita musangano wekongresi kuti pasarudzwe vatungamiri vebato iri zviripamutemo, zvikuru sei mutungamiri webato iri anotora chinzvimbo chevaimbova mutungamiri waro, muchakabvu Dumiso Dabengwa. VaDabengwa vakashaikira kuNairobi, Kenya, muna 2019. VaKatsenga vanoti zvigaro zvizhinji zvichange zvichikwikwidzwa. No media source currently available",Bato reZimbabwe African People’s Union Rosarudza Vatungamiri Varo Vatsva neMugovera
"Vadzidzi vapfumbamwe vakasungwa vachiratidzira mushure mekusungwa kwemutungamiri weZimbabwe National Students Union, VaTakudzwa Ngadziore, vakapiwa mukana wekubvisa mari yechibatiso kuitira kuti vatongwe vachibva kudzimba dzavo. Gweta revadzidzi ava, VaObey Shava, vaudza Studio 7 kuti mumwe nomumwe wavo akanzi abvise madhora emaRTGS anoita zviuru zviviri. VaShava vanoti vadzidzi ava vari kupomerwa mhosva yekuda kukonzera kusagadzikana munyika, vachiti vese vanzi vadzoke kudare redzimhosva musi wa 30 Gumiguru, 2020. No media source currently available ",Vadzidzi Vanobvisiswa Mari yeChibatiso Kuitira Kuti Vatongwe Vachibva Kumba
"Vanoita zvemitambo, tsika nemagariro vanoti hurumende haisi kuvakoshesa vachiti vave kuda kuti hurumende iwumbe bazi rakazvimirira rinoona nezvemitambo, tsika nemagariro. Izvi zvabuda pakuvigwa kwaVaLawrence Simbarashe avo vaizivikanwa mune zvemitambo kana kuti ma drama nezita rokuti Mudhara Bhonzo. Vachitaura pakuradzikwa kwaMudhara Bhonzo pamarinda eZororo Memorial Park kuChitungwiza, vanoita zvemimhanzi, mitambo, tsika nemagariro vati havasi kufara nekubatwa nekuseri kwemawoko kwavari kuitwa nehurumende. Vanoita zvekutsikiswa kwemimhanzi, VaAmos Mahendere, vati vaimbi pamwe nevanoita zvemitambo, tsika nemagariro havasi kuwana rutsigiro rwakakwana kubva kuhurumende mubasa ravanoita. VaMahendere vashora hurumende nekusatumira nhume pakuradzikwa kwaMudhara Bhonzo avo vaizivikanwa zvikuru munezvemitambo yaibuda pachivhitivhiti. Muimbi uye vachiita zvemitambo, Muzvare Kessia Masona, avo vanonzi Muchaneta mumutambo unonzi “Muchaneta” vanoti vanoita zvemitambo vari kurarama zvehwakumukwaku sezvo vasiri kubhadharwa zvakakodzera. Mumwe akashanda naMudhara Bhonzo mumutambo waizivikanwa uchinzi “Bhonzo nechikwata” kana kuti Timmy naBhonzo, VaTimothy Tapfumaneyi vati zvinovarwadza kuti vashaikirwa nemumwe wavo. Zvisinei, VaTapfumaneyi vakurudzira hurumende kuti sevanhu vanoita zvemitambo, tsika nemagariro, vave nebazi ravo rakazvimirira rinotungamirwa nemunhu anoziva zvinodiwa mubandiko ravo. Hatina kukwanisa kutaura negurukota rezvemitambo, tsika nemagariro, VaKazembe Kazembe, kuti tinzwe divi ravo panyaya iyi sezvo vati vanga vakabatikana pataedza kutaura navo panharembozha yavo. Muchakabvu Lawrence Simbarashe, avo vanga vachizivikanwa nezita remadunhurirwa rekuti Mudhara Bhonzo vakashayika neMugovera mushure mekurwara kwenguva refu nechirwere cheshuga. Mumazuva avo ekupedzisira Mudhara Bhonzo vakange vashoshoma zvakaita kuti vatadze kushandisa izwi ravo kutsvaga raramo zvakapedzisira zvoita kuti vararame nekupemha zvisinei nembiri yavaive nayo. No media source currently available ",Mudhara Bhonzo Vanoradzikwa kuMarinda ekuChitungwiza
"Masangano emuAmerica anoti reNational Endowment for Democracy kana kuti NED nereInternational Republican Institute kana kuti IRI akabanata nemamwe masangano akazvimirira akaita musangano muWashington DC kuzeya mamiriro akaita zvinhu muZimbabwe pamberi pesarudzo dziri kuitwa mwedzi uno uya musi wa 30. Musangano uyu wakaitirwa kumahofisi eIRI. Vamwe vakataura pamusangano uyu igweta uri vari chipangamazano paReagan-Fascell paNational Endowment for Democracy Doctor Alex Magaisa. Doctor Magaisa vanoti mutungamiri wenyika VaEmmerson Mnangagwa vane vari kuvakwikwidza vakasimba vakaita saVaNelson Chamisa veMDC Alliance uye amai Joice Mujuru weNational People’s Rainbow Coalition. No media source currently available Pane vari kukwikwidza Doctor Magaisa vati VaChamisa vanogona kukunda kana sarudzo dzikasabirirwa. Vamwe vakataura pachiitiko ichi vanosanganisa Amai Imani Countess veSolidarity Centre, VaPatrick Merloe Vendi vakataura nyaya yemamiriro akaita zvinhu munyaya yesarudzo vachikokerwa naAmai Natalie kay vanoshanda neNED. Mumwe musangano waitarisa zvichaitika sarudzo kana dzapera wainge uina Doctor Ibbo Mandaza veSapes Trust, VaLars Benson ve centre for International Private Enterprise, Doctor Magaisa uye VaThomas Hastings bazi reState Department muAmerica. VaHastings vakati vanoda kuona zvinhu zvichishanduka munyaya dzezvehupfumi, zvematongerwo enyika uye kuremekedzwa kwekodzero dzevanhu sarudzo dzisati dzaitwa. Vakati havo vari kuona kunge zvimwe zviri kuenda zvichiita nani. Musangano uyu waikokerwa naMuzvare Irene Petras gweta uye vaimbove mukuru weZimbabwe Lawyers for Human Rights.",Masangano emuAmerica Ozeya Nyaya yeSarudzo dzemuZimbabwe
"Kwakave nekufara, pamwe nekusuwa kuvatambi venhabvu vemuZimbabwe avo vakaita fararira pasi rese. Willard Katsande naKhama Billiat vari murufaro mushure mekunge chikwata chavo cheKaiser Chiefs chawedzera hutungamiri hwacho pamusoro pegungano reAbsa Premiership nekukunda Polokwane City 3-2 nemusi weSvondo. Kaiser Chiefs yave nemapoinzi makumi mashanu nemaviri, mapoinzi matanhatu pamusoro peMamelodi Sundowns yaPeter Ndlovu. Billiat naKatsande vakatamba mumitambo wakakosha uyu. Sundowns yakarowa 3-2 neCape Town City nemusi weMuvhuro. Kupemberera kwaKatsande naBilliat kwatevera poindi imwechete yakatorwa nemurairidzi wemuno Kaitano Tembo apo chikwata chake cheSupersport chakaita mangane 1-1 neBloemfontein Celtic. Kwasara mitambo mishanu kuti makundano aya apere. Tembo asimudza chikwata ichi zvinodakadza kubvira atambidzwa basa rehurairidzi mushure mekupedza makore akati wandei ari mutevedzeri wemurairidzi. Mutsigiri wemutambo wenhabvu VaWebster Chimusasa vanoti varairidzi vemuno vakaita saTembo ndivo vanofanira kutambidzwa basa rekurairidza maWarriors. KuFrance chikwata chaTino Kadewere cheLyon chakapinda muma semi fainari eUefa Champions League mushure mekurova Man City 3-1. Lyon yave kusangana neBayern Munich neChitatu iyo yakazvambura Barcelona 8-2. Parizvino, Kadewere ari muHarare umo ari kuchema mukoma wakePrince uyo akashaika svondo rapera. Asi Knowledge Musona haana mufaro mushure mekunge AS Eupen yazvamburwa 4-0 neClub Brugge. As Eupen yadzika kusvika pachinhanho chegumi neshanu kubva pachinzvimbo chepfumbamwe. Musona uyo akatamba neClub Brugge akazobuditswa achitsiviwa naMatinez Diaz.",Zvikwata ZvaKhama Billiati naTino Kadewere Zvodadisa Mumitambo yeNhabvu
"Vagari vemudhorobha reMasvingo vanoti vari kufarira zvikuru chirongwa chekubviswa kwaitwa nekanzuru yavo mari yemuripo pazvikwereti zvemvura zvavanazvo kukanzuru. Zvichitevera kubviswa kwemari idzi pazvikwereti zvavanazvo, vamwe vagari vatanga kubhadhara zvikwereti zvavo zvishoma nezvishoma vachivhurirwa mvura, dzimwe dzange dzave nemakore dzavharwa. Guta reMasvingo mubhajeti yaro yegore rino 2018 rakabuda nechisungo chekuti vagari havachasungirwi kubhadhara mari dzinoberekwa nezvikwereti zvavo, kana kuti interest. Danho iri rakatambirwa zvikuru nevagari avo vanonzi vakatanga kuita chipata pata vachienda kukanzuru kundobhadhara zvikwereti zvavo, izvo zvavari kataurirana nekanzuru kuti vanobhadhara zvishoma nezvishoma kusvika vapedza. Vanenge vabvumirana kubhadhara mari idzi nekanzuru vari kubva vavhurirwa mvura kuti vaishandise. Mumwe mugari, VaZororo Makore, vanoti vaive nechikwereti chakakura nenyaya yema interest asi paakabviswa vakatotanga kubhara vakavhurirwa mvura yavo iyo yakavhrwa mugore ra 2015. ""Ini ndohwa kufara nezvakaita kanzuru nekuti mukatariswo chikwereti change change chiri $1000 asi ne interest change chava pa $1500 asi nekuti vakwanisa kubvisa interest iya, ndakukwanisa kubhadhara ende kubva patakaita payment plan vakabva vavhura mvura takukwanisa kushandisa mvura sevamwe vese,"" vadaro VaMakore. Vanoona nezvekufambiswa kwemabasa musangano rinomiririra kodzero dzevagari, reMasvingo United Residents and Rate Payers Alliance, Amai Esther Nyambiya, vanoti vanotambira danho iri nemufaro. Asi vanoti kanzuru inofanira kuongorora nyaya yezvikwereti zvemvura yavakatemera vagari vainge vavhariwa mvura kwenguva yakareba. ""Isu tinozvitambira tinoona zvakanaka kanzuru yaterera zvataichema kwemakore kuti ma interests charges aya anoita burden iwande kuma residents, asi tanga tichionawo kuti kune vamwewo vekuti vanenge vakavharirwa mvura kana muna 2015 bhiri roramba richiuya roratidza kunge iwe uri kushandisa mvura iyo yakavharwa mita isiri kufamba tanga tichikururdzirwo kuti vekanzuru pavabvisa maintrest emvura idzodzi vabve vabvisawo ma charges akaita seiwaya nekuti munhu anenge achibhdara zvaasina kushandisa saka tinoona zvisina kutinakira sema residents,"" Amai Nyambiya vatsanangura. Kanzuru yeMasvingo yaigaro chema nekuti kusabhadharwa kwezvikwereti zvemvura nevagari kwaiitadzisa kuti iuyise mvura yakachena uye inokwanira vanhu muguta. Dzimba dzakavhariwa mvura mudhorobha reMasvingo kwemakore mashoma apfuura dzinopfuura zviuru zvishanu, uye dzichigara vanhu vanopfuurawo zviuru makumi maviri. Kanzera we Ward 4 muMasvingo, VaGodfrey Kurauone, vati vanhu vazhinji vave kubhadhara vachivhuriwa mvura yavo mushure mekuita chibvumirano chekubhadhadhara chikwereti pashoma nepashoma. VaKurauone vati havasati vave nehuwandu hwedzimba dzavhurirwa mvura dzava ngani. ""Isu tinofara chose nekupindura kwevanhu nenyaya yatakataurirana yekubvisira ma interest, tiri kuona ndechimwe chinhu change chakavabata vachitadza zvichivagununúnisa kubhadhara zvikwereti zvavo, ndirikuona vari kuuya vachibhadhara vaita ma payment plans vachiita zvishoma nezvishoma, hatisati tave ne ma figure asi vanhu vari kuuya,"" vadaro VaKurauone. Vagari muMasvingo pamwe nemapazi ehurumende ane chikwereti chekanzuru chinopfuura mamiriyoni makumi matatu emadhora izvo kanzuru inoti zviri kuitadzisa kuitira vagari mabasa ainotarisirwa kuitwa. No media source currently available  ",Vagari Vofarira Kubviswa kweMitero paZvikwereti zveMvura
"Imwe nyanzvi munyaya yekugadzirwa kwemichina yeruzivo, VaDominic Tapfuma, vanoti vave nemakore mapfumbamwe vachigadzira nzira itsva yechishandiso, kana kuti App, inenge iri pakombiuta nenharembozha, ichaita kuti vanhu vakwanise kudzidza mutauro wemaoko. VaTapfuma, avo vanoshandira rimwe bhanga muHarare vanoti apu iyi ichaita kuti vanhu vakurumidze kubata mutauro wemaoko. ""Chirongwa ichi ndakachipa zita rekuti purple signs, zvichienderana nehumambo hweruvara hwe purple, humambo hwekunzwisisana pakutaura. Saka chirongwa ichi ndechekuti kana iwewe uri munhu anonzwa kana asinganzwe ndinenge ndichida kuti munge muchinzwisisana,"" vadaro VaTapfuma. VaTapfuma vanoti vakapihwa shungu yekuita izvi mushure mekunge vaona dambudziko riri kusangana nevasingagone kutaura kana kunzwa. VaTapfuma vanoti vakawanda vasingagone kutaura kana kunzwa vari kushaya mikana muhupenyu nepamusana pekutadza kuenda kuchikoro chaiko. VaWonderful Mupazviribwo, avo vane makore makumi matatu nematanhatu, vanoshanda pamwechete naVaTapfuma. Vanoti zviri kushingairirwa naVaTapfuma zvinogona kuzobatsira vasingagone kutaura kana kunzwa apo vanotsvaga zvavanoda munzvimbo dzakaita semuma bhanga. Va Simba Nyakupinda vanoti chirongwa chaVa Tapfuma chikabudirira, chinofanira kuzoshandiswa muzvikoro. ""Vana pavanodzidziswa kuti zita rangu ndini Tawanda, in English unoti chakati, dai paripo panonzi in sign language unodai so. Kuitira kuti nevadiki ivavo vanowaniswa ma skills ekuti vakasanga nemunhu anotaura sign language havashamisweba. Vanokwanisa kubva vataura naye nemutauro iwoyo. Vanokwanisa kutotamba naye nekuti vanenge vadzidziswa matauriro anoitwa ne sign language,"" vadaro VaNyakupinda. /////////End Act////////// VaNyakupinda vanoti kudzidzira mutauro wemaoko kwakakoshera munhu wese muZimbabwe, kwete vana voga. Muzvare Patience Mutipidzi, avo vari kuita zvidzidzo zvavo zvekutapa nhau vari muHarare, vanotsigira kuti dambudziko rakatarisana nevasingagone kutaura kana kunzwa, rakakura chose. Muzvare Mutipidzi vanoti matanho ari kutorwa naVaTapfuma akakosha, asi hurumende inofanira kupindirawo munyaya iyoyi kuti zvinhu zvinyatsogadzirike. ""I think kunofanira kuitwa ma classes, ma lessons chaiwo kubva mwana achitanga kana grade one odzidziswa sign language, yova one of the languages dzevana ivavo achingodzidziswa ma basics. Kana azosangana nemunhu akadaro haachamunyenyeredzi, asi anokwanisa kutaura naye ma basics achona,"" vadaro Muzvare Matipidzi. Mumwe mugari wemuHarare, Mzvare Evenia Muzira, vanoti chiri kufadza ndechekuti vamwe vemachechi vave kuenda vachibatsira pamatambudziko anosangana nevasingagone kutaura kana kunzwa. ""Dambudziko iri rinenge riri kugadziriswa, nekuti kuchechi kwandinopinda ku Seventh Day Adventist kutori ne department rinonzi re special needs rinova rinevanhu vasinganzwi nevamwe vasingagone kutaura. Department iroro ritori nevamwe vanorimiririra, rine vanhu vanoti kana pachitaurwa zviye muchechi ivo vanenge vachito interpreter kuti vange vachitonzwisisanawo nevamwe, vadaro Muzvare Muzira. Vakawanda vane ruzivo nezviri kuitwa naVaTapfuma, vanoti shuviro yavo ndeyekuti apu iri kugadzirwa iyi, ibudirire, kuitira kuti remangwana revanotaura nemutauro wemaoko, pamwe nevakaremara, rijeke. No media source currently available ","Nyanzvi Yogadzira ""App"" Ichashandiswa Mumutauro weMaoko"
"Gavhuna weReserve Bank of Zimbabwe Dr John Mangudya vanoti Zimbabwe yakwanisa kuwana mari dzinodiwa kuti ibhadhare mari dzemitero dziri kuiswa pachikwereti chayo kana kuti maarrears. Zimbabwe ine chikwereti chinosvika mabhiriyoni gumi kusanganisa mitero yekutadza kubhadhara iyi anosvika bhiriyoni imwe chete nemazana masere emadhora kana kuti US$1,8 billion. Mari iyi iri kuda kubhadharwa kumabhanga akaita seIMF, World Bank, Paris Club, African Development Bank nedzimwe nyika. Kutadza kubhadhara mari iyi kwapa kuti pashaye anokweretesa Zimbabwe mari zvopa kuti hupfumi huende kumawere. Dr Mangudya vanoti vari kukwereta mari kune mamwe masangano avasina kuda kudomwa nemutero uri pasi kuti vabhadhare chikwereti ichi. Zimbabwe yakambozivisa kuti yaizobhadhara chikwereti ichi muna Kubvumbi ikazoti ichabhadhara muna Chikumi asi zvakakona n'anga murapwa achida. No media source currently available   ",Gavhuna weRBZ Anoti Zimbabwe Yobhadhara Chikwereti kuIMF neWorld Bank neMamwe Masangano Muna Gunyana
"Sezvinozivikanwa pasi rose kuti nhabvu inobatanidza marudzi ose zvisineyi nekuti unobvepi uye unotarura rumirimi rwupi, mutambo uyu wave kushandiswawo nezvimwe zvizvarwa zveZimbabwe zviri kuBritain mukuunganidza mhuri yeZimbabwe iri munyika iyi. Sangano rezvizvarwa zveZimbabwe reTeam Zimbabwe, rakaronga makwikwi emutambo wenhabvu wepamusoro apo zvikwata gumi nezvina zvezvizvarwa zveZimbabwe zvakarwira mukombe weZimbabwe Community Shield nemusi weSvondo 15 Nyamavhuvhu. Imwe nhengo yeTeam Zimbabwe, vari zvakare mumwe wevanoronga makwikwi aya, VaWellington Muringai, vanoti vanotora mukana wemutambo uyu kuunganidza zvizvarwa zveZimbabwe kuti zvirambe zvichizivana, kanawo kuumba hushamwari hutsva sezvo vanhu vakawanda vachibuda kunoona nhabvu. VaMuringai vanoti vanoshandisawo zvakare makundano enhabvu aya kuona vatambi venhabvu vatsva avo vavanozosvitsa mazita avo kumasangano enhabvu ari kuZimbabwe kuitira kuti vatambi ava vazosarudzwawo pane vanenge vachizotambira zvikwata zvenyika. VaMuringai vanotiwo makore ose adarika makundano aya vanosiaita muna Kubvumbi pamhemberero yekuzvitonga, asi nekuda kwemitemo yekudzivirira kupararira kwedenda reCovid-19 iyo yairambidza kuungana kwevanhu muBritain, gore rino vakazoaita muna Nyamavhuvhu. Vanokurudzirawo vana veZimbabwe vari kunyika dzakasiyanasiyana kuti vatore mikana yekuungana kuitira kuti varambe vari mhuri imwechete. No media source currently available ",Nhabvu Yoshandiswa kuUnganidza Mhuri yeZimbabwe kuBritain
"Bato reMDC inotungamirirwa naVaMorgan Tsvangirai rakwira kudare repamusorosoro richida kuti dare iri rimise sarudzo dzeBy-Election dzakaziviswa kuti dzichaitwa muna Kurume mumatunhu eMount Darwin West, nekuChirumhanzi-Zibagwe, richiti hurongwa hwacho hahusi pamutemo. No media source currently available Magweta ebato iri, eAtherstone and Cook, anoti asvitsa magwaro awo kudare iri neChishanu achida kuti rimise kugara kwedare rinotambira mazita evanhu vachakwikwidza. Mashoko atiri kutambira anoti anoti dare reChirumhanzi-Zibagwe rakatogara neChina rikatambira mazita evanhu vashanu vachakwikwidza musarudzo. Vachakwikwidza ava vanosanganisira mudzimai wemutevedzeri wemutungamiri wenyika, Va Emmerson Mnangagwa, Amai Auxillia Mnangagwa. Gweta riri kumirira MDC-T, VaChris Mhike, vaudza Studio7 kuti vanga vakabatikana asi vatenda kuti vasvitsa magwaro aya. Bato reMDC-T riri kunyunyuta nekusavepo kwegwaro revavhoti pamwe nekushaiswa mukana kwevanhu vanoda kunyoresa kuti vave vavhoti. Vakwirirwa dare vanoti mutungamiri wenyika, VaRobert Mugabe, avo vakazivisa zuva richiatwa sarudzo idzi, gurukota rezvemitemo, VaEmmerson Mnangagwa, mabharani mukuru wenyika, VaTobaiwa Mudede, sachigaro weZimbabwe Electoral Commission, Amai Rita Makarau, pamwe nemuchuchisi wenyika, VaJohannes Tomana. Kunyange haro riri kuendesa hurumende kumatare, bato reMDC-T rakatozivisa kuti harisi kuzopinda musarudzo idzi kana mitemo inobata zvesarudzo isina kugadziriswa. Mount darwin west yamirirwa nevaive mutevedzeri wemutungamiri wenyika, Amai Joice Mujuru, kuchitiwo Chirumhanzi-Zibagwe yaimirirwa naVaMnangagwa. Munyori mukuru weMDC-T, VaDouglas Mwonzora, vanoti ZEC inofanirwa kuita basa rayo zviri pamutemo pamwe nekutevedzera zvinodiwa nemitemo yesarudzo.",MDC-T Yokwirira Hurumende Matare
"Vanhu vanodarika makumi maviri vanonzi vaurayiwa nemoto waparadza masango mudunhu reOregon riri kumawirira kweAmerica. Moto uyu unonzi wasiyawo zviuru nezviuru zvevamwe vanhu vamanikidzwa kutiza misha yavo, iyo iri kusara ichiparadzwa nemoto uyu. Mamwe matunhu ari kumawirira kweAmerica anoti Washington State neCalifornia ari mudambudziko remoto wesango uyu, uko vanhu vane chitsama vaurayiwawo vakawanda vachitizawo misha yavo. Moto uyu unonzi wave nemazuva vanodzimura moto vachinetseka kumisa kupararira kwawo. Vashandi vanodzimura moto vanodarika zviuru makumi matatu vanonzi vari mubishi kuedza kudzimura moto uri kuparadza mzvimbo dzakawanda kumawirira uyu. MuOregon moto uyu unonzi wapisa maeka anodarika miriyoni imwechete. Chizvarwa cheZimbabwe chiri muguta reEugene mudunhu reOregon, uye ari muimbi ane mukurumbira, Doctor Thomas Tafirenyika Mukanya Mapfumo, vanoti kunyange hazvo ivo vari kure nekune moto uyu, guta ravo rakavharirwa neutsi hutema huri kuita kuti vasaone zuva kwemazuva. Doctor Mapfumo vanoti nekuda kwehutsi uhwu, vari kutogara vakazvivharira mudzimba, zvikuru munguva ino yechirwere cheCovid-19. Nyanzvi munze zvehutano dzinonzi dziri kukurudzirawo veruzhinji kuti vasafema hutsi uhwu dzichiti hunogona kuwedzera dambudziko rechirwere cheCovid-19. No media source currently available ",Dunhu reOregon Nderimwe reMatunhu Aparadzwa neMoto kuMawirira eAmerica
"Nhengo dzeparamende dzeMDC kusanganisira dzeZanu PF, dziri kukurudzira kuti vakuru muhurumende vakanokora mari muhomwe yePremier Service Medical Aid Society (PSMAS) kuti vasungwe. Vari kunzi vakawana mari kubva PSMAS vanosanganisira mutauriri waVaMugabe, VaGeorge Charamba, gurukota rezvehutano, VaDavid Parirenyatwa, nevamwe. Nhengo yeparamende inomirira Mabvuku-Tafara, VaJames Maridadi veMDC T, vanoti ivo nevamwe vavo vakakurudzirawo kuti paumbwe komiti inoongororawo bhodhi raitungamira PSMAS, uye kuti patorwe matanho ekuona kuti vanhu ava vadzosera mari idzi. Nhengo dzeZanu PF dzinosanganisira VaJoseph Chinotimba, VaMunyaradzi Kerekere pamwe naVaFortune Chasi ndevamwe vevanhu vanonzi vakakurudzira vaive mukuru wePSMAS, VaCuthbert Dube, kuti vadzosere mari inoda kusvika mamiriyoni makumi maviri emadhora yavanonzi vakatambira semuhoro pamwe neimwe inodarika mamiriyoni makumi maviri yavakagowana nenhengo dzebhodhi mushure memisangano yavaigara. PSMAS inonzi yakabirwa mari inodarika mamiriyoni makumi mana emadhora kuburikidza nemihoro yakakurisa yaipiwa vashandi, mari dzaibhadharwa nhengo dzebhodhi pamwe nedzimwe dzinonzi dzaibhadhrwa vanhu vainzi vachapa rubatsiro kuvashandi vaibatirwa mari dzavo dzekuti vagozorapwa pasi pechirongwa che PSMAS. VaParirenyatwa vanonziwo vakapiwa mari inodarika makumi manomwe ezviuru zvemadhora ichinzi ndeyebasa ravakanga vasati vatomboita. Nhengo yeZanu PF, vachiongorora zvematongerwo enyika, VaGadzira Chirumhanzu, vanoti vanofadzwa nekunzwa kuti vadare vakabatana mukutora danho rekukurudzira kuti vakamora mari idzi vasungwe. VaChirumhanzu vanoti iyi ndiyo yagara iri kurudziro yemutungamiri wenyika, VaRobert Mugabe, yekuti vanoita zvehuwori vatorerwe matanho Asi VaMaridadi vanoti nyaya iyi ndiyo ichave munongedzo wekuti hurumende yeZanuy PF yakazvipira here kana kuti kwete kutora matanho ekuparadza huwori. No media source currently available ",Vadare Vokurudzira Kuti Vakanokora Muhomwe yePSMAS Vasungwe
"Masangano akazvimirira oga nemusi weChipirikuHoliday Inn muHarare akaparurwa gwaro rinotarisa mamiriro akaita zvinhu munyaya dzezvekodzero dzevanhu kana kuti Stakeholders Report on Zimbabwe’s Second Cycle Universal Periodic Review. Masangano anosvika makumi matanhatu ndiwo akaparura gwaro iri. Gwaro iri richaendeswa kuUnited Nations iyo yakatara zviga zana nemakumi matatu zvinofanira kutevedzwa nenyika dzepasi rino munyaya dzezvekodzero dzevanhu. United Nations yakatanga kushanda neZimbabwe mukuzadzikisa zviga izvi muna 2011 apo pakaitwa musangano weUnited Nations Universal Periodic Review. Mutungamiri wenyika VaRobert Mugabe vanokurudzirwa neUnited Nations kuti vazadzikise zviga izvi sezvo Zimbabwe iri nhengo yemubatanidzwa wenyika dzepasi rino uyu. Masangano akazvimirira aya ange achitarisa zvakagonekwa nehurumende yeZimbabwe uye zvisina kuitwa nemazvo. Mukuru we Zimbabwe Human Rights NGO Forum VaLloyd Kuvheya vanoti pane zvinhu zvakawanda zvinoda kuitwa nehurumende mukuzadzikisa kuremekedzwa kwekodzero dzevanhu. No media source currently available Masangano aya anoti mitemo yakaita sePublic Order and Security Act kana kuti POSA inofanira kubviswa. Masangano aya ari kukurudzirawo Zimbabwe kuti iise runyoro rwayo pamitemo yakaita seConvention Against Torture and Other Cruel, Inhuman or Degrading Treatment, International Convention for the Protection of All Persons Against Enforced Disappearances, 1961 United Nations Convention on Statelessness, Optional Protocols to the Convention on Elimination of All Forms of Discrimination Against Women, neInternational Covenant of Economic, Social and Cultural Rights.","MuGwaro kuUnited Nations, Masangano Akazvimirira Anoti Hurumende Yasarira paNyaya yeKodzero dzeVanhu"
"Vagari vekuMabvuku neTafara vanoti vari kushushikana zvikuru nekushaya hany’a kwekanzuru yeHarare kuti igadzirise dambudziko ravo rekushaya mvura. Vagari vanoti kushaya mvura uku kuri kukonzera zvirwere zvemidumbu zvisingaperi. Mumwe mugari wekuOld Tafara, VaCollen Chimuchenga, vati pamba pavo patove nemakore pasingabudi mvura. VaChimuchenga vati kunyange hazvo nguva yareba vachivimbiswa kuti dambudziko remvura iri richagadziriswa, vanoti kusvika pari zvino hapana chati chaitwa. Mumwe mugari wekuNew Tafara, Amai Matirasa Matemauswa, vatiwo zvinovashungurudza kuti vana vavo havatozivi kuti kune mvura inobuda mupombi dzemvura. Amai Matemauswa vati nekuda kwekushaya mvura uku, mhuri yavo inogarotambura nezvirwere zvemudumbu. Mumwezve mugari wekuMabvuku, Amai Sandra Kahondo, vatiwo vari kutorarama nemvura yemuzvibhorani asi vachemachema nekushomekwa kwazvo. Amai Kahondo vati nekuda kwekureba kunenge kwakaita mitsetse vanomanikidzwa kuzochera mvura pakati pehusiku asi vakati dzimwe dzenguva vanosangana nedambudziko rembavha. Vanomirira Mabvuku Tafara mudare reParamende, VaJames Maridadi, vati nzvimbo yavo yawandisa vanhu kudarika zvaitarisirwa izvo zviri kuita kuti dzimwe nzvimbo dzishaye mvura. Mutauriri wekanzuru yeHarare, VaMichael Chideme, vati vave kukwanisa kupa dzimwe nzvimbo dzekuMabvuku neTafara mvura katatu pasvondo. VaChideme vatiwo pari zvino Mabvuku neTafara hadzisi kuwana mvura nekuda kwekuti kanzuru ir kuchenesa nzvimbo inochengeterwa mvura inoenda kunzvimbo idzi yePrince Edward Reservoir. No media source currently available ",Mabvuku neTafara Dzoshaya Mvura yeMupombi
"Dare repamusoro rakomekedza mumwe wevatevedzeri vemutungamiri wenyika, VaConstantino Chiwenga, kuti vadzosere vana vatatu kumudzimai wavo wavari kunetsana naye, Muzvare Marry Mubaiwa. Mutongi wedare repamusoro, VaChristopher Dube Banda, vatura mutongo wekuti VaChiwenga vadzosere vana vavo vatatu vachiri pasi pemakore gumi nemasere kuna Muzvare Mubaiwa, uyo wavari kurambana naye. VaChiwenga vanzi vadzosere vana ava mukati memaawa maviri kubva paturwa mutongo uyu nedare. VaChiwenga vakatora vana ava Muzvare Mubaiwa vari mujeri mushure mekusungwa kwavakaitwa vachipomerwa mhosva yekuda kuuraya ivo VaChiwenga, kufojera mapepa emuchato VaChiwenga vari muhurwere pamwe nekuburitsa kunze kwenyika zvisiri pamutemo mari inodarika miriyoni imwe nemazana mapfumbamwe emadhora ekuAmerica. Mumutongo wavo, VaDube Banda vatiwo VaChiwenga vabvumidze Muzvare Mubaiwa kugara pamba yavo yavaigara vachiri pamwe chete yekuBorrowdale sezvakanga zvaturwa nedare uye kuti vasavatadzise kugara pamba apa. VaChiwenga vakanga vachirambidza Muzvare Mubaiwa kugara pamba apa vachiti havangagare nemunhu aida kuvauraya uye ivo vari mufakazi pamhosva dziri kupomerwa Muzvare Mubaiwa. VaDube Banda vatiwo zvakare VaChiwenga vadzosere midziyo yavakatora kubhizimusi raMuzvare Mubaiwa reOrchid Gardens riri kuDomboshava vachishandisa motokari yemasoja uye kuti vasavhiringidze zvinoitwa pabhizimusi iri. Dare rati midziyo iyi idzoswe mukati memaawa makumi maviri nemana Mutongi wedare ati Muzvare Mubaiwa vadzoserwe motokari nhatu dzavakanga vatorerwa naVaChiwenga uye dare rati VaChiwenga vabhadhare magweta aMuzvare Mubaiwa panyaya iyi. Muzvare Mubaiwa vanga vakamirirwa negweta ravo, VaTaona Nyamakura, uye VaChiwenga vanga vakamirirwa naAdvicate Lewis Uriri. VaUriri vati vatokwidza kupikisa kwavo mutongo uyu mudare repamusorosoro, ukuwo VaNyamakura vati VaChiwenga vanofanirwa kutevedza mutongo wedare kudzamara chichemo chanzwikwa nedare repamusoro soro. Please add comments from Nyamakura and Uriri. Have the papers been served to Chiwenga? Did he comply with the order? Zvichakadai, rimwe gweta remuHarare, VaKudzayi Kadzere, vati chinofadza pamutongo waturwa nedare uyu ndechekuti dare rakoshesa bumbiro remitemo yenyika. Mumapepa ari pamberi pematare, VaChiwenga vanoti Muzvare Mubaiwa vakabvisa zvaishandiswa nanachiremba muchipatara chekuSouth Africa pavaiyedza kuvararamisa vachirwara vaine chinangwa chekuti vafe. Vanotiwo mudzimai wavo akaburitsa mazakwatira emari kunze kwenyika zvisiri pamutemo vakatenga dzimba mbiri nemotokari nhatu dzemhando yepamusoro kuSouth Africa kwakare. Pamusoro pezvo, VaChiwenga vanoti Muzvare Mubaiwa vakafojera mapepa ekuti vachate vose ivo VaChiwenga vari muhurwere pamuchato usina kuzobudirira. Asi Muzvare Mubaiwa vari kuramba mhosva dzose dzavari kupomerwa idzi. VaChiwenga vakazokwidza nyaya yekurambana kwavo kumatare vachida kuti vagovaniswe pfuma yavo nemudzimai wavo mushure mekudzoka munyika muna Zvita vachibva kuChina kwavairapwa. No media source currently available ",Dare Rinoti VaChiwenga Ngavadzosere Vana Kuna Muzvare Marry Mubaiwa
"Varairidzi vanoti mutungamiri wenyika, VaEmmerson Mnangagwa, vari kutambisa nguva yavo vachityityidzira varairidzi vasiri kuenda kumabasa, Varairidzi ava vanoti dai VaMnangagwa vatsvaga nzira dzekugadzirisa dambudziko remihoro rakatarisana nevarairidzi munyika. Varairidzi vakawanda vanoti vari kukatyamadzwa zvikuru nemashoko emutungamiri wenyika avakataura kwaMutare vachiti hurumende yavo haizobvumi kumanikidzwa kuita zviri kudiwa nevarairidzi vakati vasiri kuenda kumabasa vachanyimwa mihoro yavo. Mutungamiri werimwe remasangano anomirira varairidzi reProgressive Teachers Union of Zimbabwe, Doctor Takavafira Zhou, vati hurumende ndiyo iri kutombunyikidza varairidzi nekuvamanikidza kuti vaite zvisingagoneki. VaZhou vati nyaya iripo ndeyekusakwana kwemihoro nekudaro hurumende inofanirwa kugadzirisa kuti varairidzi vawane mari inoita kuti vararame pamwe nekukwanisawo kuendesa vana vavo kuzvikoro. Vachipindura panyaya yekuti hurumende haina mari yekupa varairidzi, VaZhou vatiwo zvinovashamisa kuti vamwe vashandi vehurumende vakadai semasoja nemapurisa vari kutambira mari yakawanda kudarika varairidzi. VaZhou vatiwo hurumende ngaiise pachena mari dziri kutambirwa nevashandi vese muhurumende vachiti hazvibatsiri kuti vamwe vashandi vehurumende vanotambira mari yepamusorosoro vamwewo vachitambira mari isingakwani kuti vachengete nhuri dzavo. Munyori mukuru musangano rinomiririra varairidzi vekumaruwa reAmalgamated Rural Teachers’ Union of Zimbabwe, VaRobson Chere, vati chero vakanyimwa mari nekuti havasi kumabasa hazvina musiyano wakanyanya sezvo mari yacho yavari kutambira iri shoma shoma zvichienzaniswa nemari inodiwa kuti munhu ararame pamwedzi wega wega. Mutungamiriri weZimbabwe Teachers Association, VaRichard Gundani, vatsinhirawo vachiti varairidzi vane chido chakanyanya chekuenda kubasa asi vakati hazvibatsiri kuvati vaende kumabasa ivo vasina zvikwanisiro zvakakwana zvinoita kuti vaveko. VaGundani vatiwo vakazvipira kuita musangano nemutungamiriri wenyika kuitira kuti vanyatsovaonesa zviri kusangana nevarairidzi. Varairidzi vanoti vanoda mari dzemihoro dzinoenderana nemadhora mazana mashanu nemakumi maviri emari yekuAmerica, uye kuti kuzvikoro zvese kuitwe hurongwa hunobatsira kudzivirira kutapuriranwakwechirwere cheCOVID-19 kuti hutano hwavo nehwevadzidzi huchengetedzwe. Studio7 haina kukwanisa kubata mutauriri waVaMnangagwa kuti tinzwe divi ravo pamshoko ari kubva kuvarairidzi. Vachitaura kwaMutare nezuro mushure mekushanyira nzvimbo dzakavhiringwa nedutumepengo reCyclone Idai kuChimanimani, VaMnangagwa vakati, hurumende yavo hayaizobvuma kumanikidzwa kuita zviri kudiwa nevarairidzi, vakatiwo vose vari kuramwa mabasa, vachashaya mihoro yavo. Asi masangano evarairidzi ari kuramba akatsika madziro achiti hurumende inofanirwa kutanga yagadzirisa zvichemo zvavo kuitira kuti vadzokere kubasa. Vana sorojena varere muhapwa dzemakomo vakasiya vataura kuti panorwa mikono, uswa ndihwo hunokuvara. Ichi ichokwadi sezvo kunetsana kwehurumende nevarariridzi kuri kuvhiringa dzidzo yevana vechikoro. No media source currently available ",Varairidzi Voshushikana neMashoko aVaMnangagwa
"Mutungamiri wenyika VaEmmerson Mnangagwa vazivisa kuti mutevedzeri wavo VaConstantino Chiwenga avo vakarambana nemudzimai wavo, Muzvare Marry Mubaiwa, vakaroora mudzimai mutsva aive muchiuto, Colonel Miniyothabo Baloyi. Mashoko aya aziviswa kuburikidza nemunyori mukuru wedare remakurukota VaMisheck Sibanda.  Uyu muchato wechitatu wavachiwenga mukati memakore gumi nemaviri. VaChiwenga vainge vakamboroora Amai Jocely Mauchaza uye Muzvare Marry Mubayiwa.  Michato miviri iyi haina kupera zvakanaka sezvo yakanoperera kumatare paine kukakavadzana kunotyisa. VaChiwenga vainge vaine mumwe mudzimai vasati varoora",VaChiwenga Voroora Mudzimai weChitatu Mumakore Gumi neMaviri
"No media source currently available Musangano mukuru weUnited Nations - Commission on the Status of Women, CSW 61, wekuzeya zviri kutarisana nevanhukadzi watanga zvakare neChitatu muguta reNew York mushure mekumbomiswa kwezuva rimwe nekuda kwechandomupengo. Sachigaro vekomiti yeparamende inoona nezvemadzamai muZimbabwe, Amai Monica Mutsvangwa, vanoti vari kufara nekutambirwa kwakaitwa zvinyorwa zvebasa rakabatwa nehurumende nemasangano akazvimirira mukurwisa dambudziko rekupambwa kwevanhukadzi vanenge vaenda kunoshanda kunyika dzakaika seKuwait. Amai Mutsvangwa, avo vari kumusangano uyu kuNew Yorki, vanoti Zimbabwe ichaenderera mberi ichiita zvirongwa zvekurwisa kupambwa kwevanhukadzi vachinomanikidzwa kuita mabasa avasingadi. Zvimwe zviri kuzeyiwa kumusangano uyu zvinosanganisira dambudziko rekuroodzwa kwevanasikana vasati vabvazera. ""Tirikutarisira kudzidza nekudzidzisawo dzimwe nyika zvatadzidza pamusoro pedambudziko rekupambwa kwemadzimai nevanasikana vanenge vaenda kunotsvaga mabasa, uye nezve dambudziko rekuroodzwa kwevanasikana vasati vabva zera,"" Amai Mutsvangwa vaudza Studio 7.",Kupambwa kweMadzimai Kwozeyiwa nuNew York
"Mutauriri wekomisheni inorwisa huori yeZimbabwe Anti-Corruption Commission VaJohn Makamure vaudza Studio 7 kuti gurukota rinoona nezvedunhu reMasvingo VaEzra Chadzamira vakambodaidzwa kumahofisi avo vakabvunzurudzwa nenyaya yehuori yavari kupomerwa. VaMakamure vati vave pedyo nekupeta kuferefeta nyaya iyi uye vari kushandawo nehofisi yemuchuchusi mukuru wehurumende. Vane ruzivo nezviri kuitika vanotiwo VaChadzamira vari kupomerwa mhosva yekuita huori panyaya yekupa vanhu minda yekurima nzimbe kuChiredzi. Muna Kubvumbi, mutevedzeri wemutungamiri wenyika VaConstantino Chiwenga vakaudza VaChadzamira kuti vagovere zvakanaka minda yenzimbe yeKilimanjaro Project kuHippo Valley Estates yakatora mamiriyoni makumi mana kana kuti 40 million united states dollars kugadzirwa nekamban yeTongaat Hullet. Kambani iyi inoti yaiitira chirongwa ichi hurumende. Minda yakawanda inonzi yakapihwa hama neshamwari dzaVaChadzamira uye vakuru veZanu-pf mudunhu iri. Gweta raVaChadzamira, VaCharles Ndlovu vakaramba kutaura neStudio 7 nezvenyaya pavakabatwa panharembozha yavo.",Gurukota reDunhu reMasvingo VaChadzamira Voferefetwa neZACC neNyaya yeHuori
"Mamwe masangano anomirira vadzidzisi anoti haasi kutambira zvakabvumiranwa nemusi weChipiri nehurumende nerimwe remasangano anomirira vashandi vehurumende reApex Council munhaurirano dzaiitwa pasi peNational Joint Negotiating Council, kana NJNC. NeChipiri, hurumende neveApex Council vakubvumirana kuti mushandi wehurumende anotambira mari iri pasi-pasi awedzerwe mari yake yemuhoro nezvikamu 139.23 percent, kubva musi waNdira 1 wegore rino. Izvi zvinoreva kuti mushandi anga achitambira madhora chiuru chine makumi mana nemashanu ari maRTGS, achazenge ave kutambira maRTGS zviuru zviviri nemazana mashanu, uye mari yakanzi nehurumende ichatanga kubhadharwa mukupera kwemwedzi unouya asi yemwedzi uno ichibhadharwa zviri zvidimu-zvidimu kana. Munyori mukuru musangano rinomirira vadzidzisi reZimbabwe Teachers Association, kana kuti Zimta, VaTapson Nganunu Sibanda, vaburitsa mashoko ekuti zvakabvumiranwa nehurumende neApex Council ndiwo magumo enhaurirano pakati pehurumende nevashandi vayo pari zvino. VaSibanda vaudzawo Studio 7 parunhare kuti vari kukurudzira nhengo dzavo kuti kuti dzichitanga kuita basa sezvadzinotarisrwa kuti dzinge dzichiita. Asi mamwe masangano akaita seAmalgamated Rural Teachers Union of Zimbabwe, kana kuti ARTUZ, pamwe nesangano reProgressive Teachers Union of Zimbabwe, kana kuti PTUZ, aramba kutambira zvakabvumiranwa nehurumende neApex Council izvi achiti zvakaitwa izvi kuzvidza vashandi. Mutauriri weARTUZ, VaNation Mudzitirwa, vaudza Studio7 kuti mari yawedzerwa nehurumende iyi yakafanana nemutero wembwa. Mashoko aVaMudzitirwa atsinhirwa nemutungamiri wePTUZ, VaTakavafira Zhou. VaMudzitirwa vati chavanoda ndechekuti vapihwe mari yakaringana nemadhora ekuAmerica mazana mashanu inenge iri pamusika wemabhanga kana kuti interbank rate. VaMudzitirwa vati nhengo dzavo dzicharamba dzisingakwanise kuenda kubasa zvichitevera kushomeka kwemari yawedzerwa nehurumende yavati idonhwe mugungwa. Izvi zvatsnhirwawo naVaZhou avo vati chinodikanwa ndechekuti hurumende igadzirise gakava riripo pakati payo nevashandi vayo nekukasika kuitira kuti vashandi vehurumende vakwanise kuenda kumabasa. Gurukota rezvevashandi, VaPaul Mavhima, vati kunyange hazvo vachida kuwedzera vashandi vavo nemari yavari kuda, homwe yehurumende yakabooka zvekuti havakwanise kuita izvi sezvo hupfumi hwenyika husina kumira zvakanaka. No media source currently available ",Vamwe Vashandi Voramba Kutambira Mari Dzakawedzerwa neHurumende
"Vaimbova mutevedzeri wemutungamiri wenyika amai Joice Mujuru vanoti neMuvhuro manheru vakatambira tsamba kubva kumutungamiri wenyika VaRobert Mugabe vachiti vavamisa basa. Asi amai Mujuru vakaudza Studio 7 kuti tsamba iyi yainge yakakanganiswa chikamu chebumbiro remitemo remutemo chekupa chikonzero chekuvamisa basa. No media source currently available Zvichakadaro, VaMugabe vakadzingawo makurukota ehurumende masere, nemutevedzeri wegurukota mumwe chete. Vakadzingwa basa ava ndivaWesbter Shamu avo vange vari gurukota rezvehumizha hwema computer, gurukota ranga richiwona nezvedzidzo yepamusoro, Amai Olivia Muchena, gurukota ranga richiwona nezvemhando dzemoto, VaDzikamai Mavhaire, mutevedzeri wavo VaMunacho Mutezo, gurukota ranga richishanda riri muhofisi maVaMugabe, VaDidymus Mutasa, gurukota ranga richiwona nezvevechidiki, VaFrancis Nhema, gurukota ranga richiwona nezvevashandi, VaNicholas Goche pamwe engurukota ranga richiwona nezvedunhu re Mashonaland East, VaSimbaneuta Mudarikwa. Mutsamba yanyorwa nemunyori mukuru wedare remakurukota VaMisheck Sibanda, iyo iri mumaowoko eStudio 7, VaMugabe vashandisa chikamu 108(1)(a) chebumbiro idzva remitemo yenyika vachiti makurukota aya anga achitadza kuita basa sezvanga akatarisirwa. Mumwe wevadzingwa ava VaMavhaire vakamboita hasha pavakabvunzwa nezvekudzingwa kwavo. Asi vakazotenda VaMugabe nekumbovapa mukana wekushanda muhurumende yavo vachiti ivo vanoziva kuti vakaita zvose zvavaikwanisa kunyange hazvo zhinhu zvakawoma panguva iyo vasati vadzingwa. No media source currently available Zvichakadaro, nyanzvi munyaya dzezvematongerwo enyika uye vachishanda nesangano reCentre for Community Development in Zimbabwe, VaGeorge Makoni vati zvaitwa izvi zvinoburitsa pachena kuti mu Zanu-PF magara mune kurongerana. Vaimbova mutungamiri wesangano revadzidzi reZINASU, VaPride Mukono, vati kudzingwa kwaitwa amai mujuru nemakurukota aya ayo anofungidzirwa kuti ari kuchikwata chaamai Mujuru kwakureva kuti nyaya yekuti ndiani achatora matomhu kuna VaMugabe haisati yatombotanga. Nyanzvi munyaya dzezvematongerwo enyika uye vari nyanzvi zvakare munyaya dzekutorwa kwenhau, VaSydney Masamvu, vati zvaitwa izvi zvatosiya Zanu-PF yave nemaburi achanetsa kuvhara. Amai Mujuru varikupomerwa mhosva yekuronga zvekubvisa VaMugabe pachigaro zvechisimba asi vari kuramba mhosva iyi pamwe nedzimwe dzinosanganisira nyaya dzehuori. Kudzingwa kwaitwa amai Mujuru nemakurukota aya muhurumende kwave kureva kuti VaMugabe vachadoma vatevedzeri vatsva pamwe nekuvandudza dare remakurukota. Vazhinji vakatura neStudio 7 vatiwo kudzingwa basa kwamai Mujuru nemamwe makurukota kuno ratidza simba remudzimai wavo amai Grace Mugabe sezvo vakataura pavaiita misangano yavo kumatunhu kana kuti maPeople’s Rallies kuti mai Mujuru nevamwe vavo vaizodzingwa basa. Mumwe mugari wemuHarare akaramba kudomwa nezita anoti haafungi kuti vamugabe vaidzinga amai mujuru nevamwe vavo basa dai mudzimai wavo asina kupinda munyaya dzematongerwo enyika. Mumwewo mugari wemuHarare vaudza Studio 7 kuti zvaitika kuna Amai Mujuru zvagara zvakarongwa uye zvinoratidza kusamira zvakanaka kwezvinhu mubato reZanu-PF. Muzvare Tsitsi Dube vanogara mumusha weveruzhinji weGlen Norah vanoti varwadizwa chose nekudzingwa basa kwaamai mujuru vachiti izvi zvaratidza kuti VaMugabe vaida kubata madzimai kumeso apo vakadoma amai Mujuru semutevedzeri wavo. Vati chivimbo chavo ndechekuti VaMugabe vachadoma mumwe mudzimai zvekare kuti atore chinzvimbo chasiiwa naamai mujuru.mukuru wemedia centre zvakare vachiongorora zvematongerwo enyika, VaEanerst Mudzengi, vati kudzingwa kwaamai Mujuru nevamwe vavo kuchasiya bato reZanu-PF riine zinyekenyeke. Asi mumwe mutori wenhau akanyora pamusoro paamai Mujuru kwenguva yakareba zvakare ari nhengo yesangano rinomiriria vapepeti venhau, VaBarnabas Thondhlana anoti kudzingwa kwevanhu ava hakuna zvakaunobatsira nyika. Mashoko aVaThondhlana atsigirwa nemutauriri weZimbabwe Crisis Coalition VaMfundo Mlilo avo vati makatamwa ari muzanu pf ari kuramba achivhiringa hupfumi hwenyika. Vati Zanu-PF sebato ririkutonga rinofanira kugadzirirsa hupfumi kuti vanhu vawane mabasa nekugara zvakanaka asi izvi hazvisi kutika sezvo vanhu vari kuepdza nguva vachirwisana. Vati semuenzaniso neMuvhuro gurukota rezvemari, VaPartick Chinamasa vakatadza kupinda mumusangano wekuzeya bhajeti regore rinouuya nenhengo dzeparamende vari kumusangano weZanu-PF. Amai Mujuru vevamwe vavo vari kupomerwa mhosva yekuti vaida kubvisa vamugabe pachinzvimbo zviri kunzwe kwemutemo. Asi hapana humbowo huzere huri kupihwa. No media source currently available ",Amai Mujuru neMamwe Makurukota eHurumende Vodzingwa Basa
"Mukuru wesangano reZimbabwe Human Rights NGO Forum, Doctor Musa Kika, vanoti hurumende iri kuda kushandisa mabasa anoitwa nevanoprurikidza mwero mukumbunyikidza masangano anoshanda akazvimirira oga. Izvi zvinotevera danho rakatorwa nedare remakurukota rekuvandudza mutemo wePrivate Voluntary Organisations Act (Chapter 17:05). Gurukota rinoona nezvekuburitswa kwemashoko, Amai Monica Mutsvangwa, vakati hurumende yainge yatambira bhiri rakabva kugurukota rezvemitemo, VaZiyambi Ziyambi, rekuvandudza kunyoreswa kunoitwa masangano akazvimirira oga nemashandiro awo senzira yekuyedza kudzivirira kuti asashandiswe kufambisa mari dzevanopfurikidza mwero. Amai Mutsvangwa vakati masangano akazvimirira oga anenge asisatarisirwe kupindira munyaya dzezvematongerwo enyika uye vanofanira kubhadhara mari kuti vashande. Studio7 haina kukwanisa kunzwa kuna VaZiyambi sezvo vasina kupindura mibvunzo yedu. Asi VaKika vaudza Studio 7 kuti hapana chakaipa kudzivirira mabasa evanopfurikidza mwero asi vakati maoko ehurumende haana kuchena sezvo yagara yabuda pachena kuti inotora masangano akazvimirira oga semapato anopikisa. No media source currently available ",Hurumende Yoronga Kumbunyikidza Masangano Akazvimirira Oga Ichiti Iri Kurwisa Matororo?
"Gurukota rinoona nezvematunhu VaJuly Moyo vamisa basa zvekare sakanzura weWard 17 meya weguta reHarare VaJacob Mafume veMDC Alliance avo vachangobva mukudzoka kubasa mushure mekunge vambomiswa zvakare basa. Asi VaMafume vari kutsika madziro vachiti vacharamba vachienda kubasa.Mutsamba kuna VaMafume, VaMoyo vati zviri pachena kuti vari kutyora zvakatarwa nedare kuti vasataure nezvapupu panyaya yavari kupomerwa yekuita zvehuori nekuenda kubasa kune vamwe vavakanzi vasataure navo. VaMoyo vati pavanenge vakamiswa basa VaMafume havafanire kutambiriswa mari nekanzuru. Mukuzeya nyaya iyi tabata vaMafume. VaMafume vakambosungwa muna Zvita 2020 vachipomerwa mhosva yehuori panyaya yekutengesa dzimba asi nyaya iyi haisati yapera kutongwa kumatare, VaMafuma vaidza Studio 7 kuti hurumende yave kushandisa mukana wekuvamisa basa kuti iite zvehuori sezvo pasina ari kupikisa zvainenge ichiita. Vanofanobata chigaro chameya kana VaMafume vasipo, VaStewart Mtizwa varamba kutaura nezvenyaya iyi vachiti VaMoyo ndivo vanokwanisa kutaura nezvayo. ",Meya weGuta reHarare VaMafume Vomiswa Basa Zvekare Asi Vachivimbisa Kuramba Vachienda kuBasa
"Mudzimai wemutungamiri wenyika, Amai Grace Mugabe, vakakundikana kuenda kudare redzimhosva reRandburg muSouth Africa nemusi weChipiri uko vanga vachitarisirwa kutongwa nemhosva yekurova nekukuvadza zvakaipisisa mumwe musikana wemunyika iyi. Izvi zvinonzi zvakaitika pane imwe hotera iri muSandton muJohannesburg usiku hwemusi weSvondo mushure mekunge Amai Mugabe vawana musikana uyu aine vanakomana vavo Chatunga Bellarmine naRobert Junior muhotera iyi. Musikana uyu, uyo anonzi Gabriella Engels, anonzi akamhan’ara nyaya yake kumapurisa izvo zvakazoita kuti Amai Mugabe vaendeswe kumatare edzimhosva uko vanga vachitarisirwa nenguva dzahwani masikati. Mamwe mashoko anoti Amai Mugabe vakazvipira voga kumapurisa mushure mekunge Gabriella amhan'ara kumapurisa, asi mamwe mashoko anoti Amai Mugabe havana kuenda kumapurisa zvichinzi vainge vatodzokera kuZimbabwe. Gweta rinorwira kodzero dzevanhu vari sachigaro wesangano reZimbabwe Exiles Forum, Advocate Gabriel Shumba, avo vari muSouth Africa, vanoti zvakaitwa naAmai Mugabe zvinonyadzisa, kwete ivo chete, asi kuti zvizvarwa zveZimbabwe zviri munyika iyi. Advocate Shumba vanoti kana chiri chokwadi kuti Amai Mugabe vadzokera kumusha vasina kupinda mudare, zvinoreva kuti pose pavachapinda muSouth Africa vanobva vangosungwa vachikandwa mujeri. ""Zvazvinongoreva ndezvekuti kana vachinge vatiza sechiitiko ichi zvinenge zvichingoratidza kuti havachakwanise kudzoka kuSouth Africa, kuzhe kwokuti vachitongodzoka futi vachizviendesa kumatare edzimhosva. ""Asi pavanozviindisa kumatare edzimhosva havachakwanisi kuti vangapiwa bail, kana kuti mari yekuti vahobhadhara vakatarisirwa kuzodzoka zvakare. Vanenge vakutovharirwa mujeri,"" Advocate Shumba vanodaro. Taedza kubata gurukota rinoona nezvemapurisa muSouth Africa VaFilike Mbalula pamwe chete nemutauriri webazi rezvekunze kwenyika iyi VaClayson Monyela sezvo vose vati vanga vari mumisangano yeSADC summit iri kuitwa munyika iyi. Zvichakadaro, bato reMDC-T rinoti rinoshora zvikuru zvakaitwa nemudzimai wemutungamiri wenyika Amai Grace Mugabe. Mugwaro raburitswa nebato iri, mutauriri weMDC-T, VaObert Gutu vanoti chiitiko ichi chinokanganisa zvikuru chimiro cheZimbabwe. Bato reMDC inotungamirirwa naMuzvinafundo Welshman Ncube raburitsawo mashoko ekushoropodza zvakaitwa naAmai Mugabe izvi richiti zvinoratidza kuti mhuri yekwaMugabe haichisingori chinyadzo chete asi kuti yatove kukanganisawo kugadzikana kwenyika. Bato iri rinoti saAmai venyika, Amai Mugabe vaifanirwa kuve mucherechedzo wakanaka. No media source currently available ",Amai Mugabe Vanonzi Vanosvova Kubuda muSouth Africa Mushure Mekukwirirwa Dare
"Nyika dzakawanda pamwe nemasangano akasiyanasiyana pasi rose vave kutora matanho akasiyanasiyana ekudzivirira kupararira kwehutachiwana hwechirwere che coronavirus, icho chinonzi chabata vanhu vanodarika zviuru makumi mapfumbamwe pamwe nekuuraya vamwe vanodarika zviuru zvitatu pasi rose. Mutungamiri wenyika, VaEmmerson Mnangagwa, vazivisa neChitatu kuti hapana mushandi wehurumende achabvumidzwa kufamba achienda kunze kwenyika, senzira yekudzivirira kuti chirwere ichi chisapinda munyika. Gurukota rezvehutano Doctor Obadiah Moyo, vakazivisawo zvakare kuti hurumende yave kuti vanobva kumatunhu akabatwa nedambudziko rechirwere ichi vaburitse magwaro akadhindwa navanachiremba kuti havana kubata chirwere ichi Sangano rinoona nezvehutano pasi rose, reWorld Health Organisation, rinonzi riri kukurudzirawo matanho akasiyanasiyana ekudzivirira kupararira kwechirwere ichi, anosanganisira kuti vanhu vasashandisa mari mukubhadhara zvitengwa, sezvo hutachiwana huchikwanisa kubatirawo pamari. Bhanga repasi rose, reWorld Bank, pamwe neIMF vakazivisawo neChipiri kuti gore rino havasi kuita misangano yavo yepagore inosiitirwa muWashington D.C. nekutyira kupararira kwechirwere ichi. Gore rino masangano maviri aya akati achaita misangano iyi achishandisa madandemutande, kana kuti “virtual format”. Nyika ye Italy inonzi yazivisawo kuti ichambovhara zvikoro kwemasvondo maviri, kuchitiwo masangano emitambo yakasiyanasiyana ave kutorawo matanho anosanganisira kumbomisa mitambo yacho. Sachigaro vesangano ravanachiremba vanorwira kodzero dzevanhu, reZimbabwe Association of Doctors for Human Rights, Doctor Fortune Nyamande, vanoti zvakakosha kwazvo kuti vana veZimbabwe vari munyika dzakasiyanasiyana vatevedzere nzira dzinenge dzichikurudzirwa kuti dzinodzivirira kupararira kwechirwere ichi. Doctor Nyamande vanotiwo vanhu vanofanirwa kutorawo matanho ekuzvichengetedza akaita sekugeza maoko, kuvhara muromo kana vachikosora, kusabatana maoko pamwe nekusaungana. No media source currently available ",Nyika Dzakawanda Dzotora Matanho eKudzivirira Coronavirus
"Varimi vakawanda vanoti vari kutambira nemufaro mutengo mutsva wave kutengwa navo mbesa dzavo neGrain Marketing Board, asi vari kuchema kuti mitengo yembeu nezvimwe zvavanoda pakurimisa iri kuramba ichikwira zvakanyanya. Hurumende yakazivisa kuti mbesa dzinoti chibage, zviyo, mhunga nemapfunde zvave kutengwa nemari inoita zviuru zvina zvemadhora emunyika, kubva pamadhora zviuru zviviri nezana mumwaka wekurima wa2019/2020. Mukuru werimwe sangano revarimi, reZimbabwe Commercial Farmers’ Union, VaJeremiah Tevera, vanoti zvinofadza kuti hurumende yaona kuti mutengo wanga uripo hauchakwanisa kubatsira varimi, asi vanoti mutengo mutsva wezvirimwa uyu ngausadzinganiswa nekuda kwezvimwe zvinodiwa nevarimi. ""Dambudziko ratinaro muZimbabwe nderekuti pese panokwidzwa price yembesanwa dzedu tinosangana nekukwira kwema price ezvinhu zvakawanda,"" VaTevera vanodaro. Vanoti varimi vacharamba vakaomerwa nekuda kwekuti mutengo wembeu nefotereza nezvimwe zvavanoda mukurimisa uri kukwira zuva nezuva, pamwe chete nemutengo wemafuta edzimotokari avanoshandisa mukurima, ayo ari kukwira svondo roga roga. No media source currently available  ",Varimi Vanotambira Mutengo weChibage kuGMB Asi Vachichema neKudhura kweZvekurimisa
"Mamwe masangano anomirira varairidzi, anoti reZimbabwe National Union of School Heads neProgressive Teachers’ Union of Zimbabwe, PTUZ, ari kukurudzira hurumende kuti iendese mberi kuvhurwa kwezvikoro kusvika panopera chando senzira yekudzivirira kupararira kwedenda reCovid-19 muzvikoro. Masangano maviri aya aya anoti nekuda kwekukwira kwehuwandu hwevanhu vari kubatwa pamwe nekufa neCovid-19, zvakakosha kutora matanho anochengetedza vana pamwe nevarairidzi. Zvikoro zvinotarisirwa kuvhurwa nemusi weChipiri svondo rinouya. Sangano renhau reThe News Hawks rinoti sangano rinomirira vatungamiri vezvikoro, reZimbabwe National Union of Schools Heads, riri kukurudzira kuti zvikoro zvizovhurwa munguva yekudziya, zvakaita sepakati paNyamavhuvhu. Ukuwo, mukuru weProgressive Teachers’ Union of Zimbabwe, PTUZ, Doctor Takavafira Zhou, vanoti zvikoro hazvifanirwe kuvhurwa nguva ino yechando sezvo muzvikoro musina zvikwanisiro zvekudzivirira kupararira kwehutachiwana. Doctor Zhou vanpoti sangano ravo rave nesvondo richikurudzira kuti hurumende isaenderere mberi nehuronhwa hwekuvhurwa nwezvikoro, vachiti sevarairidzi vakazvipira kudzidzisa pamadandemutande kuburikidza nedzinharembozha. Vanoti hurumende chayo chainofanirwa kuita kupa varairidzi pari dzekuti vakwanise kutenga zvinodiwa kuti vakwanise kudzidzisa nepanharembozha, uyewo kuti iwanise vana vasina nharembozha kuitira kuti vakwanise kudzidza vari kudzimba. Nyanzvi mune zvehutano dzinoti nekuda kwekuti munguva yekutonhora vanhu vanogara munzvimbo dzinodziya vakaungana, hutachiwana hunogona kupararira nekukasika. Mutauriri webazi redzidzo yepasi, VaTaungana Ndoro, vaudza Studio 7 kuti bazi ravo richatanga ranzwa zvichabuda mumusangano wemakurukota wesvondo rino kuti rizoziva matanho ekutora. No media source currently available ",Varairidzi Vokurudzira Kuvhurwa kweZvikoro Chando Chapera Kuitira Kudzivirira Kupararira kweCovid-19
"Nhengo mbiri dzeMDC Alliance mudunhu reHarare, VaAllan Moyo, naVaLameck Bizure, pamwe nemudzimai wakanzura we Ward 16, VaDenford Ngadziore, Lydia Mulenga nemwana wavo ane mwedzi minomwe, vanonzi vakapambwa nezuro manheru nevanhu vakanga vakapfeka mbatya dzemauto pamwe nedzepamurisa vachifamba nePuma yemauto. VaMoyo vanoti vakatorwa vakatotandara zvavo vari pamba paVaBizure, vakakandwa muPuma yemauto iyi vachizoendwa navo kuDzivaresekwa uko vakasiya vakandwa mushure mekurohwa pamwe nekushungurudzwa. VaMoyo vanoti vakazowanawo mumwe ane tsiye nyoro akazovatakura kuenda navo kukamba yemapurisa yeMabereign Police Station uko vakavhurisa dhoketi rekupambwa pamwe nekushurungurudzwa kwavo. Dhoketi ravakavhurisa riri pasi penhamba dzinoti R-R-B 4421892. Mutauriri wemapurisa, Assistant Commissioner Paul Nyathi, vakaudza Studio 7 nezuro usiku kuti vakanga vasati vanzwa nezvenyaya iyi, sezvo zvakaitika kwadoka. Asi VaMoyo vanoti vanofunga kuti kupambwa nekushurudzwa kwavo uku kune chekuita nezvematongerwo enyika, sezviri kungoitika kune dzimwe nhengo dzebato ravo dziri kungopambwa dzchishungurudzwa. No media source currently available ",Nhengo Mbiri dzeMDC Alliance Dzinopambwa neKurohwa neVanhu Vainge Vakapfeka Mbatya dzeMauto neMapurisa
"Rimwe remasangano anomirira vashandi, reZimbabwe Congress of Trade Unions, ZCTU, rinoti hutungamiri hwaro hwakasangana mukupera kwesvondo hwakasunga kuti vashandi vapinde mukuratidzira vachinyunyuta nekuramba vachirasikirwa nemabasa pamwe nekumbunyikidzwa kwemasangano anomirira vashandi. Munyori mukuru weZCTU, VaJaphet Moyo, vanoti kuratidzira uku kuchaitwa neMugovera mumaguta anoti Hharare, Bulawayo, Gweru, Chinhoyi neMutare. VaMoyo vanoti vashandi vakarasikirwa nemabasa kare ndivo vachapinda mukuratidzira uku, kunyange hazvo vachiri pamabasa vakasununguka kupindawo. “Vashandi vari kuratidzira ava, vakarasikirwa nemabasa, ndivo vakasarudza zuva remusi weMugovera,” vanodaro VaMoyo. “Avo vachiri pamabasa vakasununguka kuuyawo asi hatidi kuti varasikirwe nemabasa.” VaMoyo vanoti vatozivisa mapurisa pamusoro pehurongwa hwekuratidzira uhwu uye havaone paine dambudziko sezvo mutemo uchivabvumidza kuratidzira. Vashandi vari kuramba vachirasikirwa nemabasa kubva pakapiwa mutongo nedare repamusorosoro wekuti makambani anokwanisa kumisa vashandi mabasa chero nguva. Makambani ari pasi pehurumende anonzi ave kushandisawo mutongo uyu kumisa vashandi mabasa. Kambani yeZimbabwe National Road Adminstration, ZINARA, iyo inoona nezvemigwagwa, inonziwo yakamisawo vashandi vanodarika mazana matatu mabasa. Imwe kambani iri pasi pehurumende, yeNational Railways of Zimbabwe, inonzi ine hurongwa hwekumisawo vashandi vanodarika chiuru mabasa. No media source currently available ",ZCTU Yoronga Kuratidzira kweVashandi neKurasikirwa kweMabasa
"Vakafanobata chigaro chemutevedzeri wasachigaro webato reCitizens Coalition for Change VaJob Sikhala vanoti bato ravo harisi kufara nemashoko akataurwa nemutauriri wemapurisa Assistant Commissioner Paul Nyathi panyaya yeimwe nhengo yavebato ravo yakatsakatika paChibhanguza Shopping Centre, Nyatsime kuBeatrice, Muzvare Moreblessing Ali. Hatina kukwanisa kubata VaNyathi nhasi sezvo vange vasiri kudaira nharembozha yavo kuti tinzwe divi ravo pane zviri kutaurwa neveTripple C. Asi mumashoko kuvatori venhau, VaNyathi vakati humbowo hwaunganidzwa nemapurisa hunoratidza kuti vakapambwa nemumwe wavaimbodanana naye VaPius Jamba musi wa 24 Chivabvu. Vaviri ava vanonzi nemapurisa vakanetsana VaJamba ndokudhonzera Muzvare Moreblessing murima husiku uye vaviri ava havasati vazivikanwa kuti varipi. Asi VaSikhala vaudza Studio 7 kuti zviri kutaurwa navaNyathi handizvo zvavari kunzwa. Vati VaJambwa vanozivikanwa senhengo yeZanu-PF yagara ichipomerwa mhosva dzakaita sedzekuponda asi vasingasungwe nemapurisa. No media source currently available Sezvo tichitema tisina divi ratinorerekera tabatawo mukuru mubazi rezvekuburitswa kwemashoko muZanu-PF VaTafadzwa Mugwadi vati veCCC vanofanira kusiya mapurisa achiita basa ravo kwete kuda kupinza zvematongerwo enyika . No media source currently available ",VaSikhala Vanoti Mapurisa Haasi Kutaura Chokwadi Pakutsakatika kwaMuzvare Moreblessing Ali kuChitungwiza
"Dhora remuZimbabwe rafuma rakadonha zvakanyanya mushure mekunge gavhuna webhanga guru renyika, reReserve Bank of Zimbabwe, RBZ ,VaJohn Mangudya vazivisa neChipiri kuti vavandudza zvekare mutemo panyaya yemari vachiti hurumende haichatare mari inofanira kutengwa kana kutengeswa dhora remunyika pamusika. Dhora rekuAmerica range richitengwa nemadhora makumi manomwe emari yemuZimbabwe kana kuti 1:70 range rotengeswa nemari inodarika madhora makumi manomwe nemashanu kana kuti 1:75. RBZ inotiwo kambani inenge isina kushandisa mari yayo yekunze inenge iri mubhanga mukati memazuva makumi matatu ichatorerwa mari iyi yopuhwa mari yemaRTGS zvichienderana nekuti dhora rekuAmerica rakamira sei pazuva racho. Nyanzvi munyaya dzezvemabhanga uye vari nhengo yeZanu-PF, VaGilbert Muponda, vanoti vari kutambira danho ratorwa neRBZ iri vachiti richapa kuti mabhizimisi ashande zviri nyore. No media source currently available Asi vaimbova gurukota rezvehupfumi muhurumende yemubatanidzwa, uye vari mutevedzeri wemutungamiri weMDC Alliance, VaTendai Biti, vanoti VaMangudya varemerwa nemutoro uye danho ravo rekudzora dhora remuZimbabwe rainge risina maturo nekuti hapana ane chivimbo naro. No media source currently available ",Dhora reZimbabwe Rodonha Zvakanyanya
"Vanhu vakawanda vanoti gore ra2019 igore richapinda munhoorondo yemakore akaomera nyika mune zvematongerwo enyika pamwe nezveupfumi. Mukati megore iri makaitikawo zvakawanda zvinoshungurudza vanhu, nezvimwewo zvinofadza vamwe. Mukutanga kwegore ra2019, mauto akapomerwa mhosva yekuuraya vanhu vanosvika gumi nevaviri mushure mekunge vanhu vapinda mumigwagwa vachida kuratidzira. Vakawandawo vanorwira kodzero dzevanhu pamwe nevatungamiri vevashandi nevemapato anopikisa vanonzi vakasungwa pamwe nekushungurudzwa nemapurisa, vamwe vavo vachikandwa mumajeri. Mapurisa anopomerwawo mhosva yekushandisa chisimba chakanyanya pakuparadza misangano yebato rinopikisa neMDC kwaaiita muna 2019, uye kurambidza bato iri kuita misangano. Munyaya dzezvehupfumi, hurumende yakadzika mutemo unorambidza kushandiswa kwemari yekunze. Kunyange hazvo yakaisawo mari yemunyika yemhando yeRTGS vamwe vanoti hazvina zvazvakagadzirisa sezvo dambudziko remari rakaramba richipinga nyika ndare, izvo zviri kukonzera kusagadzikana mune zvehupfumi. Zvipatara zvakapindawo dambudziko rekushaiwa vanachiremba kubva muna Gunyana kusvika pari zvino mushure mekunge varamwa mabasa vachida kuti hurumende igadzirise mihoro yavo. Mutungamiri wenyika VaEmmerson Mnangagwa vakaumbawo zvakare dare revatungamiri vemapato akakwikwidza kusarudzo yemutungamiri wenyika, rePolitical Actors’ Dialogue, POLAD, iro ravanoti ndiro riri kutungamira nhaurirano dzekugadzirisa zvinetswa zvemunyika. Asi mutungamiri webato reMDC, VaNelson Chamisa vakaramba kupinda muPOLAD vachiti vanongoda nhaurirano pakati pavo naVaMnangagwa chete, kwete nemapato asina chaakakohwa musarudzo. Zvino gore zvarasvika pakupera kudai, vamwe vezvematongerwo enyika vari kuti kudii nazvo? Mutewedzeri wemutauriri webati rinopikisa reMDC inotungamirirwa naVaNelson Chamisa mudunhu reNorth America, VaTim Muringai, vanoti gore ra2019 igore rakanga rakaomera munhu wese, zvisineyi nekuti ndewebato ripi, zanu PF kana MDC. VaMuringai vanoti chakakwanisa kuita chete neveZanu PF kuratidza vanhu kuti havakwanise kutungamira munyika mavakabira sarudzo. Asi sachigaro veZanu PF mudunhu reAmerica, VaFrenk Guni, VaFrenk Guni, vanoshoropodza mashoko aVaMuringai aya vachiti hurumende yavo iri kuedza nepose painogona napo kugadzirisa hupenyu hwevana veZimbabwe, kunyange hazvo zvinhu zvakaiomera. VaGuni vanoti hurumende yavo haichaswera ichitevera zvekutungana kwembudzi zvavanoti zviri kuitwa neMDC zvekuramba kupinda munhaurirano dziri pasi pePOLAD, vachiti vave kunangaga nenyaya yekusimudzira hupfumi hwenyika muna 2020 kuti vanhu vagarike. No media source currently available ",VeZvematongerwo eNyika Votarisa Gore ra2019 neZvingatarisirwa Muna 2020
"Vashandi vekambani yeNational Railways of Zimbabwe, kana kuti NRZ, varatidzira muHarare nemusi weChishanu vachiti vanoda mari dzavo dzemihoro dzavave nenguva inodarika gore vasiri kuwana. Vashandi veNRZ vanodarika mazana matatu varatidzira muHarare nhasi kubva pamahofisi akambani iyi vakapfuura nepaparamende kudzamara vasvika kumahofisi egurukota rinoona nezvevashandi. Vashandi veNRZ ava, avo vanga vakasangana nevamwe vakamiswa basa kare nekambani iyi, vati nguva yareba NRZ isiri kupinza ruoko muhomwe kuti ivabhadhare. Mumwe wevaratidziri ava, VaTafadzwa Bhunu, vati hupenyu hwavakuvaomera sezvo pave negore nemwedzi mitatu vasati vawana mari dzavo dzemihoro. Mumwe wevaratidziri ava, Muzvare Linda Masarira, ayo vanove mumwe wevakadzingwa basa nekambani iyi, vanoti chinorwadza ndechekuti NRZ haina chairi kutaura pamusoro pemari dzavo dzekusiya basa kana kuti ma terminal benefits. Muzvare Masarira vanoti vachiri mushandi wekambani iyi sezvo nyaya yekudzingwa kwavo ichiri kumatare. Muzvare Masarira vashora gurukota rezvevashandi, Amai Prisca Mupfumira avo vakati vashandi veNRZ vadzoke kubasa kunyange hazvo pasina kana mumwe chete akapihwa kana kobiri zvaro. Varatidziri ava vasiya magwaro enyunyuto kuparamende pamwe nekuhofisi kwegurukota rezvevashandi uye magwaro enyunyuto arikurudzira hurumende kuti iwone zvaingaite nekukasika kuitira kuti vawane mari dzavo dzemihoro. Vakafanobata chigaro chemukuru wekambani yeNRZ, VaLewis Mukawada vati tivatumire mibvunzo yakanyorwa pasi asi pataenda pamhepo vanga vasati vapindura mibvunzo iyi. No media source currently available   ",Vashandi veNRZ Voratidzira muHarare
"Nyanzvi dzezvematongerwo enyika nemitemo dzinoti kudzokera pabasa kwemutungamiri wenyika, VaEmerson Mnangagwa, vachigura zororo ravo, asi vakafanobata chigaro chemutungamiri wenyika, VaConstantino Chiwenga, vachiramba vari pabasa iri VaMnangagwa varipo, kunokonzera kusanzwisisa muvanhu mashandiro ehurumende. Mutauriri wemutungamiri wenyika, VaGeorge charamba, pamwe nemunyori mubazi rezvekufambiswa kwemashoko, VaNick Mangwana, vanoti kunyange hazvo VaMnangagwa vadzoka kubasa, vachiwenga ndivo vakafanobata chigaro chemutungamiri wenyika. Hurumende inoti VaMnangagwa vadzoka kuzogadzirisa dambudziko rekuramwa mabasa kwavana chiremba, kunyange hazvo vakasiya riripo pavakaenda kuzororo. Nhasi VaMnangagwa vatambira vamiriri vatsva venyika dze Spain, Rwanda, neweUnited kingdom ne Ireland, basa raigona kuitwawo nevakafanobata chigaro chavo. Nyanzvi yezvemutemo, Doctor Alex Magaisa, vanoti hazvisi pamutemo kuti mutungamiri wenyika neakafanobata chigaro chemutungamiri wenyika, vese vange vari pabasa panguva imwechete. Nyanzvi mune zvematongerwo enyika uye vachidzidzisa ku Tswaane University ku South Africa, Doctor Ricky Mukonza, vanotiwo zviri kuitika izvi zvinogona kureva kuti pane kusawirirana pakati pevatungamiri venyika. No media source currently available ",Kudzokera paBasa kwaVaMnangagwa VaChiwenga Vakabata Matomu Kwosimudza Mutauro
"Komisheni inoonarinoona nezvesarudzo munyika reZimbabwe Electoral Commission (ZEC) rinoti rinoda mamiriyoni mazana maviri nemakumi manomwe nemana emadhora yekushnda musarudzo dzakatarisirwa gore rinouya. Vachitaura pamberi pekomiti yeparamende inoona nezvekusimudzirwa kwemadzimai, nekuenzaniswa kwemikana, sachigaro weZEC, Amai Rita Makarau, vati vane tarisiro yekuti hurumende ichavapa mari yesarudzo iyi kunyange hazvo Zimbabwe yakatarisana nematambudziko emari. Amai Makarau vabvumawo kuti mari yavari kuda iyi inotyisa sezvo yakawanda Vachitaura nezvekuenzaniswa kwemikana pakati pevanhurume nevanhukadzi musarudzo dza2018 idzi, Amai Rita Makarau vati kunyange hazvo bumbiro remitemo richitaura zvekuenzaniswa kwemikana, pari zvino hapana mutemo unopa ZEC masimba kuti irambe mazita avanenge vapihwa nevemapato ezvematongerwo enyika kana pasina kuenzaniswa kwemikana pakati pevanhukadzi nevanhurume. Sachigaro wekomiti iyi, Amai Biata Beatrice Nyamupinga vebato reZanu PF, vachimiririra Goromonzi West mudare reparamende, vatiwo senhengo dzeparamende havatarisiri kuti ZEC ingotarisa vanhukadzi vasingapiwi mikana yakaenzana nevanhurume. Amai Nyamupinga vakurudzirawo nhengo dzeZEC kuti dzidzidze kunyika dzakadai seRwanda kuti vanoenzanisa sei mikana pakati pevanhurume nevanhukadzi panguva dzesarudzo Amai Makarau vaudzawo nhengo dzeparamende kuti sangano ravo harina simba rekuti munhu chizvarwa chenyika here kana kwete. Amai Makarau vakurudzirazvizvarwa zveZimbabwe zvine zvitupa zvakanzi “Alien” kuti vaende kwaRegistrar Generai kunogadzirisa zvitupa zvavo. Amai Makarau vati pachatanga chirongwa chekunyoresa vavhoti havazobvumi kunyoresa vanhu vane zvitupa zvinoratidza kuti munhu haasi chizvarwa cheZimbabwe. Amai Makarau vati vanhu havasati vatanga kunyoresa kuti vazovhota musarudzo dza2018 asi vakatiwo gwaro revavhoti idzva rinenge ravapo muna Zvita. No media source currently available ",ZEC Inoti Inoda Mari Inoita $274m Ichashandiswa Musarudzo dza2018
"Mutungamiri wenyika, VaEmmerson Mnangagwa, neChitatu vakaisa shanduko kumapazi ehurumende kuburikidza nekuisa vanyori vemapazi vatsva, kumisa vamwe mabasa vamwe vachibviswa kumapazi aya vachiendeswa kune mamwe. Vaive munyori mubazi rezvekuburitswa kwemashoko, uye vari mutauriri wemutungamiri wenyika, VaGeorge Charamba, ndemumwe wevanyori vakaendeswa kune mamwe mapazi. VaCharamba ndivo vave mutevedzeri mukuru wemutauriri wemutungamiri wenyika. Vaive mabharani mukuru wehurumende, VaTobaiwa Mudede, ndemumwe wevashandi vakuru vapfumbamwe vakaendeswa pamudyandigere vanosanganisira vaimbove mumiriri weZimbabwe kuUnited Nations, VaBoniface Chidyausiku, naVaJoey Bimha. Vamwe vanoti danho ratorwa naVaMnangangwa iri rakanaka sezvo zvichipawo mukana kupfungwa itsva kuti dzipinzwe mumapazi aya. Asi vanoongorora zvematongerwo enyika uye vachitungamira sangano revarairidzi reProgressive Teachers’ Union of Zimbabwe, Doctor Takavafira Zhou, vanoti izvi hazvina zvazvinoshandura mumashandiro emapazi ehurumende sezvo hurumende yacho ichingori imwechete. Doctor Zhou vanoti vese vaiswa mumapazi ava havana zvikuru zvavanoita sezvo hurumende iri kutungamirwa nevanhu vari kunzi vave kushandira kumuzinda weZanu PF, vazhinji vavo vaimbove makurukota ehurumende. No media source currently available ",Maonero Osiyana paKuchinjwa kweVanyori veMapazi eHurumende
"Hurumende inoti Zimbabwe yakazvipira kutevedza mitemo inoremekedza vemabhizimisi vekunze pamwe nekuchengetedza mabhizimisi aya senzira yekukwezva vekunze kuti vazosima mari dzavo munyika. No media source currently available Vachitaura mushure memusangano wavaita nemumwe mukuru anoshanda kubazi rinoona nezvekunzwe kwenyika yeGermany uye achiona nezvedunhu rekuchamhembe kweAfrica pamwe nedunhu reSahel, VaGeorg Schimdt, gurukota rezvemari, VaPatrick Chinamasa,vati zvave pachena kuti vekunze vanoda kutanga mabhizimisi munyika dzine mitemo yakajeka uye Zimbabwe yazvipira kutevedza mitemo iyi. Pari zvino vemabhizimisi vekunze havasi kufara nemutemo unopa masimba ehupfumi kuvatema uyo unosungira makambani ekunze kupa zvikamu makumi mashanu nechimwe kubva muzana zvemabhizimisi avo kuvatema vemuno. VaChinamasa vati musangano wavo naVaSchimdt wange wakanangana nekugadziridza kudyidzana pakati Zimbabwe neGermany munyaya dzehupfumi nematongerwo enyika. Vatiwo pane chikwata chebazi ravo chichaenda kuGermany kunoenderera mberi nenhaurirano idzi. Vatiwo vabata bata nyaya yechikwereti cheZimbabwe kuGermany icho vati chinodarika mazana manomwe emamiriyoni emadhora. VaSchimdt avo vari kushanya munyika kwemazuva maviri vati zvakakosha kuti nyika ive nemitemo inoremekedza kodzero dzevanhu nevamazbhizimisi uye nyika yavo yakazvipira kutsigira Zimbabwe kuvandudza mitemo yavo sezvinodiwa nebumbiro idzva remutemo iro rinopa vanhu nevemabhizimisi kodzero dzavo. Vatiwo vanofara nenhaurirano nezvirongwa zveStaff Monitored Program zviri kuitwa neZimbabwe neInternational Monetary Fund vakati kubudirira kwezvirongwa izvi kunowedzera mukana wekudyidzana kweZimbabwe nenyika dzakabudirira pasi rose. Vanoongorora nyaya dzezvehupfumi, VaMasimba Kuchera, vati zvinofadza kuti hurumende yave kuda kuvandudza mitemo kuti iite zvinoda vemabhizimisi asi vakati izvi zvave kuitika nyika yave parumananzombe. VaKuchera vati kuoma kwaita zvinhu munyika ndiko kwave kumanikidza hurumende kuti ibude pachena kuti yave kuda kusandura mimwe mitemo kuitira kuti ikwanise kukwezva vemabhizimisi vekunze pamwe nekuvandudza hupfumi. Mune imwewo nyaya, kambanidzeEconet neNational Foods nhasi dzaparura chirongwa cheEcoshopper icho chichaita kuti avo vane EcoCash vakawanise kutengera hama neshamwari dzavo chikafu muzvitoro. Zvinhu zvinotengwa izvi zvinotangirapemadhora makumi maviri zvichikwira kusvika pazana nemakumi mashanu emadhora. Mumwe mushandi weEcocash, Amai Natalie -Jabangwe Moris, vanotipasi pechirongwa ichi anontumira grocery ndiye anobhadhariswa kamari kadiki asi uya anoritambira hapana muripo waanobhadhara. Vatiwo vakasarudza kushanda nekambani yeNational Foods sezvo kambani iyi ichigadzira zvinhu zvakawanda zvinoshandiswa nevanhu zuva rega rega uye ine zvitoro zvakawanda munzvimbo zhinji munyika.",VaChinamasa: Hurumende Yakazvipira Kudzika Mitemo Inokwezva Mabhizinesi eKunze
"Zimbabwe yaisa chikumbiro kuGlobal Fund chemari inosvika mamiriyoni mazana matanhatu nemakumi maviri nemasere emadhora kana kuti $628 million. Mari iyi yakanangana nekurwisa zvirwere zvakaita seHIV, Malaria neTB kubva muna 2018 kusvika muna 2020. Zimbabwe iri pakati penyika shoma dzinopihwa mari yakawanda neGlobal Fund dzinosanganisa Nigeria, Tanzania, Democratic Republic Congo, Mozambique neIndia. Chikumbiro chemari yeHIV chiri kutarisirwa kusimbisa mabasa ekubatsira vanasikana, ngochani uye vanoita zvehupfambi. KuTB, Zimbabwe inoti inoda kubatsira kunyanya vana, vari mumajeri, vanochera zviwanikwa mumigodhi nevamwe. Sachigaro wekomiti inoona nezveTB muchikwata chakanyora chikumbiro cheZimbabwe yeCountry Cordinating Mechanism, VaDonald Tobaiwa, vanoti zvakakosha kuti nyika isarambe ichingopemha mari kune vekunze asi kuti isimbise kutsvaga dzimwe nzira dzekuzvibatsira. Sachigaro weZimbabwe Network for Positive People, Amai Marthe Tolana, vanoti nemamiriro akaita zvinhu munyika panoda mari yakawanda kuti Zimbabwe izadzise zviga zvayo zvekurwisa zvirwere izvi. No media source currently available  ",Zimbabwe Yokumbira Mamiriyoni Mazana Matanhatu eMadhora kuGlobal Fund
"Rimwe bato riri kukwikwidza musarudzo dzema by-election, reUnited Zimbabwe Alliance, rinoti vechidiki veZanu PF vavhiringidza musangano waro waranga rakaronga kuita munhandare yeChemhanza mumusha weTafara muHarare wekutsvagira rutsigiro nhengo iri kukwikwidza muHarare East, VaGarikai Mlambo. Sachigaro wevechidiki mubato iri, VaShingirai Mikhail Chabata, vanoti vakanga vakapiwa mvumo nemapurisa yekuita musangano wavo uyu, uye vakatonobhadhara mari dzaidiwa kukanzuru, asi vazoshamiswa kuona vechidiki veZanu PF vachitamba nhabvu munhandare iyi nhasi uye vachiramba kubuda. VaChabata vanoti vamboedza kudaidza mapurisa kuti avabatsire kubvisa vanhu ava asi mapurisa avaudza kuti vanokwanisa kubviswa chete nevaridzi venhandare vanove vekanzuru. Vanoti vazobatawo vekanzuru asi vavavimbisa kuti vachadzoka kwavari, izvo vanoti hazvina kuzoitika. VaChabata vanoti vazongoenderera mberi nekuita musangano wavo parutivi penhandare iyi, vachiti musangano wavo wazopindwa nevanhu vashoma sezvo vanhu vanga vachivhundutsirwa. No media source currently available Asi mukuru anoona nezvekufambiswa kwemashoko muZanu PF, VaTafadzwa Mugwadi varamba kuti nhengo dzavo dzine chekuita nechiitiko ichi, vachiti vari kungozorwa mafuta enguruve yavasina kudya. VaMugwadi vati havatombozivi kuti muZimbabwe mune bato rakadarovachidi havadi vanhu vanotsvaga mbiri nemusangano weZanu PF. No media source currently available ","United Zimbabwe Alliance Yopomera Zanu PF Mhosva yeKukanganisa Musangano Wayo kuTafara, Asi Zanu PF Inoti Haizivi Kuti Kune Bato Rakadaro"
"Mhuri yekwa Mtukudzi inoti muimbi ane mukurumbira, Oliver Mtukudzi, acharadzikwa kumusha kwake kuMadziwa nemusi weSvondo. Mtukudzi akaitwa gamba renyika, asi haasi kuvigirwa kuNational Heroes Acre sekuda kwake asati afa. Gurukota rezvekubudiswa kwemashoko, Amai Monica Mutsvangwa, vaudza vatori venhau kuti VaMtukudzi vachanorara mumba make kuNorton Chishanu manheru. NeMugovera, mutumbi waMtukudzi uchaendeswa kuPakare Paye Arts Center uko kuchaitwa munamato. Mushure mutumbi waMtukudzi uchendeswa kuNational Sports Stadium uko kuchange kuine vaimbi vakasiyana siyana vachaimbira vanhu nekuwonekana nemufi. Mutumbi waMtukudzi uchaendeswa kuOne Commando nenguva dza 3 masikati uko uchaiswa muchikopokopo uchienda kuMadziwa, uko mutumbi waMtukudzi ucharadzikwa neSvondo masikati. Amai Mutsvangwa vazivisavo kuti hurumende ichashandisa mabhazi anoita makumi matatu achaendesa vanhu kuMadziwa kubva muHarare, vachitizve dunhu rimwe nerimwe munyika richapiwa bhazi rinoenda kuMadziwa. “Tinokurudzira vanhu vemuZimbabwe kuratidza hunhu wedu; kuratidza kudanana kwedu uye kuti vaende kunochengeta Mtukudzi,” Amai Mutsvangwa vaudza vatori venhau. Mtukudzi akatanga kuimba zvine mutsindo mugore ra1977 nechikwata chainzi Wagon Wheels umo maivevo nemumwe muimbi ane mukurumbira, Thomas Mapfumo. Kambo kavo, ‘Dzandimomotera’, kakaita mukurumbira mukuru uye vaimbi vaviri ava vakaenderera mberi kusvika vazikanwa muZimbabwe, muAfrica nemhiri kwemakungwa, kunyange hazvo vanga voimba vaine zvikwata zvakasiyana. Mtukudzi akange ari muimbi, muzvinabhimisi, mubatsiri wevanonetseka, murwiri wekodzero dzevanhu uye ari munyarikani weUnited Nations Children’s Fund munharaunda yekuchamhembe nekumabvazuva kweAfrica. Mutauriri wevaivona nemashandiro aMtukudzi, VaMarcus Gora, vaudza Studio 7 kuti vanotenda mutungamiriri wenyika, VaEmmerson Mnangagwa, nehurumende nekupa Mtukudzi hugamba vachiti chinhu change chakatarisirwa nevanhu vazhinji. No media source currently available ",Mtukudzi Achavigwa neSvondo kuMadziwa
"Vakafanobata chigaro chemutungamiri webato idzva reZimbabwe People First, Amai Joice Mujuru, avo vaimbova mutevedzeri wemutungamiri wenyika, vanoti ichokwadi kuti vange vachitungamira bato iri muchinyararire asi iko zvino vave kubuda pachena. Amai Mujuru vabvunzwa neStudio 7 kuti ichokwadi here kuti vari kufanotungamira bato reZimbabwe People First vakapindura kuti, “Hongu.” Aka ndekekutanga Amai Mujuru vachibuda pachena kuti vari kutungamira bato rinopikisa iri. Vachibvunzwa kuti sei vange vasiri kubuda pachena nguva yose iyi, Amai Mujuru vati chido chavo chainge chiri chekuti vaparure bato pakati pegore rapera asi vange vachida kutanga vanyatsotaura nevanhu kumativi mana ose enyika. Vatiwo Zimbabwe People First yakanyoresa zviri pamutemo neChishanu svondo rapera neZimbabwe Electoral Commission kuti ibato rezvematongerwo enyika rinoda kukwikwidza musarudzo dzinoitwa munyika. Doctor Mujuru vanoti havasi kushamisika nebata murefu bata mupfupi yave kuitika mubato riri kutonga reZanu-PF. Vati vakagara vaziva havo kuti mubato iri muchaita chimurenga zvekare nekuti riri kutungamirwa nenhema. Amai Mujuru nevamwe vakawanda vakadzingwa mubato reZanu-PF gore rapera vachipomerwa mhosva yekuda kubvisa mutungamiri wenyika, VaRobert Mugabe, pachigaro nechisimba. Asi nyaya dzaipomoerwa Amai Mujuru idzi hadzina kuendeswa kumatare uye vanoti ndedzemugotsi matsuro. No media source currently available ",Amai Mujuru Vobvuma Kekutanga Kuti Vari Kutungamira Bato reZimbabwe People First
"Nyaya yekupambwa kunonzi kwakaitwa nhengo dzeMDC Alliance nhatu nemusi weChitatu svondo rapera dzinoti mumiriri weHarare West mudare reparamende Muzvare Joana Mamombe, mutevedzeri wasachigaro weMDC Youth League Muzvare Cecilia Chimbiri uye mutevedzeri wemurongi wemabasa musangano revechidiki iri Muzvare Netsai Marova yakonzera mutauro wakanyanya munyika. Vatatu ava vanoti vakatorwa kubva kukamba yemapurisa yeHarare Central Police Station vakanoshungurudzwa kuBindura. Vanopikisa nevanorwira kodzero dzevanhu vanoti pave kuda masangano akaita seUnited Nations kuti apindire nekuti vashaya chivimbo nemapurisa nehurumende inongoti iri kuferefeta nyaya idzi asi pasina anosungwa. Vamiriri veAmerica, EU nedzimwe nyika muZimbabwe vakati vari kushushikana zvikuru nenyaya dzekushungurudzwa kwevanhu munyika vakati dzinofanira kuongororwa. Asi vakawanda mubato reZanu-PF vari kutsika madziro vachiti dzimwe nyaya dzekupambwa kwevanhu ndedzemugotsi matsuro. Mukuru anoona nezvekuburitswa kwemashoko mubato reZanu-PF VaTafadzwa Mugwadi vanoti vanopikisa vanetsika yekunyepedzera kuti vatapwa. Asi gweta rinorwira kodzero dzevanhu vachishanda nesangano reHuman Rights Watch kuchamhembe kweAfrica VaDewa Mavhinga vanoti pakatariswa humbowo huripo, hurumende inoratidza kuti ine nhoroondo yekuita vanhu kafiramberi. No media source currently available  ",Kupambwa KweVanhu Kokonzera Kusawirirana muNyika
"Hurumende yeAmerica yakarwisa neChina manheru imwe kamba yendege dzehondo dzeSyria, senzira yekutsividza kuurayiwa kunonzi kwakaitwa vanhu vanodarika zana nemuchetura wakashandiswa nemauto eSyria kuvanhu vayo kutanga kwesvondo rino. Kurwisa uku kunonzi kwakabvumidzwa nemutungamiri weAmerica, VaDonald Trump, avo vakati nyika yavo yatora danho iri senzira yekudzivirira kupararira kwekushandiswa kwezvombo zvemuchetura. Danho iri rinopikisa gwara raitungamidzwa naVaTrump munguva yekutsvaga rutsigiro, apo vaiti America haifanirwe kupindira muhondo dzedzimwe nyika. Asi imwe nyanzvi mune zvematongerwo enyika ichishanda yakazvimirira, VaCharles Mutasa, vanoti danho rakatorwa na VaTrump idanho rehurumende yeAmerica ravave kutevera, kwete ravo voga. VaMutasa vanotiwo vanhu vanofanirwa kunzwisisa kuti VaTrump munhu akaita sei, sezvo vachishanduka nemamiriro anenge akaita zvinhu panguva iyoyo. No media source currently available    ",America Yorwisa Syria neMuchadenga
"Mutungamiri wenyika, VaRobert Mugabe, vave kushorwa zvikuru nevamwe vanhu munyika nenyaya yekuramba vachienda kunyika dzakasiyana siyana kunyange hazvo mudzimai wavo, Amai Grace Mugabe, ari kunzi ari kurwara nechirwere chinofungidzirwa kuti ndechegomarara iro vari kurapwa kuDubai. Bepanhau reZimbabwe Independent rakaburitsa mashoko ekuti Amai Mugabe vari kusimbirwa nechirwere chegomarara. Mutauriri waVaMugabe, VaGeorge Charamba, uye gurukota rezvedzidzo yepamusoro, Amai Oppah Muchinguri Kashiri, vakatendawo kuti Amai Mugabe vari kurwarwa kunyange vasina kuzivisa chirwere chacho. Amai Mugabe ndivo mutungamiri wesangano remadzimai mu Zanu-PF, reWomens League, uye vanonzi vakamira mira kuti VaEmmerson Mnangagwa vatore chigaro chemutevedzeri wemutungamiri wenyika kubva kuna Amai Joice Mujuru. Nyanzvi munyaya dzezvekudyidzana nedzimwe nyika uye vaimboshanda kumuzinda weZimbabwe kuEthiopia, VaClifford Mashiri, vanoti mhuri yeZimbabwe ine kodzero yekuziva nezvehutano hwevatungamiri wavo. No media source currently available   ",VaMugabe Voshorerwa Kusagara Pasi Mudziamai Ari Muchipatara
"Nemusi weChipiri Zimbabwe iri kucherechedza zuva rekubatana kwemapato eZanu PF ne PF Zapu, uko kunonzi kwakaunza runyararo munyika mushure mekusagadzikana kunonzi kwakasiya zviuru nezviuru zvevanhu zvaurayiwa, vachitiza misha yazvo. Asi bato guru rinopikisa reMDC inotungamirwa naVaMorgan Tsvangirai rinoti hapana chekupemberera zuva rekubatana munyika iri sezvo muZimbabwe musina runyararo rwunoita kuti vanhu vagare vakasununguka. Musi wa 22 Zvita 1987, mutungamiri weZanu PF, VaRobert Mugabe, pamwe nevaive mutungamiri wePF Zapu, VaJoshua Nkomo, vakanyorerana chibvumirano cherunyararo mushure mekusagadzikana kwenyika, zvikuru mumatunhu eMatabeleland neMidlands. Mutauriri weMDC T, VaObert Gutu, vanoti kunyange hazvo bato ravo risineyi nezuva iri, chikonzero chekuti rinocherechedzwa munyika yose ndicho chinoita kuti vataure pamusoro paro. VaGutu vanoti hurumende yeZanu PF iri kumbunyikidza mapato anopikisa, vanhuwo zvavo pamwechete nevamwe vanhu muZanu PF vanoona maonero akasiyana nemutungamiri webato iri, VaRobert Mugabe. VaGutu vanoti muZanu PF mune makakatanwa anotyisa zvokuti zuva rekubatana rinenge riri chiseko pakatariswa zviri kuitika mubato iri. “Pari zvino munyika hamuna kubatana, mune kudhonzerana,” Vanodaro VaGutu. “Kana imo muZanu PF macho inongove ‘amai batai mwana,’ saka hapana chekurangarira.” Vaive nhengo yePF Zapu, VaNorman Mabhena, vanoti kubatana kwemapato maviri aya kwakafa pakashaya VaNkomo. “MuZanu PF hamuchina Zapu, Zapu yakabuda yakaenda naVaDumiso Dabengwa,” VaMabhena vanodaro. Studio 7 yakundikana kubata mutauriri weZanu PF, VaSimon Khaya-Moyo, sezvo vanzi vanga vari mumisangano. No media source currently available ","MDC T Inoti ""Unity Day"" Yocherechedzwa Munyika Musina Kubatana"
"Sangano reZimbabwe Lawyers for Human Rights rinoti mutongi wedare repamusoro VaDavison Foroma vakapa mumiriri weHarare West mudare reparamende vari vebato reMDC, Muzvare Joanna Mamombe, mukana wekubvisa mari yechibatiso nemusi weChishanu. Nemusi weChina mutongi uyu akapawo sachigaro weCrisis in Zimbabwe Coalition, VaRashid Mahiya, mukana wekubvisa mari yechibatiso. Ukuwo, vanomirira Kuwadzana East mudare reparamende vari veMDC zvekare, VaCharlton Hwende, vakapihwawo mukana wekubvisa mari yechibatiso nemusi weChishanu. Gweta raMuzvare Mamombe uye vachishanda nesangano reZimbabwe Lawyers for Human Rights, VaObey Shava, vaudza Studio 7 kuti mari yechibatiso iri kuramba ichikwidzwa uye imwe mitemo inotyora kodzero dzevanhu. “Mari dzechibatiso dziri kutaurwa idzi imari dzinovhundusa, dzinotyisa kwazvo.” VaShava vaudza Studio 7. Vanoenderera mberi vachiti, ""Mutemo unotaura kuti kana mari dzechibatiso dzichitaurwa, ngakutaurwe dzinokwanisa kubhadharwa neavo vari muhusungwa nokuti nyaya haisi yekutaura mari dzavasingakwanisi kubhadhara kuti varambe vari muhusungwa.” Pakutanga kwesvondo rino, mutauriri weMDC, VaJacob Mafume, vakaudza Studio 7 kuti nhengo dzebato ravo muparamende dzine nyaya kumatare dzave kupfuura gumi. No media source currently available ",Muzvare Joanna Mamombe naVaHwende Voburitswa Mutirongo
"Vamwe vagari vamboratidzira muguta reBulawayo senzira yekuratidza kusafara kwavo nekumbomiswa basa kwemunyori wekanzuru, VaChristopher Dube. Asi meya weguta reBulawayo, VaSolomon Mguni, vange vatosendeka parutivi kumbomiswa basa kwange kwaitwa VaDube vachiti patange paferefetwa mhosva dzavari kupomerwa. Vagari varatidzira ava vaimba panze peCity Hall kwekanguva vachiratidza kusafara kwavo nekumiswa basa kwaVaDube, asi mushure menguva diki, vanhu ava vazobva panzvimbo iyi apo mapurisa anodzivirira mhirizhonga ange asvika Asi muchiziviso chanyorwa naChamber Secretary, Amai Sikhangele Zhou, kumakanzura kusanganisira VaTinashe Kambarami, avo vakafanobata chigaro chameya pamwe nekuna ivo VaDube, VaMguni vati VaDube vanofanirwa kudzokera pabasa nekukasika kuitira kuti basa rekanzuru rifambe zvakanaka. VaKambarami, avo vamhangara kurwiswa kwavaitwa nevanhu vavanoti vatumwa naVaDube, vakange vanyora tsamba neChina kuna VaDube vachivati vambomira basa vachivapomera mhosva yekutadza kuita basa nemazvo kunyanya panyaya yekushaikwa kwemvura. Asi VaMguni, avo vari kunze kwenyika pari zvino, vati vanoda kuti panyatsonyorwa gwaro rinoratidza mhosva dziri kupomerwa VaDube pozoitwa ongororo izere. Taedza kunzwa zvizere kubva kuna Amai Zhou asi vanzi vanga vari mumusangano. Tabatawo gurukota rezvekutongwa kwematunhu, VaJuly Moyo, asi vati vange vachitopindawo mumusangano wekuti vanzwe pamusoro pedambudziko remvura muBulawayo uyewo nyaya yekumbomiswa basa kwaVaDube. Mune imwewo nyaya vamwe vatapi venhau vapinda mumusangano wekuzeya kuzvichengetedza kwavanofanirwa kuita kana vachiita mabasa avo ekutapa nhau uyewo kuzeya nezvekuvandudzwa kwemitemo yakasiyana siyana ine chekuita nekutapanhau. Mumwe mutapiwenhau, Tanaka Mrehwa, audza Studio 7 kuti musangano aona musangano uyu wakakosha zvikuru. Mumwezve mutapi wenhau, Jeffry Muvundisi, ati musangano uyu wauya panguva yakanaka sezvo pane mashoko anogara achibuda nguva nenguva ekushungurudzwa kwevatapi venhau mubasa ravo. Mukuru wezvekufambiswa kwemabasa musangano reMISA Zimbabwe, VaNyasha Nyakunu, vati chinangwa chemusangano uyu change chiri chekubatsira kuyeuchidza vatapi venhau kukosha kwakaita kuti vazvichengetedze uyewo kukurudzira vatapi venhau kuti vave pamberi pekuona kuti mitemo iri kuvandudza inovandudzwa nenzira inochengetedza kodzero dzeveruzhinji. Hurumende iri mushishi kuvandudza mitemo ine chekuita nekutapwa kwenhau kusanganisira mutemo weAccess to Information and Protection of Privacy Act. Musangano uyu wakarongwa neVeMedia Institute of Southern Africa, Zimbabwe Chapter. No media source currently available ",Kupesana Kukuru Kwobuda muBulawayo
"Nyanzvi munyaya dzezvehutano dziri kukurudzira vanhu kuti vasaite manguva ino yezororo sezvo chirwere cheCovid-19 chadzoka zvine mutsindo. Vanhu vari kukurudzirwawo kuti vaite zvose zviri kukurudzirwa nebazi rezvehutano munyika pamwe nereWorld Health Organization rinoona nezvehutano pasi rose. Ongororo yaitwa neStudio 7 muguta reHarare nedzimwe nzvimbo inoratidza kuti kunyangwe munyika muri kutendererea mhando yeCovid-19 yeomicron iri kunzi nenyanzvi munyaya dzezvehutano inotapuriranwa zviri nyore, vanhu vakawanda havasi kupfeka mamask uye kugeza maoko nekuita zvimwe zvinokurudzirwa izvi. Mufundisi Mazvarirashe Mabhufu vanotungamirira sangano rinonzi Wisdom Church International mumusha weBorrowdale vaudza Studio 7 kuti vanhu vakawanda havasi kuita zviri kukurudzirwa. Mashoko aya atsinhirwa Muzvare Aileen Musamba vanoti nzvimbo dzemafaro ndidzo dzimwe dzinoparadziranwa chirwere cheCovid 19 nokuti vanhu vanopfeka mamask vachipinda asi voabvisa vave mukati pakunwa doro uye vanenge vasina kutarangana pakugara. Muzvare Masamba vakurudzira kuti mafaro aya aitirwe panze kuitira kuti vanhu vafeme mweya wakachena sezvo denda iri ririkutapuriranwa munzvimbo dzakamanikidzana. Asi VaLeverage Masvondo vanogara kuGlenview vanoti varikuona shanduko huru muvanhu vavanodyidzana navo uye vaendera mberi vachiti dzidziso dzokuchenjedza vanhu maringe nezvedenda iri inofanira kuendera mberi. Nyanzvi yehutano Dr David Mukwekwezeke vanoti ichokwadi kuti vanhu varikutsvaga raramo asi zvinoda kuti munhu wese atevedzere zvose zvinochengetedza hupenyu hwavo. Kudzivirira kupararira kwechirwere ichi, nyanzvi munyaya dzezvehutano dzinoti vanhu vanofanira kubayiwa nhomba yeCovid.19. Hurumende yange iine hurongwa hwekubaya vanhu mamiriyoni gumi nhomba kusvika mukupera kwemwedzi uno. Asi kusvika parizvino vanhu vanodarika mamiriyoni matatu chete ndivo vabayiwa nhomba kaviri sezviri kukurudzirwa.",Vanhu Vokurudzirwa Kuzvichengetedza Kubva Kuchirwere cheCovid-19 paZororo Rino
"Nhasi tiri kutarisa nezvedambudziko remagetsi iro rinonzi rabata nyika, panguva iyo hurumende iri kukurudzira kuti vanhu vanyanyoshandisa magetsi ezuva, kana kuti solar energy. Vanhu vanokuwadzwa mukuputswa kwedzimba nemapurisa ekanzuru yeHarare mumusha weBudiriro neChitatu. Bato reMDC T rinopokana nemashoko ari kubuda ekuti dare repamusorosoro reConstitutional Court rakarasa nyaya yaro ine chekuita nesarudzo yarakanga rakwidza kudare iri. Muchirongwa cheLiveTalk Women’s Roundtable na 8:30 pm tiri kutarisa nezvedambudziko remagetsi nezvarinoreva kuvanhukadzi. Iyi ndiyo misoro yenhau dzedu dzanhasi...munotibata pa 909 AM, 4930, kana pa 12080, ne 15460 KiloHertzs pa ShortWave kana paFacebook page yedu yeVOAShona. No media source currently available ","Misoro yeNhau, China 01 Gumiguru 2015"
"Mudzimai wemutungamiri wenyika, Amai Grace Mugabe, vanoti kunyange hazvo nyika yakatarisana nematambudziko, veruzhinji vanofanirwa kuramba vakabatana vachichengetedza runyararo rwuri munyika senzira yekuremekedza mushakabvu, VaJoshua Nkomo. No media source currently available Vachitaura pamusangano wavaita nevanhu paMaphisa Growth Point kuMatabeleland South neChina, Amai Mugabe vati veruzhinji vanofanirwa kukoshesa rusununguko rwavainarwo pamwe nekubatana nerunyararo zviri munyika. Vati kuita izvi kunoita kuti mweya wevaimbove mutevedzeri wemutungamiri wenyika, mushakabvu Joshua Nkomo, uzorore murugare. VaNkomo, avo vaitungamira bato reZAPU, vakanyorerana chibvumirano chemutanidzwa nemutungamiri wenyika, VaRobert Mugabe, muna 1987 izvo zvakaita kuti bato reZAPU ribatane nereZanu PF. Amai Mugabe vati nekuda kwekuoma kwakaita zvinhu munyika vanoziva kuti veruzhinji vari kunetseka pakuedza kuraramisa mhuri dzavo. Asi vati izvi hazvifanirwe kuita kuti vanhu vakoshiwe nhoroondo yenyika yeZimbabwe. Amai Mugabe, avo vakambobuda munhau nenyaya yavo yekushora varwi vehondo yerusununguko pane mimwe misangano yavo yavakaita munguva yapfuura, vati vanhu vanofanirwa kuremekedza varwi vehondo yerususnunguko, kusanganisira vamwe vakuru vakuru veZanu PF vakaendawo kuhondo, vanosanganisira mutungamiri wenyika, VaRobert Mugabe, mushakabvu VaNkomo pachavo, pamwe nevamwe vakaita saana VaSimon Khaya Moyo naVaKembo Mohadi, avo vanove vamwe vevakuru-vakuru vange varipowo pamusangano uyu. Amai Mugabe vashora mutungamiri webato reMDC-T, VaMorgan Tsvangirai, vachivati havazi mutungamiri ane hany'a nevanhu sezvo vakakurudzira kuti Zimbabwe itemerwe zvirango nenyika dzekumadokero. Vashorawo mamwe masangano anoshanda akazvimirira ega ayo vati anoshandisa nyaya yekupa chikafu kune vamwe vanhu vanoshaya chikafu senzira yekuti vasatsigira VaMugabe nebato ravo reZanu PF. Asi ivo Amai Mugabe pachavo vapa chikafu kuvanhu chinosanganisira matani mazana maviri echibage, matani zana nemakumi maviri emupunga. Vatiwo pane matani chiuru ehupfu achapiwa vanhu pasi pechirongwa cheGMB. Amai Mugabe vatorawo nguva yavo vachitaurira vanhu nezvechirongwa cheZIMASSET vachiti chichabatsira kuti nyika ibude mumadhaka mairi. Vataurawo pamusoro pekudyidzana kweZimbabwe neChina vachiti kushanya kwemutungamiri weChina, VaXi Jinping, kuchaunza budiriro munyika. Kubvira pavakatanga kuita misangano yekusangana neveruzhinji gore rapera, Amai Mugabe vanositora mukana wekutukirira vamwe vakauru vakuru vemuZanu PF vavanoti vari kukuchidzira kupatsanuka kuri mubato iri. Asi pamusangano wekuMaphisa Amai Mugabe varumbidza vatsigiri vebato iri mudunhu reMatebeland South vachiti vakabatana uye vakayambirawo vechidiki kuti vasaite zvemhirizhonga.",Amai Mugabe Vorumbidza Muchakabvu Joshua Nkomo paMusangano Wavaita kuMaphisa
"Vamwe vagari vekuNyamakate mudunhu reMashonaland West vave kuomerwa nehupenyu zvekushaya chekudya zvave kuita kuti vanhongerere chibage chakasaririra muminda yevarungu kuti vararame. Izvi zviri kuitika kunyangwe hazvo hurumende iri kuti chirongwa checommand agriculture chakabudirira uye nyika ine maguta. Arthur Chigoriwa anotipa nyaya inotevera. Vagari ava vanoti havana chavakakohwa gore rino nekuda kwemvura yakawandisa ikanyudza zvirimwa zvavo uye vanotiwo vainge vasina fotereza yakakwana. Vazhinji vevagari ava vave kurarama nekunhonga chibage muminda yevarungu vakasara kuti vararame pamwe nekutengesa kuti vawane mari yekutenga zvekudya zvakaita semunyu, tsvigiri, mafuta, sipo nezvimwe. VaTatenda Karengesha vanobva kwaMambo Chundu mumwe weavo vari kurarama nezvekunhonga. Vanoti chimwe chibage chavanonhonga vanozoenda kunochitengesa kuti vawane raramo. VaKarengesha vanoti pachibage chavanonhongerera vanopiwa chidimu chepakati chezvavanenge vawana. Amai Clarisa Jokwani avo vainge vakabereka mwana mucheche kumusana apo vainhongerera chibage mumunda waVaJames Stanford papurazi reOmega vanoti vakazadza masanga maviri vanopihwa saga rimwe chete semuripo. Mutyairi waVaStanford, VaLisbon Jimu avo vainge vari kumunda netirakita vakamirira kuzotakura chikamu chemurungu pakupera kwezuva vanoti vainge vakarima mahekiteya anodarika zana echibage. VaJimu vanoti vari kuyamurwa nevagari vemumaruzevha akavapoteredza kunhongerera chibage icho chinodonha pavanenge vachikohwa nemuchina weHarvest. Vagari ava vanoti havanhongerere chibage muminda yevarimi vechitema sezvo pasina chinosara. Apo vagari vemumaguta vari kuchema kuti hupenyu huri kuramba huchioma zuva nezuva zviri kuratidza kuti munyika yose hapana kuri nyore kurarama. Mumiriri webazi reUnited Nations reWorld Food Programme, WFP, munyika VaEddie Rowe vanoti vanhu vanodarika miriyoni imwechete mumaruwa vanoda ruyamuro rwezvekudya gore rino zvikuru sei pakati pemwedzi waGumiguru kusvika muna Kurume gore rinouya. Nyaya yekuti vamwe vari kurarama zvakaoma iri kuuya panguva iyo hurumende iri kuti gore rino nyika yakakohwa pakuru pasi pechirongwa checommand agriculture. No media source currently available  ",Nhamo Yopfunya Chisero kuNyamakate Zvopa Kuti Vanhu Vararame Zvehwakumukwaku
"Mutungamiri weMDC Alliance VaNelson Chamisa nezuro vakaita musangano mukuru kuTshovani kuChiredzi uko kwakapindwa nezviuru nzviuru zvevanhu. Vakati vacharamba vachirwisa kuti munyika muitwe sarudzo dzakachena.  VaChamisa vakati vachakoka vekunze kuti vaone kuti sarudzo dzafambiswa zvakanaka. Vakatiwo havasi kuzopinda musarudzo kana vasina kuona gwaro revavhoti. VaChamisa vakatiwo ikozvino kwave kuda kuti vechidiki vanotemwa dzinobva ropa vatungamire. VaChamisa vakatendawo muchakabvu VaMorgan Tsvangirai nekukura gwara iri vave kutevera parizvino. Vakatiwo sarudzo dzinofanira kuitwa zvakanaka dzemaprimary. Kwange kuine kuchema chema kwakanyanya muChiredzi kuti sarudzo dzemaprimary hadzina kuitwa zvakanaka munzvimbo iyi. Vakatiwo vatungamiri vose venyika vanofanira kuti vadzidzire mitauro yakawanda kana yezvimumu nematsi. VaChamisa vakatiwo nyaya yehuori ndiyo yauraya nyika. Vakafadzawo vanhu apo vakadaidza vamwe ana ambuya kuti vauye kuzokwazisa vanhu. VaChamisa vakadaidzawo mumwe murume akadzingwa basa sajerigadhi mushure mekunge anzi ainge avakoka kuChiredzi. Vachitaurawo nezvegwaro revavhoti, sachigaro weZimbabwe Election Support Network VaAndrew Makoni vakati zvakakosha kuti vanhu vawane gwaro revavhoti. Asi munyori anoona nezvemutemo mubato reZanu-PF VaMunyaradzi Paul Mangwana vanoti veMDC Alliance vanoda kutora basa reZEC. Zimbabwe iri kuita sarudzop mwedzi unouya musi wa 30. Kunyangwe vanopikisa nemamwe masangano ekunze ari kuongorora sarudzo vari kuti pane zvakawanda zvinoda kuitwa kusanganisa kubuda pachena nezvegwaro revavhoti, veZimbabwe Electoral Commission vanoti vachaona kuti paitwa sarudzo dzakachena. Nyika dzakabudirira kusanganisa America nedzimwe dziri mugungano reEuropean Union dzinoti dzichatanga kudyidzana neZimbabwe ndokunge yaita sarudzo dzakachena. No media source currently available ",VaChamisa Vanoti Havasi Kuzopinda Musarudzo Dzisina Kuchena
"Komisheni inoona nezvesarudzo yeZimbabwe Electoral Commission, ZEC, yazivisa kuti yawedzera nzvimbo dzekuvhotera dzichashandiswa pasarudzo dzemwedzi uno. Vachitaura nevatori venhau muHarare nhasi, sachigaro weZEC, Amai Priscilla Chigumba vati danho ravatora iri nderekuyedza kuti mitsetse isareba musi wekuvhota, uye vaita izvi mumatunhu ane vanhu vakawanda vakanyoresa kuvhota sezvo dzimwe nzvimbo dziine vanhu vanodarika zviuru zvhishanu vakanyoresa kuvhota. Amai Chigumba vati vakaita izvi vachitevera mutemo wesarudzo uyo uchangobva mukuvandudzwa, uyo unovapa masimba ekuisa dzimwe nzvimbo dzekuvhotera. Asi danho iri ratsoropodzwa nemutungamiri weEconomic Justice in Zimbabwe, Muzvare Margaret Mutsamvi, avo vati zvaitwa neZEC izvi zvichaita kuti vanhu vazhinji vagotadza kuvhota musi wa30 Chikunguru pachaitwa sarudzo. Asi Amai Chigumba vati hapana chinotadzisa vanhu kuti vavhote sezvo nzvimbo dzavaisa itsva idzi dzichange dziri parutivi pedzagara dzakanyoreswa nevanhu kuti ndipo pavachavhotera. Vaenderera mberi vachiti sekomisheni vakatotsvaga vanhu vose vachaita basa rekuvhotesa musi wesarudzo. Nzvimbo dzekuvhotera dzakaziviswa neZEC dzinosvika zviuru gumi nemazana mapfumbamwe ane makumi masere neshanu mumawadhi chiuru nemazana mapofumbamwe ane makumi mashanu nemashanu. Zvichakadai, Amai Chigumba varamba kuti komisheni yavo ndiyo yakapa bato reZanu PF nhamba dzevanhu dzariri kushandisa kufonera vanhu richitsvaga rutsigiro pamberi pesarudzo. Izvi zvinotevera kunyunyuta kuri kuita vanhu vakawanda vari kuti vari kufonerwa neZanu PF panguva iyo ZEC yakaramba kuburitsa gwaro rine mifananidzo yevanhu. Amai Chigumba vatiwo havasi kuzoburitsa gwaro revavhoti rine mifananidzo yevanhu vakanyoresa kuvhota vachiti gwaro rine mifananidzo yevanhu rinogona kupinda mumaoko asiriwo rikazoshandiswa zvisirizvo. No media source currently available ",ZEC Inowedzera Nzvimbo dzeKuvhotera
"Vaimbove vashandi vemughodhi weghoridhe we Sabi Gold Mine muZvishavane vanosvika makumi mana vari kunzi vabude mudzimba dzekambani iyi dzavari kugara. Vanhu ava vanzi vanofanirwa kuita izvi musi wa 31 Zvita usati wapfuura. Vamwe vari kuziva zviri kuitika vanoti vari kunzi vabude mudzimba idzi ndevaye vashandi vakasiya kambani iyi payakambovhara vachienda kunoshandira mamwe makambani asi vachigara hazvo padzimba dzeSabi Mine vachiti vanoda kutanga vapihwa mari dzavo. Magweta ekambani iyi, veMutendi, Mudisi and Shumba, vabvuma kuti ichokwadi kuti ndivo vari kumirira Sabi Gold Mine, asi gweta riri panyaya iyi, ranga risiri kubatika sezvo range risiri pabasa. Mutungamiri wesangano rinomiririra vashandi vemumigodhi, reNational Mine Workers Union of Zimbabwe, VaNdodana Sithole, vati nyaya iyi yasvitswa kusangano ravo uye vari kumhanyamhanya kuti vanzwisise zviri kuitika kuitira kuti kuti vaone kuti sangano ravo ringabatsira sei. Mumwe wevashandi vari kudzingwa mudzimba asi aramba kudomwa nezita audza Studio7 kuti vamwe vashandi vakatoshaya kare vasati vapihwa mari dzavo, uye pane chirikadzi dzisina kokuenda kana dzikadzingwa mudzimba dzavari kugara. Tsvakiridzo yaitwa neStudio7 inoratidza kuti kambani yeSabi Gold Mine yakatanga kushanda muna 1890, uye ikatanga kutengesa goridhe muna 1909. Kambani yehurumende yeZimbabwe Mining Development Corporation, ZMDC, ndiyo yakazova muridzi weSabi Gold Mine, kuburikidza nekambani yayo yeKimberworth Investments. Hurumende yakatora mugodhi uyu muna 1984, uye panguva yayaishanda nemazvo, Sabi Gold Mine inonzi yaikwanisa kuchera goridhe rakacheneswa rinorema makirogiramu makumi mashanu pamwedzi wega wega. Kambani iyi yaivawo nevashandi vanosvika mazana mana nemakumi mashanu. Asi muna 2012, gwaro repagore reZMDC rinoratidza kuti Sabi Mine yakatengesa goridhe rine huremu honosvika zana nemakumi mapfumbamwe emakirogiramu, ikawana mari inoita iyo mamiriyoni mapfumbamwe nemazana mapfumbamwe ezviuru zvemadhora. Asi huremu nemari yakawanikwa zvaive pasi pezvakawanikwa muna 2011. Studio7 haina kukwanisa kuwana magwaro epagore rega rega eZMDC kubva muna 2013 kusvika muna 2017. Zvichitevera kuoma kwezvinhu mumashandiro ekambani iyi, Sabi Mine yakanga yotadza kubhadhara zvikwereti zvayo, pamwe nekubhadhara mihoro yevashandi vayo. Izvi zvakaita kuti ivharwe pasi pemutongo wematare, VaWesley Sibanda, vakanzi vave mukuru anoona kushanda kwekambani iyi vakamirira matare edzimhosva. Muna 2014 ZMDC yakaita chibvumirano chekushanda pamwe chete nekambani yeChandiwana Mining Corporation, iyo ine vanhu vanhu vanosvika zviuru zvishanu vakaisa mari dzavo mukambani iyi. Hapana kujeka kuti vanhu ava ndivanani kunyange hazvo zvichinzi vanosanganisira vari kunze kwenyika nevari munyika. Kambani yeChandiwana inonzi yakaisa mari inoita mamiriyoni makumi maviri nematanhatu emadhora kuitira kuti Sabi Mine itange zvakare kushanda. VaSibanda vakaudza vatori venhau nguva pfupi yapfuura kuti Sabi Mine yakanga yava kutobhadhara zvikwereti zvayo uye vachiti kuti vapedze kubhadhara zvikwereti izvi, panoda makore akati wandeyi. Vakatiwo Sabi Mine yakanga yobhadharawo mari yemihoro yevashandi vayo iyo yakanga yokundikana isati yasvharwa, iyo vanoti yakanga yosvika kumamiriyoni matatu emadhora. Studio7 haina kukwanisa kubata VaSibanda kuti tinzwe pamire nyaya iyi, kusanganisirawo vashandi vari kunzi vabude mudzimba dzekambani iyi. Asi vari kuziva zviri kuitika vanoti pane vashandi vachisiri vashandi veSabi Mine vari kuti vari kuda kutanga vabhadharwa mari dzavo dzose neSabi vasati vabva mudzimba idzi. No media source currently available ",Sabi Gold Mine Yodzinga Vamwe Vanhu Mudzimba Dzayo
"Madzimai echidiki mubato re MDC Alliance mudunhu reHarare West anoti ari kusangana nematambudziko apo ari kupinda muvanhu achivakurudzira kuti vanyorese kuvhota musarudzo dzichaitwa muna 2023. Munyori anoona nezvekuburitswa kwemashoko muboka revechidiki mu MDC Alliance mudunhu reHarare West, Muzvare Portia Makone, vanoti havasi kutambirwa zvakanaka mudunhu iri apo vanenge vachikurudzira vanhu kunyoresa kuvhota kuitira kuti vazokwanisa kuvhota muna 2023. Muzvare Makone vanoti dambudziko ravari kusangana naro ndere kuti vanhu vakawanda havazive kuti vane kodzero yokuti vavhotere munhu wavanoda. Muzvare Makone vanotiwo semaonero avo dzidziso yekodzero yekuvhota inofanirwa kutanga kuitwa kuzvikoro, kuitira kuti munhu akure achiziva nezvekodzero dzake dzekuvhota. Imwe nhengo yeMDC Alliance mudunhu iri, Muzvare Precious Dinha, vanoti dambudziko rekusaziva zvinoreva kodzero dzemunhu riri kuonekwawo zvikuru kumaruwa uko vanhu vanokwezva nechikafu kuti vavhotere mamwe mapato ezvematongerwo enyika. Muzvare Dinha vanoti nguva zvinhji chikafu ichi, icho chinoshandiswa sechombo muhondo yekutsvaga rutsigiro, chinenge chabva kumasangano anobatsira nechikafu pasi rose, akaita seWorld Food Program, uye chinenge chichifanirwa kupihwa munhu wese zvisineyi kuti abuda mumba maani. Muzvare Dinha vanoti vari kumaruwa, pamwe nevari mumaguta havafanirwe kuvhotera mapato anoshandisa nyaya yechikafu, asi kuti munhu ngaavhotere munhu waanotsigira kuburikidza neruzivo rwake rwekuti ari kuvhotera munhu akaita seyi. Nyanzvi munyaya dzezvematongerwo enyika, VaRejoice Ngwenya, vanoti vanhu vakawanda munyika havawanzoda havo kubuda pachena kana nguva yesarudzo isati yasvika zvokuti zvose zviri kuchemwa chemwa nemadzimai echidiki muMDC Alliance, hazvisi zvinhu zvitsva. Vakafanobata chigaro chemukuru nwezvirongwa musangano reElectoral Resources Centre, Va VaSolomon Bobosibunu,vanoti muongororo dzavanoita dzakatarisana nesarudzo, dzinoratidza kuti nyaya dzekuvhota dzinobatanidzwa nemhirizhonga dzakamboitika kumashure nokudaro vanhu vazhinji havade kubuda pachena kuti vanotsigira bato ripi. VaBobosibunu vanoti vanhu vanotya kuzeya pachena maringe nezvematongerwo enyika sezvo vachitya kuzovhiringirwa hupenyu hwavo, nehwemhuri dzavo sezvinogara zvichiitika panguva dzesarudzo. VaBobosibunu vanoti munhu wese munyika ane kodzero dzokutanga bato rake rezvematongerwo enyika uye nekodzero dzekusarudza mutungamiri waanoda, zvinova zvinhu zvakachengetedzwa mubumbiro remitemo yenyika. Mutauriri weZanuPF, VaMike Bimha, vaudza Studio 7 kuti MDC Alliance yave kungotaura zvisina maturo nokuti rutsigirwo rwayaimbowana mumadhorobha mazhinji rwadzikira zvakanyanya maringe nekugunung’una nezvemakanzuru anotungamiririrwa nenhengo dzayo, dzisisiri kuita basa rekugadzira migwagwa, kusaraswa kwemarara uye nemvura isiri kufamba mudzimba dzavo izvo zvaita kuti vanhu vachere matsime padzimba dzavo mumaguta. VaBimha vati MDCA ngaiuyenehumbowo hunoratidza kuti chokwadi ZanuPF iri kushandisa chikafu kuti izovhoterwa muna 2023. Vatiwo ZanuPF iri kushanda munzvimbo dzakawanda zvikuru kumaruwa uko kwairi kuvandudza hupenyu hwevagari veko, izvo zvinoita kuti ivhoterwe munguva yesarudzo.",MDC Alliance Yopinda Muhurongwa hweKukurudzira Veruzhinji Kunyoresa Kuvhota
"Mutungamiri wenyika yeChina, VaXi Jinping, vapedza rwendo rwavo rwemazuva maviri muZimbabwe nhasi, mutungamiriri wenyika, VaRobert Mugabe, vachiti rwendo urwu rwasimbaradza hushamwari pakati penyika mbiri dzi zvikuru sei munyaya dzehupfumi. Mapato anopikisa achitungamirwa neMDC-T onyorerana chibvumirano chekukurudzira hurumende kuti ivandudze mitemo yesarudzo. Musangano weInternational Conference on Aids and Sexually Transmitted Diseases unoenderera mberi pachizeyiwa nzira dzekudzivirira kupararira kwechirwere cheHIV/AIDS. Munhau dzemitambo, tichakupai nezvesarudzo yemutungamiri weZIFA. Muchirongwa cheLiveTalk na 8:30pm tiri kutarisa kushanya kwemutungamiri weChina kuZimbabwe VaXi Jinping. Iyi ndiyo misoro yenhau dzedu dzanhasi...munotibata pa 909 am, 4930, kana pa 13860, ne 15460 Kilohertzs pa Shortwave kana paFacebook page yedu yevoa Shona. No media source currently available ","Misoro yenhau dzanhasi…Chitatu, Zvita, 02, 2015."
"No media source currently available Sachigaro wesangano reZimbabwe Electoral Commission, ZEC, Amai Rita Makarau, vanoti havasi kunyatsofara nehuwandu hwevanhu vanyoresa kuvhota kusvika pari zvino. Amai Makarau vanoti chirongwa chitsva cheBiometric Voter Registration, kana kuti BVR, muchikamu chavo chekutanga chanyoresa vanhu zvikamu gumi nemumwe kubva muzana, asi vange vachida kuti vanga vanyoresa zvikamu makumi maviri nezvishanu kubva muzana. Amai Makarau vanoti ZEC inoti iri kuda kuti inyorese vanhu vanodarika mamiriyoni manomwe panopera chirongwa ichi gore rinouya. Asi vanopikisa nemasangano akazvimirira oga vanoti havaone ZEC ichisvika pahuwandu uhu sezvo isina kugadzirira.",Amai Makarau Vobvuma Kuti BVR Ine Zvipingaidzo
"Mutungamiri we South Africa, Va Cyril Ramaphosa, vasvika muZimbabwe neMugovera kuzoita hurukuro nemumwe wavo, mutungamiri weZimbabwe, VaEmmerson Mnangagwa. Vasati vaenda kuZimbabwe, VaRamaphosa, avo vanova sachigaro weSADC, vasanganawo nemutungamiri we Mozambique muMaputo, VaFilipe Nyusi, vakakurukura nyaya dzine chekuita nekudyidzana kwenyika mbiri idzi. Musangano waVa Ramaphosa naVa Mnangagwa wakanangana nekusimbaradza hukama hwe Zimbabwe ne South Africa, uho hwakatanga munguva iyo nyika mbiri idzi dzairwira kuzvitonga kuzere. Mutauriri waVaRamaphosa, VaKhusela Diko, vati Zimbabwe neSouth Africa dzine nhoroondo yakareba, uhwo hwakatanga nyika mbiri idzi dzisati dzave nekuzvitonga. VaRamaphosa naVaMnangagwa vakurukura mamiriro akaita zvinhu munyika dzavo, pamwe nezviri kuitika kuchamhembe kweAfrica pamwe nepasi rose zvinobata nyika dzavo. Vachitaura nevatori venhau mushure mekuita hurukuro naVaMnangagwa, VaRamaphosa vati rwendo rwavo rwanga rwuri rwekuuya kuzoona mumwe wavo. Vatiwo vakurukura pamusoro pezvinhu zvakakoshera Zimbabwe neSouth Africa munyaya dzehupfumi uye nzira dzekuvandudza hupfumi hwenyika mbiri idzi.",VaRamaphosa Vanosangana naVaMnangagwa muHarare
"Mutongi wedare repamusoro, Justice David Mangota, vaudza kanzuru yeguta reHarare pamwe nemapurisa eZimbabwe Republic Police, ZRP, kuti vasabvise vanhu vari kutengesera zvinhu mukati meguta reHarare kusvika nyaya yakakwidzwa kudare iri nesangano reVendors Initiative for Social and Economic Transformation, VISET, yanzwikwa. Gweta riri kumirara sangano reVISET, Advocate Tonderai Bhatasara, vanoti izvi zvave kureva kuti kanzuru kana mapurisa havafanirwi kukanganisa mashandiro evanotengesera mumigwagwa ava kusvika nyaya yavo yanzwikwa mudare iri neChipiri svondo rinouya. Advocate Bhatasara vanoti dare rapa mutongo uyu rakamirira mamwe mapepa anzi anofanirwa kuti asvitswe kudare iri. ""Zvazvinoreva ndezvekuti iye zvino izvi hapana munhu anofanirwa kuti abviswe. Zvinoreva kuti dare rinenge ratarisawo richiona ma rights evanhu richi compare nezvinonzi zviri kuda kuti zvi achivhiwe,"" Advocate Bhatasara vanodaro. Sangano reVISET rakakwira kudare repamusoro iri zvichitevera danho rakanga ratorwa nekanzuru rekupa vanotengesera mumigwagwa mazuva maviri ekuti vabude mukati meguta senzira yekudzivirira kupararira kwechirwere che typhoid, icho chakabata mimwe misha yeguta iri. Asi vanotengesa zvinhu ava, zvikuru zvekudya zvakaita semichero, vari kuramba kuti vane chekuita nekupararira kwezvirwere vachipomera mhosva kuhurumende kuti ndiyo iri kukundikana kufambisa mabasa. No media source currently available  ",Dare Rinombomisa Kudzingwa kweVanotengesera Mukati meGuta reHarare
"Mudzimai wemutungamiri wenyika, Amai Auxillia Mnangagwa, vakurudzira misha inochengeta nherera kuti idzidzise uye kuendesa vana ava muzvikoro zvinovadzidzisa mabasa emaoko vachiri vadiki. Amai Mnangagwa vanoti vana ava vanosungirwa kufundiswa mabasa aya sezvo achizovabatsira mune ramangwana ravo. Amai Mnangagwa vataura mashoko aya pakutambidzwa kwezvekudya uye zvimwe zvibatsiriso kumisha gumi neina inochengeta nherera mudunhu reManicaland. Amai Mnangagwa vati vana vakadzidziswa mabasa emaoko vachiri vadiki, havazoshupike kana vazoyaruka nekushaya mabasa sezvo vachizokwanisa kuzvishandira voga. “Ndangariro dzangu dzange dziri dzekuti vana ava vaendeswe kumaVocational Training Centres vachiri vadiki nokuti zvinoitika pavana ava kana vauya kuno kumaChildren's Homes anodzikira paandangariro dzake. Saka tinenge tichida kuti vana ava vawanirwe zvekuita vachiri vadiki kudai,” vadaro Amai Mnangagwa Vatiwo kana vana vakawanirwa mukana wekuita mabasa emaoko havazoyauri kana vabva zera sezvo vanenge vaine pekutangira. “Vana ava vanofanirwa kuiswa mumagurupu zvichienderano nemaskills avo kuti vaite,” vadaro Amai Mnangagwa. “Vana ivava kana vakawana zvekuita sekukoma koma, kana kusona, kana kufuraya mafetikuku, nemabanzi vanozowana chinovabatsira pamberi apo. Nekuti hatifanirwi kuti mwna wese angochovherwa mutown nekuti hamuna chinobudamo futi zvakare.” Misha inochengeta vana iyi yawana zvekudya zvinokosha zviuru nezviuru zvemadhora zvinosanganisira mafuta, mupunga, machira zvekutambisa kumisha gumi neina yemudunhu reManicaland. Amai Cecilia Mabvumbe vemusha weFairview Children's Home paOld Mutare Mission vati vafara nerubatsiro rwavapihwa vachiti musha wavo wanga wava parumananzombe. Vati ivo vari kufara zvakanyanyisa nekuti vange vakanganikwa uye hapana aiziva zvinetswa zvavo. Sister Dorothy Mtemararo veBonda Mission Children's Home vatiwo vafara nerubatsiro rwavawana vakati zvikuru vanoda kutanga maprojects pamusha wavo kuti vakwanise kuzvimiririra. “Tiri kufaririsisa nekuti tine ‘a good mother, who is caring’, Mwari avakomborere,” Sister Mtemararo vadaro. “Vana vanofanirwa kukurira pama facility akaita seepamba chaipo kwete zvema dormitory style sezviriko izvi. Isuwo tinenge tichida kuti tiite ma projects zvakanyanya, seehuku, nguruve, mombe paine mvura,” vadaro Sister Mtemararo. Mukuru wemusha weChitenderano kwaRusape, VaDaniel Samuriwo, vanoti vafarawo nezvavagoverwa, vachiti vaitirwa zvakanaka nekusimudzirwa kwavaitwa naAmai vavarangarirawo panguva yekuoma kwezvinhu. Gurukota rinomirira dunhu reManicaland, Amai Monica Mtsvangwa, vapembedza Amai Mnangagwa nekushanda kwavo panguva yezororo reKirisimasi negore idzva vachishanyira varwere muzvipatara munyika yose. No media source currently available ",Amai Mnangagwa Vokurudzira Nherera Kudzidziswa Mabasa eMaoko
"Vagari vazhinji mudunhu reMasvingo vanoti vari kunetsekana zvikuru kuti vawane magwaro akaita seekuzvarwa, zvitupa pamwe nemapasipoti. Izvi zvabuda pamusangano wakarongwa neZimbabwe Human Rights Commission. Vagari vazhinji mudunhu reMasvingo vanoti vari kunetsekana zvikuru kuti vawane magwaro akaita seekuzvarwa, zvitupa pamwe nemapasipoti. Izvi zvabuda pamusangano wakarongwa neZimbabwe Human Rights Commission Vachitaura pamusangano wekunzwa matambudziko anosangana neveruzhinji pakutorwa kwemagwaro aya, vazhinji vati vana vavo vari kutadza kuenda kuzvikoro nekushaikwa kwemagwaro anodiwa kumaruwa. Sadunhu Nyamutake, VaMaxwell Chaminuka, vati vagari vekumaruwa vari kukundikana kutora magwaro ekuberekwa kwevana vavo nenyaya yekuoma kwehupenyu. Mumwe mugari, VaDonald Mugwagwa, vatiwo vari kutadza kutora gwaro rekuberekwa remwana wavo nekuti vakasiyana nemudzimaai wavo uyo wavasingazivi kuti aripi nekuti mutemo hautendedzi kuti mwana atoreswe magwaro aya pasina amai vake. Ambuya Sibongile Masukume vekuMwenezi vati vari kutadza kutorera muzukuru wavo gwaro rekuberekwa kuti aende kuchikoro uyo vakasiirwa nevabereki vake vakaenda ku South Africa uko vakarovera ikoko. Vamwe vagari vachema chema kuti hofisi yekunotorwa zvitupa haisi kuvabata zvakanaka uye inoita chioko muhomwe kuti vanhu vawane magwaro avanenge vachida nechimbi chimbi. Amai Esther Nyambiya, vesangano re Masvingo United Residents and Rate Payers Alliance, vapa humbowo vakamirira vagari. Vati mapasipoti haachatoreki zvichinzi hurumende haina mari yekuagadzira. Sachigaro veZimbabwe Human Rights Commission, VaElasto Mugwadi, vati vatambira zviri kunetsa vanhu, izvo vati zviri kutyora kodzero dzavo dzekuwana magwaro. VaMugwadi vati vari kuita ongororo iyi kuti vaone matambudziko ari kusangana nevanhu mukodzero dzavo dzekuwana magwaro aya sezviri mumitemo yenyika. Vachipawo humbowo kukomisheni, mukuru webasa muhofisi inopa vanhu magwaro mudunhu reMasvingo, Amai Stembeni Chitsa, vati vari kuzama nepavanogona napo kuti vanhu vawane magwaro nyore. VaMugwadi vati vachanyora gwaro richapihwa hurumende kuti igadzirise matambudziko ari kusangana neveruzhinji sezvinodiwa nembumbiro remitemo yenyika. No media source currently available ",Vanhu Vakawanda Vonetseka Kuwana Magwaro Anokosha
"Varimi vakawanda vanoti kuwandisa kwemvura iri kunaya munyika yose kuchaderedza goho ravo mwaka uno sezvo vave kuda fotireza yakawanda yavasingakwanise kutenga nekuda kwekudhura. Varimi ava vanoti pamusoro pekukukurwa kwefotireza yavanenge vaisa, mvura iyi iri kuvatadzisa kusakurawo. Vanoti kunyange murimi akaisa mishonga yekuuraya sora haushande nekuda kwemvura yawandisa. Mumwe murimi wekuMutorashanga, VaAntony Zunzanyika, vanoti mvura iri kuvatadzisa kuisa fotireza zvekuti chibage chavo chatsukuruka. VaZunzanyika vanoti rimwe dambudziko rave kukonzerwa nekuwanda kwemvura kuwanda kwesora muminda iro rinodyawo fotireza shoma inenge yaiswa nemurimi. Mumwe murimi wefodya kuMhangura, VaInnocent Gwenya, vanoti mvura yakawanda iri kukonzera kuti fodya yavo iyite makonye sezvo vari kuti vakafirita, mvura yobva yanaya mushonga usati washanda. Sachigaro werimwe sangano revarimi reZimbabwe Intergrated Commercial Farmers Union, Amai Mayiwepi Jiti, vanoti mvura iri kunaya kamwe chete munguva pfupi zviri kukonzera kukukurwa kwevhu muminda. Amai Jiti vanoti mvura ikawandisa zvinoreva kuwedzera mafotireza zvichikonzera kukwira kwezvekurimisa. Amai Jiti vanoti kuwandawo kwemvura kunoita kuti fodya ikurumidze kuibva nguva imwechete zvinozoita kuti varimi vasina mipanda yakakura yekuomesa fodya yavo, varasikirwe nefodya yavo iri muminda. Nyanzvi dzinotiwo varimi vanofanirwa kubhadhara maishuwarenzi (insurance) kuitira kuti zvivabatsire kana vachinge vawirwa nedambudziko rinoparadza zvirimwa zvavo. Saga refotireza rinorema makirigiramu makumi mashanu rinotengwa nemadhora makumi matatu kusvika pamadhora makumi mana ekuAmerica. No media source currently available   ",Varimi Vochema Chema neMvura Yawandisa
"Mutungamiri wenyika, VaEmmerson Mnangagwa, vanonzi vakasaina kuti uve mutemo bhiri reZimbabwe Media Commssion (ZMC), iro rakanangana nekuvandudzwa kwemutemo weAccess to Information and Protection to Privacy Act, AIPPA. Izvi zvakaziviswa nemunyori mubazi rezvekuburitswa kwemashoko, VaNick Mangwana kuburikidza nemashoko avakaisa padandemutande reTwitter, avo vakati vari kufadzwa zvikuru nekuvepo kwemutemo weZimbabwe Media Commssion Act uyu. Asi mukuru wesangano reMedia Institute of Southern Africa (MISA) Zimbabwe, VaTabani Moyo, vanoti kunyange hazvo bhiri iri rave mutemo, hauna zvinotarisirwa zvinobata kutongwa kwevatori venhau, izvo zvavanoti vanotarisira kuti zviri mune mubhiri risati rave mutemo re Media Practitioners Bill. Asi VaMoyo vanoti mutemo weZimbabwe Media Commission Act uyu wadzosa nhaurwa dzinoita nezvekuti vashandise mapurisa mukubata vanenge vachifungirwa kuti vari kuvhiiringidza kodzero dzekutapwa kwenhau. Ngatinzweyi hurukuro yavaita naJonga Kandemiiri weStudio7 No media source currently available ",Vanomirira Kodzero dzeVatori veNhau Voshushikana neMutemo Mutsva Wakasainwa naVaMnangagwa
"Bato reMDC Alliance rinoti richagadza mutungamiri waro, VaNelson Chamisa, semutungamiri wenyika nemusi weMugovera, 15 Gunyana 2018 kunhandare yeGwanzura muHarare apo bato reMDC-T richange richipembera kusvitsa kwaro makore gumi nemapfumbabwe raumbwa. Mutauriri waVaChamisa, Doctor Nkululeko Sibanda, vanoti hushe kana hutongi hunogadzwa nevanhu vemuZimbabwe vakavhota, kwete kugadzwa nedare redzimhosva kana kugadzwa neZimbabwe Electoral Commission, ZEC. Doctor Sibanda vanoramba mashoko ekuti bato ravo riri kutevedzera zvakaitwa nevanopikisa hurumende kuKenya, VaRaila Odinga, avo vakagadzwa hutungamiri hwenyika nevatsigiri vavo mushure mekukundwa musarudzo naVaUhuru Kenyatta muna 2017. VaChamisa vakakundwa musarudzo idzi nevaive vakamirira Zanu PF, VaEmmerson Mnangagwa, asi vakaramba kutambira zvakabuda musarudzo idzi. Izvi zvakazoita kuti VaChamisa vaende kudare reConstitutional Court, iro rakarasa nyaya yavo zvakazoita kuti VaMnangagwa vagadzwe semutungamiri wenyika. No media source currently available ",MDC Alliance Yoti Ichagadza VaChamisa seMutungamiri weNyika
"Kwaita mhirizhonga nekuridzwa kwepfuti pedyo nekiriniki yeChinengundu muChegutu apo vatsigiri venhengo dzebato reZanu PF dziri kukwikwidza musarudzo dzanga dzichitatsurana. Nhengo dzebato reZanu PF dziri kutsigira mumiriri weChegutu muparamende, VaDexter Nduna, dzarovana nevari kuvakwikwidza, VaKisto Jabangwe, pari kuvhoterwa sarudzo ye primary muChegutu Central. Vaona mhirizhonga ichiitika vanoti VaNduna pavaona kuti vave kukundwa musarudzo apo panga poverengwa mavhoti, vabuda panze kunotora hofori dzevarume avo vasvikorova vanhu vanga vachiitisa sarudzo. Zvinonzi dzimwe nhengo dzinotsigira VaJabangwe dzadzoserawo. Zvinonzi VaNduna pavaona kuti ivo nevanhu vavo vave kurohwa, vaburitsa pfuti ndokuridzira mudenga. Mapurisa azouya ndokusvikokanda zvombo zvehutsi hunokachidza vachiedza kuparadza kurwisana uku. VaNduna vabvuma kuti varidza pfuti mudenga vachiti vaita izvi vachidzivirira vanhu vanga vachida kurova vatsigiri vavo. Patataura navo, VaNduna vanga vasina kusungwa vakaudza Studio7 kuti vachiri kuverenga mavhoti. Zvichakadaro, sachigaro weZanu PF mudunhu reMashonaland West, VaZiyambi Ziyambi, vakunda VaElvis Mareverwa musarudzo yemuZvimba West. Vaimbove gurukota rezveminda, VaDouglas Mombeshora, vakundwa naAmai Precious Chinhamo Masanga, asi VaMombeshora vari kuramba vachiti ndivo vakunda nemavhoti mashanu chete. Vari kuitisa sarudzo mudunhu iri vanoti havataure zvabuda musarudzo zvisati zvaendeswa kumusoro. Nhengo dzebato reZanu PF muChinhoyi dziri kufara nedanho rekuti sarudzo idzi dzidzokororwe sezvo dzisina kufambiswa nemazvo. VaClifford Khlupeko vanoti vanhu vari kukanganisa sarudzo dzebato reZanu PF inhengo dzechikwata cheG40 avo vavanoti vari kushandisa mari yakawanda. Studio7 haina kukwanisa kunzwa kunhengo dzinonzi dzeG40. Sarudzo munzvimbo dzakaita seChinhoyi, Zvimba North neMakonde dzakanzi dzidzokororwe sezvo dzisina kufambiswa zvakanaka. Vanhu vakawanda mudunhu iri vari kutarisira kunzwa zvabuda musarudzo dzekuHurungwe West uko Amai Mary Koka-Mliswa vari kutashurana naVaKieth Guzah. No media source currently available  ",Pfuti Dzorira kuChegutu Musarudzo dzeZanu PF
"Chikwata chenhumwa dzinobva kusangano reCommonwealth chiri muZimbabwe kuita hurukuro nokuwongorora mamiriro akaita zvinhu munyika sechimwe chezvinhano zvina zvinofanirwa kuitwa kuti Zimbabwe igotambirwa kuti idzokere musangano iri. NeMuvhuro chikwata ichi, icho chinotungamirirwa naMuzvare Yvonne Apea Mensah, chakaita hurukuro negurukota rinoona nezvekudyidzana nedzimwe nyika, Doctor Sibusiso Moyo. Sachigaro wekomiti yeparamende inoona nezvekudyidzana nedzimwe nyika, VaKindness Paradza veZanu PF, vanoti chikwata cheCommonwealth ichi chiri kuda kuona kana Zimbabwe ine chido chekudzoka muCommonwealth zvechokwadi here uye kana ichikudza mitemo yayo. VaParadza vanoti zvimwe zvinoda kuonekwa nechikwata ichi ndezvekuti Zimbabwe inoremekedza kodzero dzevanhu here uye kuti hurumende yaVaEmmerson Mnangagwa iri kugarisana zvakanaka here nemapato anoipikisa. No media source currently available ","Nhumwa DzeCommonwealth Dzoita Musangano NeGurukota Rezvekudyidzana Nedzimwe Nyika, VaSibusiso Moyo"
"Mutungamiri wesangano revarairidzi vekumaruwa re Amalgamated Rural Teachers Union of Zimbabwe, VaObert Masaraure, vanoti vari kufara zvikuru kuti hurongwa hwavo hwekuratidzira vachiburitsa homwe dzezvipfeko zvavo kunze hwavaita neChishanu, hwabudirira chose kunyange hazvo mapurisa avharisa mahofisi avo muHarare. VaMasaraure vanoti nhengo dzavo dzabatana nevamwe varairidzi vemamwe masangano evarairidzi mumatunhu akasiyanasiyana, avo vapindawo muchirongwa chekuburitsa homwe dzembatya panze senzira yekuratidza hurumende kuti vanhu munyika vari kushupika nekushaikwa kwemari munyika uye nemihoro mishoma yavari kupiwa. VaMasaraure vanotiwo sangano ravo rawana rutsigiro kubva kumasangano anosanganisira Crisis in Zimbabwe Coalition, Zimbabwe Yadzoka, uye Tajamuka. No media source currently available ",Varairidzi Vanoratidzira kuMaruwa Vachiti Vari Kuomerwa neHupenyu
"Vamwe vakuru vebato reMDC Alliance vasungwa muHarare pamuzinda webato iri vachida kupinda muMorgan Tsvangirai House, iyo yakatorwa neChina manheru neMDC inotungamirwa naMuzvare Khupe. Vasungwa ava vanosanganisira vatevedzeri vaviri vaVa Nelson Chamisa, VaTendai Biti na Amai Lynette Karenyi Kore. Vamwe vasungwa nemapurisa vanosanganisira VaDavid Chimhini, VaLovemore Chinoputsa, Muzvare Gladys Hlatywayo nevamwe. Vachitaura nevatori venhau vasati vasungwa, VaBiti vati vanga vauya kuzoti mapurisa vavabatsirwe kubudisa vanhu vakapinda pamuzinda wavo. VaBiti vatiwo hapana magwaro ekumatare avakawana anoratidza kuti nhengo dzekwaMuzvare Khupe dzinofanirwa kutora muzinda weMorgan Tsvangirai House. Asi munyori muMDC T, VaDouglas Mwonzora, avo vakatora muzinda uyu nezuro Manheru, vati Morgan Tsvangirai House ndeyavo sebato huye hapana chikonzero chekunotsvaka mapepa ekumatare edzimhosva kuti vashandise mahofisi avo. Mutauriri weMDC Alliance, Muzvare Fadzai Mahere, vati kusungwa kwaitwa nhengo dzavo kunovashamisa nekuti vanga vachiita zviri pamutemo. Studio7 haina kukwanisa kunzwa kumutauririri wemapurisa, Assistant Commissioner Paul Nyathi, kuti vasungwa ava vanga vatyora mutemo upi. VaNyathi vati vanga vari mumusangano, nokudaro havakwanisi kutaura neStudio7. Asi mapurisa asunga vatungamiriri ava vanga vachishevedzera kuti vari kuvasungira mhosva yekutyorwa mutemo une chekuita nekupararira kwechirwere cheCOVID-19. No media source currently available ",Mapurisa Anosunga VaBiti neVamwe Vavo
"Gurukota rinoona nezvehutano Dr David Parirenyatwa vakaudza vatori venhau muHarare nemusi weMuvhuro kuti vanamukoti vose vadzokera kumabasa mushure mekuratidzira. No media source currently available Vachitaura mumashoko akatumirwa kuStudio 7 nebazi rezvehutano, Dr Parirenyatwa vanoti vanamukoti vanosvika zviuru zvitanhatu ndivo vairamwa mabasa pane gumi nezviuru zvitanhatu vari kushanda muzvipatara zvehurumende. Vanotizve zvinhu zvose zvave kufamba zvakanaka muzvipatara. Asi ongororo yaitwa neStudio 7 kuChinhoyi, zvabuda pachena kuti vanamukoti vadzokera kumabasa asi vachiratidza kuti havasi kushanda nemoyo wose semazuva ose. Kusashanda zvine chido zviri kusiya vakawanda vaine mubvunzo wekuti kudzoka kwavo kumabasa hakusi kungotya kudzingwa mabasa zvachose here nehurumende. Vanamukoti pachipatara chikuru chemuChinhoyi yaratidza kuti vana mukoti vanga vachitora nguva yakareba kurapa munhu mumwechete izvo zvanga zvichiita kuti varwere vashoma vapedze nguva yakawanda vari pamitsetse. Mumwe mugari wemuChinhoyi VaFidelis Mupasiri vanoti zviri pachena kuti vanamukoti havasi kuita basa ravo nechido Ambuya Fadzai Rukodzi avo vane muzukuru akapihwa mubhedha vanoti vana mukoti havasi kuita zvinenge zvataurwa nanachiremba sezvo vasina kuperera pabasa ravo. VaMupasiri vanoti chimwe chiri kunetsa ndechekuti varwere vari kumanikidzwa kutenga mishonga kunze kwechipatara uko inodhura zvakanyanya. Asi Amai Sekai Nyamaropa vanoti vanamukoti vari muwadhi muno yamurwa madzimai vari kuda kusununguka vari kuita basa ravo nemazvo uye vakaperera. Vanamukoti avo vanga vachiramwa mabasa kwesvondo rose rapera vakadzokera kumabasa mushure mekunge hurumende kuburikidza nemumwe mutevedzeri wemutungamiri wenyika, General Constantino Chiwenga, yavizisa kuti yange yavadzinga basa. Asi vasati vatanga basa nemusi weMuvhuro vanamukoti vanzi vasaine magwaro ekuti vakabuda basa uye nemamwe ekuti vave kuda basa zvakare izvo vakawanda vanonzi vaita. Mukuru webazi rezvehutano mudunhu reMashonaland West VaWensilus Nyamayaro vanoti vanamukoti vose vadzokera kubasa mushure mekusaina magwaro ose anga achidiwa kuti vasaine uye vakapihwa mukana wekupinza basa vamwe vanamukoti zana basa. Vari kuziva zviri kuitika pachipatara chemuChinhoyi vanoti vamwe vana mukoti vanofungidzirwa kuti ndivo vaikurudzira vamwe kuti varamwe mabasa vacharambirwa kuti vadzoke pabasa. Dr Parirenaytwa vanoti vanamukoti vanosvika zviuru zvitanhatu ndivo vairamwa mabasa pane gumi nezviuru zvitanhatu vari kushanda muzvipatara zvehurumende. Vanotizve zvinhu zvose zvave kufamba zvakanaka muzvipatara. No media source currently available   ",Dr Parirenyatwa Vanoti VanaMukoti Vose Vadzokera kuMabasa
"Mumwe wevatevedzeri wevatungamiri venyika, VaKembo Mohadi, vari kutarisirwa kumiswa pamberi pekomiti yeparamende inoona nezvezvicherwa pamwe nemhando dzemoto, vachibvunzwa nezvavanoziva nezvemari inoita mabhiriyoni gumi nemashanu emadhora inonzi yakabva mukutengeswa kwemangoda, yakatsakatika. Sachigaro wekomiti yeparamende iyi, VaTemba Mliswa, vanoti komiti yavo ichange ichibvunza mibvunzo kuna VaMohadi pamwechete nemamwe makurukota pamusoro penyaya iyi. Vanotizve pari zvino vaunganidza humbowo hwakawanda uye kana vapedza kutaura naVaMohadi, vachagara pasi nekomiti yavo kuti vatenderane zuva rinofanirwa kushevedzwa vaimbove mutungamiri wenyika, VaRobert Mugabe kuti vamirewo pamberi pekomiti iyi. VaMugabe ndivo vakasimudza nyaya yekutsakatika kwemari iyi muna 2016, izvo zvakashamisa vanhu vakawanda kuti mari ine huwandu hwakadaro ingangonzi yashaikwa. No media source currently available ",VaMohadi Votarisirwa Kumiswa Pamberi peKomiti yeZvicherwa
"Komiti yeZimbabwe Rhodes Selection Committee yakadoma Terrens Muradzikwa kuti apihwe bhezari rekuenda kuOxford. Makwikwi aya akapindwa nevechidiki vanobva muZimbabwe, South Africa, Britain, America nedzimwe nyika. Terrens uyo akakunda Zimbabwe yose pabvunzo dzeO level ne A level ari kudzidza paHarvad muAmerica pari zvino. Ainge aine 16 A's pabvunzo dzeO Level, uye 15 points paA Level. Imwe nhengo yomiti iyi, Muzvinafundo Arthur Mutambara vanoti vadzidzi vakapinda muchirongwa chegore rino vane njere dzakapinza. Terrens akadzidza kuMarist Brothers kuNyanga uye pari zvino ari kupeta zvidzidzo zvake zvehupfumi kana kuti economics paHarvard University. Chirongwa cheRhodes Scholarships chakaparurwa muna 1903 pasi pechido chaCecil John Rhodhes chekuti nhaka yake yaizogoverwa sei. Muzvinafundo Mutambara vanoti pakusarudza wekupa bhezari iri havangotarise zvidzidzo, asi kuti vanhu vanogonawo kutungamira uye zvemitambo. Vazhinji vakapinda muchirongwa ichi vakazoita vatungamiri kusanganisa vaive mutungamiri wenyika yeAmerica VaBill Clinton naivo VaMutambara vakavawo mutevedzeri wemutungamiri wehurumende yemubatanidzwa. No media source currently available  ",Terrens Muradzikwa Osarudzwa Kuenda kuOxford neZimbabwe Rhodes Selections Committee
"Dare repamusoro ratura mutongo wekuti kambani yeTelecel Zimbabwe imboramba ichishanda gakava rayo nehurumende richigadziriswa. Mutongi wedare repamusoro, Va Nicholas Mathonsi, vatura mutongo uyu zvichitevera chikumbiro chakaitwa neTelecel Zimbabwe. No media source currently available Va Mathonsi vati vachazopa zvikonzero zvavo zvizere muzuva ravasina kutara pavatura mutongo uyu mumahofisi avo. Telecel Zimbabwe yakasvitsa chikumbiro kudare repamusoro chekuti ibvumidzwe kushanda zvichitevera kukanzurwa kwakaitwa rezenesi nePost and Telecommunications Regulatory Authority of Zimbabwe kana kuti Potraz. Potraz iri kupomera Telecel mhosva yekusatevedza mutemo wenyika. Va Mathonsi vatiwo Potraz isave nechekuita nezvenyaya ye Telecel kudzamara Telecel yapedzerana negurukota rinowona nezvehumhizha mukufambiswa kwemashoko, Va Supa Mandiwanzira. Hatina kukwanisa kutaura naVa Mandiwanzira kuti tinzwe divi rehurumende zvichitevera mutongo uyu sezvo nharembozha yavo yanga isiri kudairwa. Mutauriri weTelecel Zimbabwe, Va Francis Chimanda, varamba kutaura nezvenyaya iyi neStudio 7 vachiti vatora danho sekambani kuti vasazeye nyaya iyi nevatori venhau. Zvichakai, mumwe mugari wemu Harare uye ari muzvinabhizimusi anoshandisa nhamba dzeTelecel Zimbabwe, Va Emmanuel Marara, vanoti vafara zvikuru nemutongo waturwa nedare uyu. VaMarara vashorawo hurumende nekuda kuvharisa kambani ye Telecel vachiti vanhu vazhinji vanogona kurasikirwa nemabasa izvo zvinhu zvisina kumira zvakanaka munyika munyaya dzezvehupfumi. Mumwe anoshandisawo nharembozha yeTelecel, Va Martin Musevenzi, avo vanoita basa rekuhodha zvinhu vachitengesa, vanoti vanhu vazhinji vanga vave kuziva nhamba dzavo dzeTelecel zvekuti dai dare raramba kupa Telecel mvumo yekuti ienderere mberi nebasa, hupenyu hwaizovaomera zvikuru. Kambani ye Telecel Zimbabwe ndiyo kambani yechipiri munyika pakukura inoita zvembozhanhare, uye inoti ine vanhu mamiriyoni maviri nemazana mashanu ezviuru vanoshandisa mbozhanhare dzayo munyika. Kambani yeTelecel Zimbabwe ikambani yakaumbwa nekambani yekunze yeTelecel Globe pamwe neEmpowerment Corporation yavana muzvinabhizinesi vemuZimbabwe. Telecel Globe ine zvikamu makumi matanhatu kubva muzana zvemari muTelecel Zimbabwe, ukuwo Empowerment Corporation iine zvikamu makumi mana kubva muzana. Telecel Globe iri pasi pekambani yeOrascom Telecom Company, iyo ine manhizinesi mu Africa, Europe, Asia, Middle East ne North America. ",Vanoshandisa Telecel Zimbabwe Votura Befu
"Sangano rinoongorora nyaya dzesarudzo rakazvimirira reZimbabwe Election Support Network, kana kuti ZESN, rinoti kune zvakawanda zvinoda kugadziriswa munyaya dzekunyoreswa kwevavhoti kusanganisira kuranga vari kutyisidzira vanhu nekukurudzira vechidiki kunyoresa kuvhota kuti chikamu chepiri chekunyoresa vavhoti chibudirire. Vachitaura nevatori venhau muHarare, sangano reZESN rabudisa ongororo yavo yechikamu chekutanga chekunyoreswa kwevavhoti icho chakapera musi wa25 Gumiguru. Sachigaro wesangano iri, VaAndrew Makoni, vati huwandu hwevanhu vakadzoserwa kumba vasina kuuya nezvakakwana kuzonyoresa hunoratidza kuti pachiri kuda kuitwa dzidziso yakakura kune veruzhinji. VaMakoni vatiwo sangano reZESN riri kushungurudzwa zvikuru nekushomeka kwevanhu vakanyoresa muchikamu chekutanga kunyanya vechidiki. Vanoona nezvekufambiswa kwemabasa muZESN, Amai Ellen Dingani, vatiwo sesangano vatangawo zvirongwa zvekudzidzisa veruzhinji nezvekunyoresa sezvo zvichiratidza kuti ruzivo rwushoma. Vatiwo vari kushanda nemasangano evakaremara sezvo vari vamwe vemapoka asiri kuwana dzidziso muchirongwa chekunyoresa ichi. Sangano iri rakurudzira komisheni inoona nezvesarudzo yeZimbabwe Electoral Commission kuti muchikamu chepiri ichi vakoshesewo vanorarama nehurema nekuona kuti pane nzvimbo dzekunyoresa dzinosvikika zvirinyore. ZESN inotiwo nyaya yekutyisidzirwa kwevanhu ichiri kuenderera mberi vanhu kumaruwa kunyanya vachinyeperwa kuti vachaonekwa pavanenge vavhotera. ZESN yatiwo kana nhengo dzayo dziri kuongororora chirongwa chekunyoresa vavhoti dziri kutyisidzirwa kunzvimbo dzakaita seZvishavane, Mwenezi West neBulilima East. Mukuru wesangano reZimbabwe Democracy Institute, Doctor Pedzisayi Ruhanya, vaudza Studio7 kuti zvakakosha kuti masangano akazvimirira akaita seZESN ashande pamwe chete neZEC nevamwe vezvematongerwo enyika kugadzirisa zvimhingamupinyu zviri kusangana nevari kunyoresa kuvhota kuti zvigadziriswe. Chikamu chepiri chekunyoresa kuvhota chinopera musi wa 13 Mbudzi, uye ZEC ine zvikamu zvina zvekunyoresa kuvhota. No media source currently available ",ZEC Inokuridzirwa Kudzidzisa Vanhu Zvakakwana
"Mutungamiriri webato rinopikisa, rePeople's Democractic Party, VaTendai Biti, vanoti zvinhu hazvina kumira zvakakanaka munyika munyaya dzematongerwo enyika pamwe nehupfumi zvekuti munyika munogona kuita kurwisana kunotyisa mukati menguva pfupi inotevera. Vachitaura pamusangano wainge wakarongwa nesangano reSouthern African Political Economy Series maererano nemafambiro achaita zvinhu kana mutungamiriri wenyika VaRobert Mugabe vachinge vaenda. Musangano uyu wakaitwa China manheru. VaBiti vakati kurwisana kuri kuitika mubato ririkutonga reZanu PF, kusamira zvakana kwehupfumi pamwe nekusawirirana mukati memapato anopikisa munyika ndizvo zvinoita kuti vafunge kuti munyika munogona kuita nyonga nyonga nekuurayana kwevanhu sezvaikaita kunyika yeRwanda muna 1994. Vakaenderera mberi vachiti kana VaMugabe vakabva pari zvino sezvo vakwegura panofanira kuumbwa hurumende yemubatanidzwa kwenguva pfupi inonzi National Transitional Authority. Transitional Authity iyi inonzi ndiyo inozoona kuti munyika maitwa sarudzo murunyararo. Nhengo yebodhi reCrisis in Zimbabwe Coalition, VaMehluli Dube vanoti vanobvumirana nemaonero aVaBiti uye hurongwa hwavo hweNational Transitional Authority hunofanira kupihwa mukana. Asi vanoti havaone izvi zvichitika pari zvino sezvo bato riri kutonga ririkuita sekuti hapana zviri kunetsa uye richiti rakasarudzwa nevanhu. VaPride Mukono vanotiwo pfungwa dzeNational Transitional Authority dzakanaka chose sezvo dzichipa nyika mukana wekugadzirisa zvinhu sarudzo dzisati dzaitwa. Muzvinafundo, Sabelo Gastheni Ndhlovu vekuUniversity of South Africa vakati maonero aVaBiti akanaka chose uye zvinofadza kuti pane vamwe vakaita saVaBiti vari kushanda kugadzirisa zvinhu munyika. Asi muzvinafundo Rudo Gaidzamwa vepaUniversity of Zimbabwe vanoti veruzhinji munyika havanachivimbo nemapato ezvematongerwo enyika uye ndosaka vave kuzara kudzisvondo uko vanopihwa tariro maererano nehupenyu hwavo. VaMugabe vatonga nyika kwemakore makumi matatu nemashanu uye hapana hwaro hwakajeka kwekuti zvinhu zvichafamba sei kana vakafa kana vakasiya chigaro. No media source currently available ",VaBiti Voyambira Hondo muNyika Pakasaiswa Musoro Pamwe Chete
"Nyanzvi munyaya dzezvematongerwo enyika nemagariro evanhu dzinoti nyaya dze Panama Papers munongedzo mukuru pazvinhu zvisiri kufamba zvakanaka munyika. Nyanzvi munyaya dzezvematongerwo enyika nemagariro evanhu dzinoti nyaya dze Panama Papers munongedzo mukuru pazvinhu zvisiri kufamba zvakanaka munyika. Nyanzvi idzi dzinoti mari dziri kuvigwa kunze kwenyika dziri kuita kuti zvinhu zviomere veruzhinji, vakapfuma vachiramba vachizvimba matumbu nekugarika. Mashoko aya anotevera kuburitswa kwemazita evanhu vemuZimbabwe vari Panama Papers vachipomerwa mhosva yekuburitsa mari munyika zvisiri pamutemo. Chipangamazano musangano re Trust Africa, Va Briggs Bomba, vanoti kunyange hazvo mazita evakuru vakuru muhurumende asiri mumagwaro e Panama Papers, vane chokwadi kuti pane vanhuwo zvavo vari kushandiswa nevakuru ava kuburikidza nekushandiswa kwemazita avo mukuviga mari idzi kunze kwenyika. Vanoongorora zvematongerwo enyika vakazvimirira, Va Rueben Tendai Mbofana, vanoti veruzhinji vanofanirwa kupinda mumigwagwa vachiratidzira kusafara nekuurayiwa kuri kuitwa nyika yavo. No media source currently available ",Veruzhinji Vokurudzirwa Kusimudza Musoro Zvichitevera Zviri Kubuda muPanama Papers
"Varairidzi vemunyika vazivisa neMuvhuro kuti vachange vachishanda zuva rimwe chete pasvondo sezvinoenderana nemihoro yavo, iyo vanoti iri pazvikamu makumi maviri nechimwe kubva muzana zvemihoro yavaifanirwa kunge vachiwana. Izvi zvabuda pamhemberero dzekucherechedza zuva revarairidzi pasi rose, reWorld Teachers’ Day, dzaitwa muHarare nemasangano mana evarairidzi, anoti reAmalgamated Rural Teachers’ Union of Zimbabwe (ARTUZ), Progressive Teachers’ Union of Zimbabwe (PTUZ, Zimbabwe Teachers’ Association (ZIMTA) neTeachers’ Union of Zimbabwe (TUZ). Mutungamiri weARTUZ, VaObert Masaraure, vanoti masangano anomirira varairidzi aya atorawo mukana uyu kutaura zvaari kuita semasangano evarairidzi, uyewo zvaanotarisirawo kubva kuhurumende. Masangano aya anonzi atorawo mukana uyu kuyeuchidza hurumende kuti igadzirise zvichemo zvevarairidzi panyaya yemihoro nemashandiro avo, uye kusimbisa hondo yekurwisana nedenda reCovid-19 muzvikoro. Gurukota idzva redzidzo, Doctor Evelyn Ndlovu, vanonzi vange varipowo pachiitiko ichi, uye vanonzi vati chinangwa chavo ndechekudzosera chiremera chevarairidzi. Vanonzi vakurudzirawo varairidzi kuti vaende kumabasa mazuva ose vachiti hurumende iri kutarisa zvichemo zvavo. Zuva reWorld Teachers’ Day rakacherechedzwa pasi rose svondo rapera neChipiri musi wa 05 Gumiguru pasi pedingindira rinoti “Teachers at the Heart of Education Recovery,” iro rakanangana nekucherechedza kusaneta kwevarairidzi, zvikuru munguva ino yedenda reCovid-19. Hatina kukwanisa kubata Doctor Ndlovu kuti tinzwewo kubva kwavari segurukota redzidzo. Asi VaMasaraure vanoti varairidzi vatambira nemufaro chivimbiso chegurukota redzidzo chekuda kudzosera chiremera chavo, asi vachamirira kutanga vanona kana zvakazadziswa ivo vozoendawo kumabasa mazuva ose. No media source currently available ",Varairidzi Vanocherechedza Zuva reVarairidzi Pasi Rose Vachiti Vachashanda Zuva Rimwe paSvondo
"Dzimwe nyanzvi munyaya dzezvehutano dzinoti dambudziko rechirwere cheCovid-19 rinopera chete kana munhu wese atora matanho ekuzvidzivira kubva kuchirwere ichi. Nyanzvi idzi dzinotiwo vanhu vanenge vabatwa nechirwere ichi vanofanirwa kutevedzera kurudziro kubva kubazi rezvehutano pamwe nesangano reWorld Health Organization zvokuona kuti vazvipatsanura kuhama neshamwari dzavo kuitira kuti chirwere ichi chasapararire. Mumwe mudzimai wekuMberengwa, Amai Ruramai Moyo, vanoti vakazvitsaudza mushure mekunge baba vavo vakanga vabva kuUnited Kingdom vafa nechirwere cheCovid-19. Sezvo vakanga vasangana nababa vavo pavairwara vasingazive kuti vaive nechirwere ichi, Amai Moyo vanoti vakatora matanho anokurudzirwa nenyanzvi dzehutano pavakaziva chakanga chaita kuti baba vavo vashaye. Senzira yekudzivirira chirwere ichi, Amai Moyo vanoti hapana munhu anobvumirwa kuvashanyira kumba kwavo kudzimara denda iri rapera hukasha hwaro. Amai Moyo vanoti panguva yavaive vakazvitsaudza, vaishanyirwa nevebazi rehutano vachiongororwa kaviri pazuva zvokuti havasati vatombobuda mumba kubva musi wa 3 Ndira. Munyori mukuru wesangano reZimbabwe Doctors for Human Rights, Dr Norman Matara, vanoti chikamu chikuru chevanhu vanobatwa neCovid 19, kana vakatevedza zvinokuudzirwa kuita nenyanzvi, uye kuzvitsaudza kuitira kuti vasatapurire hama neshamwari chirwere ichi. Dr Matara vanokurudzira vanogara mudzimba dzakamakidzana kuti anenge abatwa neCovid-19 aende kunogara kunzvimbo dzakatarwa nehurumende kuitira kuti asatapurire chirwere ichi kuvamwe vake. Vanoti murwere uyu anofanirwa kudzokera kumba kana chirwere ichi chapera mumuviri make. Dr Matara vanoti hama neshamwari dzinofanira kubata varwere veCovid-19 zvakanaka nokuti zviri kuonekwa kuti pane kusemwa kuri kuitika zvokuti vamwe vave kutorwara nepfungwa nenyaya yokusemwa kwavari kuitwa nevanhu vanofanira kunge vachivasimudzira nemashoko anonyaradza. Nyanzvi yehutano hwepfungwa Dr David Mukwekwezeka vanoti dambudziko guru riripo nderekuti vanhu havasi kuteerera yambiro dzavari kuudzwa nenyazvi dzehutano zvokuti ndizvo zviri kukonzera kuti denda iri rirambe richitenderera muvanhu. Studio 7 haina kunzwa kubva kumukuru anoona nezvehutano mukanzuru yeHarare, Dr Prosper Chonzi, sezvo vasina kubatika panherembozha yavo, kana kupindura mibvunzo yatakavatumira. Asi kanzuru yeHarare ine hurongwa hwekuoongorora pamwe nekurapa pachena chirwere cheCovid-19 muzvipatara zvayo nemakiriniki makuru gumi nemaviri. Studio7 haina kukwanisa kunzwa kubazi rezvehutano parimire panyaya yedambudziko iri, asi vakafanobata chigaro chemunyori mubazi iri, VaRobert Mudyirandima, vakaudza vatori venhau svondo rapera kuti pane hurongwa hwekutsvaga mari yekubatsira mukutengwa kwenhomba yeCovid-19. Zimbabwe, iyo iri kutatarika munyaya dzemari, iri kushandawo neWorld Health Organization muchirongwa che COVAX icho chakanangana nekuwanira vanoshaya nhomba yeCovid-19 vanosvika mamiriyoni matatu munyika. Chirongwa cheCOVAX chiri kufanirwa kutanga mwedzi uno. Kudzamara chirongwa cheCOVAX chatanga, vanhu vakawanda vakaita saAmai Ruramai Moyo vachagara vachityira mhuri nehama dzavo kuti dzinogona kubatwa nechirwere ichi sezvo nhomba yacho isati yava kuwaniswa veruzhinji muZimbabwe.",Nyanzvi Dzokurudzira Kusasarura Vari Kurwara neCovid-19
"Huwandu hwevanhu vari kubatwa nechirwere cheCovid-19 kuBulawayo hunenge huri kuramba huchiwedzera zvakanyanya mumazuva mashoma apfuura kunyangwe muHarare mune vanhu vakawandisa vabatwa nacho zvinhu zvinenge zviri kuramba zvichiita nani. Nemusi weSvondo bazi rezvehutano rakazivisa kuti pavanhu makumi matatu nevanomwe vakabatwa nechirwere ichi, makumi maviri vari kuBulawayo, vana kuHarare, mumwe chete kuMashonaland East uye vaviri kuMidlands. Vanhu vose ava havana nhoroondo yekubuda munyika. Vanhu vabatwa nechirwere ichi munyika vave zviuru zvisere nezana nemakumi mana nemanomwe kana kuti 8, 147. Munyika mune vanhu mazana maviri nemakumi matatu nevasere kana kuti 237 vari kurwara neCovid-19 parizvino. Pavanhu vari kurwara ava, muBulawayo ndimo mune vanhu vakawandisa vanosvika zana negumi nevatanhatu kana kuti 116. Harare inova ine vanhu vakawandisa vakabatwa nechirwere ichi kubva zvachatanga musi wa 20 Kurume, ine vanhu makumi maviri nevanomwe chete vari kurwara parizvino. Vanhu vapora kusvika parizvino zviuru zvinomwe nemazana matanhatu ane makumi manomwe nevasere kana kuti 7, 678. Izvi zvinotevera kupora kwevamawe vanhu vashanu nezuro. Hakuna munhu akafa nezuro zvichireva kuti vanhu vafa vachiri mazana maviri nemakumi matatu nemumwe kana kuti 231. Harare ndiyo ine vanhu vakawandisa vakafa vanosvika zana nemakumi maviri nemumwe ichiteverwa neBulawayo ine vanhu makumi mana nevanomwe vakashaya. Masvingo ndiro dunhu rine vanhu vashoma vakashaya vanova vaviri chete.",Huwandu hweVanhu Vari Kubatwa neCovid-19 muBulawayo Hwowedzera Zvakanyanya
"Vamwe vagari vemuChinhoyi vanoti danho reparamende rekunzwa zvinofunga veruzhinji pamusoro pekuparurwa kwemari yema bond notes kutambisa mari yenyika sezvo pfungwa dzavo dzisisashandiswe. Vamwe vagari vemuChinhoyi vanoti danho reparamende rekunzwa zvinofunga veruzhinji pamusoro pekuparurwa kwemari yema bond notes kutambisa mari yenyika sezvo pfungwa dzavo dzisisashandiswe. Vachitaura neChishanu muChinhoyi vazhinji vevataura vashoropodza nhengo dzekomiti yeparamende inoona nezvemari nekusimudzirwa kwehupfumi dzanga dzichitsvaka mazano panyaya yekuparurwa kwemari yema bond notes vachiti hazvina zvazvichabatsira sezvo mari iyi yave kutoshandiswa zvichipesana nezvaida vanhu vakawanda. Mumwe wevataura pamusangano uyu, VaGivemore Chari, vanoti kufamba kuri kuita vamiriri veparamende kungoita kuti vazadze homwe dzavo nemari yavanowana sezvo mutemo wakatotarwa kare. VaChari vanoti vamiririri veparamende havasi kumiririra vanhu asi kuti vave kutotsigira vatongi vari kudzvanyirira veruzhinji nekuda kwetumari twavari kuwana mukufamba uku vachiti vari kunzwa pfungwa dzevanhu. Izvi zvinotsigirwa nemumwe mugari wemuChinhoyi, VaLawrence Mlambo, vanoti nhengo dzeparamende hapana zvadziri kuita asi vari kutsvaka mari yekushandisa pakisimusi sezvo gore rave kupera. Pamboita kukandidzana makobvu nematete pakati pevanhu vapinda musangano uyu apo vazhinji vanga vave kusveveredza avo vanga vachitsigira kushandiswa kwema bond notes. Amai Marther Munondo vanoti hurumende inofanirwa kutendwa nekuunza mari yema bond notes sezvo mari yekuAmerica iri kunetsa kuwana uye isingakwanise kuwedzerwa nekugadzira imwe. Vagari vemuChinhoyi vatiwo midziyo yehurumende inenge yasakara sedzimotokari dzinofanirwa kutengeswa pajekerere kwete zvechihwande hwande izvo zvinozopa kuti vakuru vakuru vehurumende vawane midziyo yose. Musangano wanhasi wapindwa nevanhu vashoma vasingasvike makumi matatu. Komiti yeparamende iyi iri kufamba mumatumhu akasiyana siyana ichinzwa pfungwa dzevanhu pamusoro pema bond notes.",Komiti yeParamende Yoshorerwa maBond Notes kuChinhoyi
"Kuramwa mabasa kwanga kwakarongwa nesangano reAmalgamated Rural Teachers Union of Zimbabwe, ARTUZ, kwapera neChitatu sangano iri richiti hurongwa hwaro hwemazuva matatu hwakabudirira zvikuru. Vachitaura neStudio7 parunhare, mutungamiri weARTUZ, VaObert Masaraure, vati hutungamiri hwesangano ravo huri kusangana neChina kuti huzeye zvakabuda mukuratidzira kwavo. VaMasaraure vati sangano ravo richabuda negwara rekutora mushure mekunzwa zvinobva kumativi mana enyika zvinenge zvichikurudzirwa nenhengo dzavo. VaMasaraure vati varairidzi vakawanda vanga vachikurudzira kuti kuramwa mabasa uku kuenderere mberi kudzamara hurumende yagadzirisa zvichemo zvavo. Asi vati vacharamba vakamira nechisungo chavo chemazuva matatu, zvimwe zvinozoitwa zvinobva muvanhu. Kuramwa mabasa kwenhengo dzeARTUZ kwaitika panguva iyo mutungamiri wenyika, VaEmmerson Mnangagwa, vaparura chirongwa chenhaurirano pakati pevashandirwi, vashandi nehurumende, cheTripartite Negotiating Forum, kana kuti TNF. VaMnangagwa vanonzi vasainawo bhiri remutemo weTNF vamwe vachiti pane zvikamu zvakawedzerwa mumutemo weTNF zvinoita kuti kuratidzira kwevashandi kusaite nyore. Asi VaMasaraure vati chakakosha hausi mutemo unobata vashandi asi kuti bumbiro remitemo inobata vashandi. Vati ikodzero yemushandi wese kuratidzira kana asiri kugutsikana nezvinenge zvichiitwa nemushandiri. Nhengo dzeARTUZ dzakasungwa muna Kurume zvichitevera kuramwa mabasa nekuratidzira kwakarongwa neZimbabwe Congress of Trade Unions, ZCTU, muna Ndira. Vatungamiri veZCTU vakasungwawo zvichitevera chiitiko ichi. No media source currently available ",Kuramwa Basa kweARTUZ Kwapera neChitatu
"Bato reMDC Alliance rinoti vatsigiri veZanu-PF vachitsigirwa nemapurisa nemauto vari kuenderera mberi vachishungurudza nhengo dzebato ravo kuMasvingo uko mutungamiri webato iri VaNelson Chamisa vari kusangana nevanhu, masabhuku nevamwe. Motokari dzaVaChamisa dzinonzi dzakatemwa nemusi weMuvhuro uye kubva musi uyu wange vachiita hwakitsi nagonzo nevatsigiri veZanhu-PF nemapurisa vanonzi vari kuyedza kuvakanganisa kuita misangano yavo. Asi veZanu-PF vanoti MDC yanyangira yaona nekuti iri kuda kusvibisa zita renyika pachauya neMuvhuro nhumwa yeUnited Nations Doctor Douhan kuzoongorora matambudziko atarisana nenyika panyaya yezvirango. Gweta VaTinomudaishe Chinyoka, vanova nhengo yeZanu-PF vachimbomirirawo mutungamiri wenyika VaEmmerson Mnangagwa vanoti chatove chigariro kuti pose panoitwa misangano yakakosha kunze, veMDC Alliance vanoyedza kuita zvinoita ekuti vanzi vari mukanwa mamupere. Meya weHarare akambomiswa basa vari nhengo yeMDC Alliance VaJacob Mafume vanoti vari kushamisika kuti sei mapurisa asiri kusunga vavanoti vatsigiri veZanu-PF vari kubuda pamavhidhiyo vachitaura pachena kuti vakaita mhirizhonga. No media source currently available ",VeZanu-PF neMDC Alliance Votatsurana paNyaya yeMhirizhonga Yotanga Munyika
"Mutungamiri wenyika VaEmmerson Mnangagwa nezuro vakadoma vaive vakafanobata chigaro chemukuru wemapurisa, VaGodwin Matanga kuti vave ndivo mubati wechigaro, kana kuti Police Commissioner General. Nhepfenyuro yeZimbabwe Broadcasting Corporation inoti VaMatanga vadomwa kuburikidza nechikamu chebumbiro remitemo yenyika, icho chinotsigira kuti pave nemukuru wemapurisa. VaMatanga vari kutora chigaro chaive nevakaenda pamudyandigere, VaAugustine Chihuri, avo vakasiya basa muna Zvita wegore rapera. Chimwe chizvarwa cheZimbabwe chiri muColumbus, kudunhu reOhio, muAmerica, uye vaine ruzivo nemashandiro emapurisa, VaZvidzai Ruzvidzo, vanoti vanotambira chose kudomwa kwaVaMatanga. VaRuzvidzo vanoti VaMatanga vane ruzivo rwakakosha rwunodiwa neboka remapurisa rwavakaunganidza munguva yavaive vari mutevedzeri vaVaChihuri. Asi vanoti chikuru chinofanirwa kuitwa naVaMatanga, kurwisana nehuwori hunonzi huri mumapurisa, uye kudzosa chivimbo nechiremera zvemapurisa mune veruzhinji, avo vanga vasisaremekedzi mapurisa nekuda kwezvipomerwa izvi. No media source currently available ",Hurumende Inodoma VaMatanga seMukuru weMapurisa
"Bato riri kutonga reZanu PF rinoti nhengo dzaro dzeparamende hadzisi kuda kumhanyirira kuwana motokari dzekufamba nadzo sevadare veparamende nekuti kune zvinhu zvakawanda munyika zviri kuda mari nekugadziriswa nechimbichimbi. Mukokeri wenhengo dzeZanu PF muparamende, uye vari mumiriri weGutu South mudare reparamende, VaPupurai Togarepi, vanoti hurumende iri kuda kuisa maziso nezvikwanisiro kune dzimwe nyaya dziri kunetsa vana veZimbabwe, kwete kutanga nezvido zvavo sezvo ivo vari vashandi vevanhu. Vanoti kana zvinhu zvagadzikana, vachazoita hurongwa hwekuti vawane motokari dzekushandisa, asi pari zvino vanoti vanoda kumborwisana nemamiriro akaita zvinhu munyika ayo ava bvuma kuti zvinhu zvakaita manyama amire nerongo. VaTogarepi vanoti vari kunoita hurukuro nevamwe vavo veMDC vari mudare reparamende kuti vabatane mukumbomira kutsvaga motokari idzi, kunyange vachifanirwa kudziwana. Studio 7 yakundikana kubata mukokeri wenhengo dzeMDC muparamende, uye vachimirira Chikanga-Dangamvura, VaProsper Mutseyami kuti tinzwe kuti nhengo dzavo dzinotambira here hurongwa hweZanu PF uhwu. Vamiriri veparamende vanonzi vari kuda zvikakarara zvemotokari. No media source currently available ",Nhengo dzeZanu PF Dzinoti Hadzisi Kutambira Motokari dzeParamende Pari Zvino
"Sangano rinomirira kodzero dzevarairidzi vekumaruwa rinoti riri kuungana neChishanu kumahofisi egurukota rezvemari, VaMthuli Ncube, richichema kwarinoti kuparara kwaita mihoro yavo. Sangano reAmalgmated Rural Teachers Union of Zimbabwe, Artuz, rinoti richange rakapfeka mbatya nhema musi unotambira varairidzi mari dzavo mwedzi wega wega senzira yekuratidzisa kuchema kwaro rufu rwemihoro yevarairidzi. Munyori wemukuru wesangano iri, VaRobson Chere, vanoti vari kuenderera mberi nekuungana pamuzinda wegurukota rezvemari, izvo zvavachapota vachiita mwedzi wega wega. VaChere vanoti vachatanga kupfeka mbatya nhema nemusi weChishanu, uye vachaita izvi musi wavanotambira peyi yavo yepamwedzi mwedzi wega wega. Sangano iri rinoti haridi kupihwa mvumo nemapurisa yekuenda kumahofisi aVaNcube sezvo richibvumidzwa nemutemo kuita misangano pasina kuzivisa mapurisa. VaChere vanoti pane mutongo wedare wakatara kuti mapurisa asapindire mumisangano inenge yakarongwa nesangano ravo, nokudaro vanovimba kuti mapurisa achiri kuremekedza mutongo uyu. VaChere vanoti mihoro yevarairidzi yaparadzwa nekudhura kuri kuita zvinhu munyika pamwe nekupera simba kwedhora remunyika. VaChere vanoti murairidzi ari kutambira mari inoenzana nemadhora ekuAmerica makumi matatu pamwedzi, kunyange hazvo vaisitambira mazana mashanu emadhora ekuAmerica. No media source currently available ",Artuz Youngana neChishanu kuHofisi yaVaMthuli Ncube Ichichema Kufa kweMihoro?
"Mutungamiri weZanu PF, VaEmmerson Mnangagwa, nhasi vaudza Politburo yebato ravo kuti kuvandudzwa kwemitemo yesarudzo kuri kukurudzirwa hakuna maturo vachiti Zimbabwe yakaisa mubumbiro remitemo zvese zvinodiwa neSADC panyaya yesarudzo. Vachivhura musangano wePolitiburo, VaMnangagwa vati vanhu vari kuda shanduko panyaya dzesarudzo nehupfumi havasi kubuda pachena kuti shanduko yavanoda ndeipi. Vati Zimbabwe yaisa zvese zvinodiwa neSADC pasarudzo kana kuti SADC Electoral Guidelines mubumbiro rayo iro vati rimwe remabumbiro akanaka chose mudunhu rese. VaMnangagwa vati kune avo vari kushora hurumende nekusaita sarudzo dzemaBy-Election, vanofanira kuziva kuti Zimbabwe yakasiyana nedzimwe nyika dzisina kutemerwa zvirango zvehupfumi nekudaro yakamira kuita sarudzo senzira yekuchengetedza vanhu kubva kudenda reCovid-19. Asi vati sarudzo idzi dzave kuzoitwa muna Kurume gore rinouya uye vakurudzira nhengo dzebato ravo kuti dzishande zvakasimba kuitira kuti Zanu PF ikunde musarudzo dzegore rinouya nedza2023. Mapato anopikisa pamwe nemasangano anoshanda akazvimirira anoti mutemo wesarudzo unofanira kuvandudzwa kuitira kuti nyika ikwanise kuita sarudzo dzakachena. Mutungamiriri werimwe remapato anopikisa reNational Consititutional Assembly, Muzvinafundo Lovemore Madhuku, vaudza Studio 7 kuti manyepo ari kutaurwa naVaMnangagwa ekuti vari kuda shanduko pamutemo wesarudzo havasi kubuda pachena kuti vanoda shanduko ipi. VaMadhuku vati nyaya iyi iri kutotaurwa nezvayo kuPolitical Actors Dialogue uko bato raVaMnangagwa riri nhengo. Vati imwe shanduko inodiwa ndeyekuti mutungamiriri wenyika asave iye ega anodoma nhengo dzekomisheni inoona nezvesarudzo. Mutauriri weMDC-T, VaWitness Dube, vatsinhirawo mashoko aVaMadhuku vachiti bato ravo rakatonyorera VaMnangagwa richavaudza nezveshanduko iri kudiwa. Vanoti zvakawanda zvinoda kuchinjwa kuti sarudzo dziitwe zvakajeka zvakaita sekuti zvizvarwa zveZimbabwe zviri kunze kwenyika zvivhote. Mutevedzeri wemutauriri webato guru runopkisa reMDC Alliance, VaGift Ostallos Siziba, vaudza Studio 7 kuti VaMnangagwa vanozviziva kuti panodiwa shanduko pamutemo wesarudzo asi kuti havadi kuzvitambira nekuti vanozviziva kuti havahwine sarudzo kana mutemo uyu ukasandurwa. VaSiziba vati panodiwa kusandurwa zvakawanda zvakaita semaitiro emauto anopindira munyaya dzesarudzo. Vati Zimbabwe iri kusangana nematambudziko akawanda pari zvino nenyaya yekuti haina kuita sarudzo dzakajeka muna 2018 VaMnagangwa vakurudzirawo vese vasina kubaiwa nhomba kuti vabaiwe nhomba yekudzivirira Covid-19 vachiti nyika ine nhomba dzinokwanira vese vanoda kubayiwa. No media source currently available ",VaMnangagwa Vanoti Zimbabwe Yakavandudza Kare Mitemo yeSarudzo
"Dunhu reMasvingo idunhu rine mukurumbira munyaya dzematongerwo enyika, uye idunhu rine vakuru vakuru munyaya dzematongerwo enyika vakawanda vane zvigaro zvepamusoro mumapato ezvematongerwo enyika. Panguva dzesarudzo dunhu iri rinozivikanwa richipisa kubva nyika ichiwana kuzvitonga, apo vanoita nezvematongerwe enyika vanonetsana kuti vapinde pazvigaro. Masvingo inozivikanwawo nekunetsana kwevanokwikwidzana, nedzimwe nguva kuchizoita mhirizhonga yakakura. Kubva pakawana nyika kuzvitonga, dunhu iri ragara richitorwa neZanu PF musarudzo, asi izvi zvakachinja muna 2008, apo MDC-T yakatora zvigaro zvigaro gumi nezvina musarudzo dzenhengo dzeparamende. Nyanzvi munezvematongerwe enyika, VaTakafira Zhou, vanoti Masvingo idunhu rine mutauro panyaya dzesarudzo kubva nyika ichisununguka, nenyaya dzemakakatanwa. “Ndingati history yema elections muMasvingo kubva 1980 kana mu liberation struggle, Masvingo yai supporta liberation struggle zvikuru, kubva 1980 muMasvingo makawhinwa ne Zanu PF zvikuru, Zanu PF yaihwina asi chiri clear ndechekuti ma politicians eMasvingo haana kubatana, division yagara iripo kubva 1980 vachitambiswa nhova nevanhu vekusoro uko mazezuru vana Mugabe, vachitungamiririwa nevanhu vasinganyatsoona , saka tikaona pakauya opposition yakauya wo asi haiana kunyatsoita a mark yakahwina kuna Bikita neMasvingo urban asi pa 2008 ndopaikiata mark ikatora ma seats akawanda.” Asi musarudzo dzakazotevera muna 2013, Zanu PF yakadzoka nesimba ikatora zvigaro zvose makumi maviri nezvitanhatu izvo zvakaita kuti MDC isare yakabata pasi. Vamwe vanoongorora zvematongerwe enyika vanoti kunyange hazvo Zanu PF iri iyo yakakunda pasarudzo dzakapfuura , mapato anopikisa ane mukana wekudzosa zvigaro izvi akapinda akabatana sezvo muZanu PF muine kunetsana . VaZhou vanoti kunyange hazvo MDCT yakakundwa muna 2013, gore rino ine chiedza chekukunda ikaita mubatanidzwa wakasimba sezvo Zanu PF yakapatsanuka sezvakabuda pasarudzo dzayo dzekusarudza vamiririri. “Zhou-MDC tirikuona yave ne resurgence, ikwanisa kubataana ne mawe mapato ma chances makuru muMasvingo nekuti vakuru vaifana khwina ku Zanu PF vakaruza, saka ikaita selection ye macandidates inemukana mukuru tichitarisa kuti Zanu PF yakapatsanurana.” Asi veZanu PF vanoti kunyange hazvo vainetsana mumba mavo pasarudzo dzebato ravo, vachabatana kana vave kusangana nemamwe mapato vokunda zvakare musarudzo dzegore rino. Nhengo yeZanu PF ichakwikwidza muMasvingo Urban, VaBernad Taguma Mazarire, vanoti vanotarisira kutsvaira zvigaro zvose zveparamende mudunhu rose reMasvingo sezvavakaita muna 2013. “Chokutanga ndoda kutenda President wedu Cde ED Mnangagwa nekuita kwavakaita ma primary elections edu, ini ndiri kuona tichitora ma seats ose muMasvingo toda kuti idozokere, ne new dispensation we are talking of creation of jobs, mukada kuona manifesto yatakabuda nayo toda ku unita vanhu, development, I will work hard to make sure kuti Masvingo ichaita one of the best cities in Zimbabwe.” Apowo mutauriri we veMDC-T inotungamirwa na VaNelson Chamisa muMasvingo, VaSimon Mupindu, vanoti rwendo runo masamba asiyana, uye vanotarisira kukunda Zanu PF zvine mutsindo. Mumwe muongorori wezvematongerwe enyika anotaura akazvimirira, VaMasimba Gonese , vanoti kunyange Masvingo yakakosha munhoroondo dzenyika, pasarudzo haina simba rekuchinja zvinobuda musarudzo kuti rimwe bato rikwanise kukunda. VaGonese vanoti dunhu iri rine mutauro wakawanda uye mapato makuru eZanu PF ne MDC-T achakweshana zvakasimba panguva iyo mapato aya aine vatungamiri vatsva. Musarudzo yemutungamiri wenyika muna 2013, vanhu vemudunhu iri vanosvika 258,026 vakavhotera VaRobert Mugabe, ukuwo 180,552 vakavhotera VaMorgan Tsvangirai, ukuwo vanhu 13,433 vakavhotera VaWelshman Ncube. Nyanzvi munyaya dzematongerwo enyika dzinoti zviri pachena kuti mutambo uri pakati paVaMnangagwa naVaChamisa, asi kuvhota kwakaitwa muna 2013 kana kuine chekuita nesarudzo dzegore rino, VaChamisa vakatarisana nemutoro mukuru kuti vakunde VaMnangagwa musarudzo yemutungamiri mudunhu reMasvingo. Asi vamwe vanoti nekupatsanuka kwaita Zanu PF, zvinhu zvinogona kunakira VaChamisa, kunyange hazvo bato ravo rakapatsanukawo, uye vamwe vasiri kufara nefambisirwo akaitwa sarudzo dzekutsvaka vachamirira bato iri musarudzo. No media source currently available   ",Mavhotero eDunhu reMasvingo Openengurwa
"Gurukota rinoona nezvevechidiki, Amai Kirsty, Coventry-Seward vanoti hurumende ichadzora zvakare chirongwa cheNational Youth Service gore rinouya asi chichange chakasayina nechirongwa chakamiswa muna2007 icho chaitwa zvematongerwo enyika nekutyora kodzero dzevanhu. Amai Coventry-Seward vati kunyangwe chirongwa ichi chichitora vechidiki kutanga pamakore gumi nemashanu kusvika pamakore makumi matatu nemashanu, vana vachatanga kuitiswa zvimwe zvidzidzo zveNational Youth Service kutanga paECD chaipo. Vati izvi ndizvo zvapa kuti vashande nemapazi akaita seredzidzo yepasi neredzidzo yepamusoro. Amai Coventry-Seward vange vachipa humbowo kukomiti yeparemende inoona nezvevechidiki nemitambo maererano nechirongwa cheNational Youth Service. Vatenda kuti chirongwa chekutanga chainge chisina kumira zvakanaka. Asi vati chirongwa chitsva ichi chichatanga gore rinoouya uye vane hurongwa hwekudzidzisa vechidiki zviuru gumi pagore. Zvidzidzo zvichange zvichiitwa kwemwedzi mitanhatu. Vaenderera mberi vachiti kunyange hazvo kupinda muchirongwa ichi kusingamanikidzwe, vachapinda muchironga ichi ndivo vachatanga kupihwa mukana wekupinda mabasa muhurumende nemakambani ayo, kupihwa nzvimbo mumakoreji pamwe nemayunivhesiti pamwe nekupihwa mikana yekutanga mabhizimisi. Vati pari zvino pane bhiri reNational Youth Service iro rine hwaro hwekuti chirongwa ichi chichafamba sei richaendeswa kuparamende kuti itenderere nenyika yese ichanzwa pfungwa dzevechidiki , Amai Coventry-Seward vaenderera mberi vachiti vechidiki vachange vachidziswa hunhu, bumbiro remutemo wenyika pamwe nekudzivirira huwori. Vati kunyange hazvo chirongwa ichi chichitora vechidiki kutanga pamakore gumi nemashanu kusvika pamakore makumi matatu nemashanu, vana vachatanga kuitiswa zvimwe zvidzidzo zveNational Youth Service kutanga paECD chaipo. Vati ndosaka vari kushanda nemapazi akaita seredzidzo yepasi neredzidzo yepamusoro. Mukuru anoona nezvekufambiswa kwezvirongwa musangano reNational Association of Youth Organisations iro rakayonyorera kuparamende richida kuti chirongwa cheNational Youth Service chimbomira kutangwa kusvika zvainetsa muchirongwa chekutanga zvakagadziriswa, VaMacdonald Munyoro, vaudza Studio 7 kuti vafara kuti Amai Coventry-Seward vari kugadzirisa zvimwe zvinhu zvavaida kuti zvigadziriswe. Asi vati havafari nekuti chinosarura pamikana yemabasa. Vatiwo havafari kuti chirongwa ichi ichichange chiitirwa munzvimbo dzaiitirwa chirongwa chekutanga. Vakafanobata chinzvimbo chemutauriri muchikama chevechidiki mubato rinopikisa reCitizens Coalition for Change, VaSteven Chuma vaudzawo Studio 7 kuti zvakanaka kunzwa pfungwa dzevechidiki pachirongwa ichi. Imwe nhengo muchikamu chevechidiki mubato riri kutonga reZanu PF, VaPeter Mutangi, vati vanofara kuti hurumende yave kudzora chirongwa ichi. Chirongwa cheNational Youth Service chakamiswa muna 2007 mushure mekunge hurumende yashaya mari uyewo panguva iyi masangano akawanda kusanganisira United Nations, Amnesty International, Amani Trust nemamwe aicheema chema kuti vechidiki vaipinda muchirongwa ichi vaita zvematongerwo enyika uyewo vachityora kodzero dzevanhu.  Mune imwewo nyaya, Amai Coventry vati vanofara chose kuti mitambo yakawanda munyika iri kuita zvakanaka kusiya kwenhabvu iyo vati vari kugadzirisa. Vatiwo vakatokokaa imwe kamabani yakagadzira nhandare dzekuSouth Africa pakaitwa mitambo yeWorld Cup kuti iuye kuzoona kuti Zimbabwe ingagadzirisa nhandare dzayo sei. Asi imwe nenhengo yekomiti, iyi VaOmega Sibanda veZanu PF vanomirira Vhungu vati hurumende inofanira kutarisa zvinhu zviri kunetsa panyaya yenhabvu yozvigadzirisa vachiti vatambi, vatsigiri pamwe nemakambani anotsigira nhabvu vari kushushika zvikuru nekumiswa kwakatwa Zimbabwe neFIFA kuti isatambe nedzimwe nyika. Asi Amai Coventry-Seward vati vari kugadzirisa nyaya iyi uye mangwana vachatura kudare mashoko pamusoro pekuti nyaya yeZIFA yavepapi.",Hurumende Yoronga Kutanga Kudzidzisa Vana Vari kuECD nezveNational Youth Service
Vemuzinda weZimbabwe nemasangano anorwira kodzero dzevanhu muSouth Africa vari kuenderera mberi vachiita hurukuro nehurumende yenyika iyi kuyedza kuti iwedzere nguva yekuti zvizvarwa zvenyika zviri munyika iyi zvirambe zvichishanda pasi pemagwaro eZimbabwe Exemption Permit kana kuti ZEP. Mukuru wezvemutemo musangano reImmigration Advisory for Southern Africa Advocate Gabriel Shumba vaudza Studio 7 kuti sangano ravo nevemuzinda weZimbabwe munyika iyi vari kuita nhaurirano muchinyararire kuti zvizvarwa zveZimbabwe zvisanyanyoomeserwe. Vati nhaurirano idzi dziri kubudirira sezvo vakakwanisa kuti vamwe vemabhanga vasavhare mabhuku ezvizvarwa zveZimbabwe uye kuti vanhu vakwanise kugadzirisa mamwe magwaro varimuSouth Africa. Dare remakurukota muSouth Africa rakazivisa kuti harisi kuzowedzera nguva yekuti magwaro aya ashande richiti zvizvarwa zveZimbabwe zvakasungunuka kunyorera mamwe magwaro. Asi VaShumba vanoti zvizvarwa zveZimbabwe zvine magwaro eZEP zvakawanda hazvikwanise kuzadzikisa zvinodiwa kuti zviwane mamwe magwaro ekugara zviri pamutemo muSouth Africa. No media source currently available ,Muzinda weZimbabwe naVaGabriel Shumba Voita Nhaurirano neSouth Africa nezveMagwaro eZEP
"Hurumende inonzi yadzinga basa vana chiremba mazana mana nemakumi matatu nevashanu basa vari kuramwa mabasa pakusvika mukuvira kwezuva remusi weChitatu. Madhokotera aya ari kudzingwa basa zvichitevera kuwanikwa vaine mhosva yekutyora mitemo yebasa nekomiti inoranga vanokanganisa pamabasa. Sangano reHealth Service Board rinoti madhokotera aya arikudzingwa basa pachitevedzwa mitemo inobata vashandirwi nevashandi vavo. Sangano reCommunity Working Group on Health rinoti zvitunha zvave kuworera mumamochari emuzvipatara zvehurumende nekushaya vanachiremba vanovhiya kuti pabude chirwere chinenge chapa kuti murwere afe. Sachigharo wesangano reHealth Service Board, Dr. Paulinus Sikosana, vaudza Studio 7 kuti matare ekunzwa mhosva dziri kupomerwa vanachiremba ava kuzvipatara zvavo ari kuenderera mberi uye vakawanda vari kutarisirwa kudzingwa basa pamusoro pevadzingwa basa ava. Panyaya yekuti ndiyani achatora mabasa evari kudzingwa ava, Dr. Sikosana vati vainge vanyora tsamba kumunyori mubazi rezvehutano, Dr. Agnes Mahomva, kuti vaone kuti zvipatara zvingashande sei. Asi Dr. Mahomva vange vasiri kudaira nharembozha yavo,apo taedza kunzwa divi ravo. Vanachiremba vakatanga kuramwa mabasa musi wa 3 Gunyana vachiti mari dzavari kutambiriswa hadzisi kuvakwanira. Mukuru weCommunity Working Group on Health, VaItai Rusike, vanoti vamwe vanhu vave kungorwara nekufira kumba vamwe vachienda kuzvipatara zvinenge zvichiri kushanda zvakaita seKaranda Hospital kuMt Darwin. No media source currently available ","Madhokotera Anodarika Mazana Mana Anodzingwa Basa, Mitumbi Ichiorera Mumamochari"
"Vaive murume wamambokadzi weGreat Britan Queen Elizabeth, Prince\nPhilip avo vakafa svondo rakapera neChishanu varadzidzikwa nhasi\nmasikati kuBritain pachitevedzerwa mitemo yekudzivirira\nchirwere cheCovid-19. Prince Philip, avo vakashaya vave nemakore makumi mapfumbamwe\nnemapfumbamwe, varadzikwa pamuzinda weWindsor Castle pachiitiko change chiine vanhu vasingadarike makumi matatu senzira yekudzivirira\nkutapuriranwa chirwere cheCovid-19. Danho rekutevedzera mitemo yekuungana pamariro kwaita imba yehumambo iyi kwarumbidzwa nevanhu nevakawanda. Vaimbove gurukota rezvehutano muhurumende yemubatanidzwa, Dr Henry\nMadzorera, vati hurumende yaratidza kuti inotevedzera mutemo uye inoenzanisa vanhu vose munyika.\n\nMutungamiri webato rinopikisa reMDC T, VaDouglas Mwonzora, vatiwo bato\nrinorumbidza zvaitwa nemba yehumambo iyi zvekucherechedza mitemo yeWorld Health Organisation-WHO-zvekusawanda parufu.\n\nVaMwonzora vati vanoshuwira kuti hukama hweZimbabwe neBritain\nhudzoke pahwakange huri nguva yakare Zimbabwe isati yabuda\nreCommonwealth pasi pehutungamiri hwevaimbove mutungamiri wenyika ,uchakabvu, Va Robert Mugabe muna 2003. VaMwonzora vati Zimbabwe neBritain dzinogona kubatsirana\nmunyaya dzezvehupfumi, zvehutano pamwe nezvematongerwo enyika.\n\nMutauriri webato reZanu PF, VaSimon Khaya Moyo, vati tibate bazi\nrezvekudyidzana nedzimwe nyika sezvo bato ravo risina chekutaura nekuti\nmutungamiri wenyika, VaEmmerson Mnangagwa, vakaendesa mashoko enyaradzo kumhuri yehumambo pamwe nevanhu vekuBritaini.\n\nHatina kukwanisa kubata vakafanobata chigaro chegurukota\nrezvekudyidzana nedzimwe nyika, Prof Amon Murwira, sezvo mbozhanhare\nyavo yanga isinga davirwe. VaMnangagwa vakati Zimbabwe inochema nemhuri yaPrince Philip avo vakamboshanyira Zimbabwe mugore ra1991 apo vakaperekedza Queen Elizabetrh kumusangano weCommonwealth Heads of Government Meeting-CHOGM. Asi VaMnangagwa vakati pasi pehutungamiri hwavo vachaedza nepose pavanogona napo kuitira kuti Zimbabwe idyidzane nenyika dzose zvisinei kuti ndedze kumabvazuva here kana kuti dzekumavirira. Muchakabvu asiya mudzimai, Queen Elizabeth nevana vana vanoti Prince\nCharles, Princess Anne, Prince Andrew naPrince Edward nevazukuru\nvasere nevazukurubvi gumi. No media source currently available ",Prince Philip Vanovigwa kuBritain Vazhinji Vachiona Hurongwa Uhu paMadandemutande
"Mutungamiri webato rinopikisa reZimbabwe People First Amai Joyce Mujuru vari kutarisirwa kuita musangano kuSakubva Stadium, kwaMutare nemusi weMugovera. Asi musangano uyu wapa kuti makwikwi eManicaland Road to Fame wange uchida kuitwa unorongwa neDelta Beverages ne National Arts Council umbosendekwa parutivi. Mutungamiri webato rinopikisa reZimbabwe People First Amai Joyce Mujuru vari kutarisirwa kuenderera mberi nemisangano yavo kuSakubva Stadium nemusi weMugovera. Amai Mujuru vakatoita misangano kuBulawayo, muHarare nekuMasvingo. Mutauriri webato iri VaRugare Gumbo vanoti misangano iyi yakanangana negadziriro yecongress yebato ravo ichasarudza vatungamiri. Vatiwo vari kufara nematambirirwo avari kuitwa. Asi amai Mujuru vari kushorwawo zvakanyanya nevebato reZanu-PF vachitungamirwa nemudzimai wemutungamiri wenyika Amai Grace Mugabe. Asi VaGumbo vati havashamisike nezviri kutaurwa nevanhu veZanu-PF Zvichakadaro, matambo weChibuku Road to Fame wange uchida kuitwa musi mumwe chete uyu wambomiswa nekuda kwemusangano uyu. Vanoona nezvekufambiswa kwemashoko muNational Arts Council kwaMutare VaAlexander Tunzi vatenda kuti vamanikidzwa kumbosendeka parutivi makwikwi aya. “Makwikwi edu eChibuku Road to fame haachabudiriri nekuda kwekuti mapurisa atiti nemusi uyu kuchange kuine chiitiko cehezvematongerwo enyiki ukuwo isuwo vezvemitambo netsika tinezveduwo, “ vakadaro VaTunzi. Vaenderera mberi vachiti, “Saka mapurisa aya akatikurudzira kuti tisvage musi wekuita mutambo wedu nekuti tinenge tiri pedo napedo kuti Sakubva Stadium neChinyausunzi Beerhall.” VaTunzi vanoti mutambo uyo wave kuzoitwa kutanga kwemwedzi unotevera. “Takazotaurawo nevamwe vatinoshandidzana navo veDelta Beverages tikabvumirana kuti tave kuzoita mutambo uyu msi wa-6 August tingori nezvikwata zvedu Nine zvinoridza misambo yakasiyana-siyana. Nzvimbo yatichaitira hauna kushanduka asi musi ndiwo washandurwa chete.” Vaenderera mberi vachiti zvikwata zvichakwikwidza musi wa 6 Nyamavhuvhu izvi zvinoridza misambo yemimhanzi yakasiyana-siyana. “Tine vakomana veNice to Nice vanoridza musambo wechinyakare, vamwe vanoridza Passada, vamwe vanoridzawo musambo weSungura zvichingodaro,” vakadaro VaTunzi Makwikwi eChibuku Road to Fame aripo kusimudzira hunyanzvi muzvikwata zvevechidiki mumitambo yakasiyana-siyana munezvemagitare. Makwikwi enyika yose achange achizoitwa musi wa 24 Gunyana kuHarare. No media source currently available  ",Amai Mujuru Voita Musangano kwaMutare
"Mukuru wevatongi vematare edzimhosva munyika, Justice Luke Malaba, nhasi vatoresa mhiko vatongi vapfumbamwe vatsva vedare repamusoro avo vakadomwa nemutungamiri wenyika, VaEmmerson Mnangagwa, zvichitevera bvunzo dzakaitwa neJudicial Service Commission muna Chikunguru. Vatoreswa mhiko yekutanga basa sevatongi vedare repamusoro ndaVaRogers Manyangadze, VaJoseph Chilembe, Amai Catherine Cate Bachi Muzawazi, VaBongani Ndhlovu, VaSamuel Deme, VaMunamato Mutevedzi, VaNever Katiyo, VaElijah Makomo naAmai Lucie-Anne Chipo Mungwari. Munyori wekomisheni inoona nezvevatongi vematare edzimhosva yeJudicial Service Commission, VaWalter Chikwanha, vati kudomwa kwevatongi vatsva ava kucharerutsa basa mudare reHigh Court. Pamajaji agadzwa nhasi mapfumbabwe, vaviri vavo chete madzimai. Tabvunza VaChikwanha kuti sei madzimai ange ari mashoma vakati pane matanho ari kutorwa kuti pave nevatongi vechidzimai vakawanda. Mumwe wevatongi vadomwa nhasi, Justice Samuel Deme, havaone uye VaChikwanha vati izvi zvinoenderana nedonzvo reJSC rekuti vanorarama nehurema havafaniri kushaiswa mukana. Vati Justice Deme vakakunda mubvunzo dzakaitwa pajekerere. Justice Deme vati kudomwa kwavo kuve mutongi wedare kuchasandura maonero anoita veruzhinji vanhu vakaremera. Mutungamiri wesangano rinomirira magweta reLaw Society of Zimbabwe, VaWellington Magaya, vati kuwedzerwa kwevatongi kwakanaka chose. Asi vati chakakosha kuti vatongi ava vashande vakazvimirira pasina kupindira kubva kuhurumende, masangano anoshanda akazvimirira, vemabhizimisi kana ani zvake. VaMagaya vatiwo huwori haudiwi zvachose mumatare edzimhosva. VaChikwanha vati kugadzwa kwevatongi vapfumbamwe nhasi kwasvitsa vatongi vedare reHigh Court pamakumi mana nevatatu uye gumi nevanomwe vari vakadzi. KuSupreme Court kune vatongi gumi nevaviri uye vashanu vari vakadzi. No media source currently available ",Vatongi Vatsva veMatare ePamusoro Vapfumbamwe Vatoreswa Mhiko naVaMalaba
"Sangano rinorwira kuchengetedzwa kwezvivanikwa munyika, reCentre for Natural Resource Governance, riri kuHwange uko riri kuita ongororo netsvakurudzo pamusoro pekucherwa kwezviwanikwa munharaunda iyi uye matambudziko ari kukonzerwa nekucherwa kwezviwanikwa uku, uye kuti zvii zviri kuitwa nemakambani aya kugadzirisa nharaunda dzavari kushandira. Mukuru wesangano iri, VaFarai Maguwu, vanoti vari kushanda nevagari venharaunda iyi mukuita ongororo iyi. vanoti vari kuratidzwa dzimwe nzvimbo dzakasiiwa dziine mazimwena akangoshama nekudzika asina kuvharwa. Vanoti zvimwe zvezvinhu zviri kunyunyutwa nevagari kumbumurwa kwehuruva inosimudzwa nemarhorhi ari kutakura marasha anenge acherwa pasi sezvo kusisina muchina inofambisa marasha aya, izvo zvinonzi zvinogona kukanganisa hutano hwevagari pamwe nevashandi. VaMaguwu vanoti haisi kambani imwechete iri kuchera zviwanikwa munharaunda iyi, sezvo kuine makambani akawanda kwazvo anosanganisira emunyika neekunze kwenyika. Vanoti pari zvino havasati vave kutaura nevemakambani ari kuchera aya, sezvo vachiri mushishi kugadzira gwaro ravo rezvavari kuwana, ravari kuti ""Environmental Audit"", vachiti kana vapedza kugadzira gwaro iri ndiro ravachazofamba naro vachipa makambani kuti averenge ozopawo mhinduro dzawo. VaMaguwu vanoti vachasvitsawo gwaro iri kumapazi ehurumende akasiyanasiyana, anosanganisira rezvicherwa, revashandi nemabasa, rekuchengetedzwa kwezviwanikwa pamwe nekuEnvironmental Management Agency, EMA kuti vaone kuti vangabatsirana seyi kugadzirisa dambudziko iri. No media source currently available ",Sangano reCentre for Natural Resource Governance Roita Ongororo yeKukanganiswa kweDunhu reHwange neMakambani Ari Kuchera Zvicherwa
"Mapurisa anoti asunga vanhu vanodarika zana mumhirizhonga yaitika pakati pevanhu vanga vachivhara migwagwa pamwe nekupisa zvinhu nemapurisa munyika yose zvichitevera kuramwa kwaita vanhu mabasa. Mutauriri wemapurisa, Senoir Assistant Commissioner Charity Charamba vaudza Studio 7 kuti mapurisa asunga vanhu makumi manomwe nevashanu, kuchitiwo muHarare vasunga vanhu gumi nevapfumbamwe. Amai Charamba vatiwo kuVictoria Falls mapurisa asunga vachena gumi nevashanu kusanganisira chimwe chizvarwa chekuBelgium. Sangano remagweta anorwira kodzero dzevanhu reZimbabwe Lawyers for Human Rights rinoti nhengo dzaro mumaguta akawanda emunyika dzaswera dziri mushishi kubatsira vanhu vasungwa nemapurisa ava, pamwe nevamwe vanga vari kumatare, avo vakasungwa mukuratidzira kwakaitika neMuvhuro muHarare. Mutauriri wesangano iri VaKumbirai Mafunda vanoti sangano ravo rawana mashoko ekuti vanhu vanodarika makumi mashanu vasungwa munyika yose mukuratidzira kwaitika uku. “Kunyange hazvo tichiri kuunganidza mashoko ari kubva kunhengo dzedu, zvatatambira kusvika pari zvino zvinoratidza kuti kune vanhu vanodarika makumi mashanu vasungwa. KuBulawayo kwasungwa vanhu vakawanda avo vari kubatsirwa nemagweta edu. “Kwese kana kuZvishavane, kwaMutare kuManicaland nekuChipinge uko. KuVictoria Falls magweta edu ari kubatsira vanhu vanosvika gumi nevatanhatu vasungwa ikoko,” Vamafunda vanodaro. Vanoti kuVictoria Falls vamwe vevasungwa vanosanganisira vashanyi, avo vanga vachifambawo zvavo vakabatinidzirwa. VaMafunda vanoti kune vamwe vatori venhau vasungwawo, kusanganisira vamwe vana vanga vambosungwa mushure mekutora mifananidzo yezvanga zvichiitika kuMufakose. Vatori venhau ava, avo vanga vaendeswa kukamba yemapurisa yeMarimba, vanonzi vamanikidzwa kudzima mifananidzo iyi vasati varegerwa vasina mhosva yavapomerwa. No media source currently available Zvichakadaro, vanhu zana nevana vamiswa pamberi pedare vachipomerwa mhosva yekurova mapurisa nekukonzera mhirizhonga mumisha inogara veruzhinji yeEpworth neMabvuku musi weMuvhuro uye vamwe vanga vakakuvara zvakaipisisa. Mune imwewo nyaya yanga iri mudare, mutungamiri webato reViva Zimbabwe rakaparurwa svondo rapera, VaAcie Lumumba, vamiswawo pamberi pedare vachipomerwa mhosva yekuzvidza mutungamiri wenyika vachishandisa mazwi atisingakwanise kutaura pamhepo. VaChikwekwe vatura mutongo wekuti VaLumumba vabhadhare mari yechibatiso inoita madhora mazana mana uye kuti vasiye magwaro avo ekufambisa kudare pamwe nekuti vazvipire kumapurisa neMuvhuro wega-wega. Zvichakadai, nyaya zhinji dzatadza kunzwikwa kumatare sezvo vashandi vemutare vazhinji vasina kuenda kumabasa zvichitevera kuramwa mabasa kwaitwa neveruzhinji munyika yose. No media source currently available  ",Mapurisa Anosunga Vanhu Vanodarika Zana Mukuratidzira Kwaitika muNyika Yose
"Kanzuru yeChitungwiza yapa vagari vedhorobha iri vari kuita mabhizmusi zviri kunze kwemutemo mazuva matatu kuti vamire mabasa avo kana kuti vachapwanyirwa zvivakwa zvavo kana vakatadza kutevedzera danho iri. Asi danho ratorwa nekanzuru yeChitungwiza riri kushorwa zvikuru nevagari venzvimbo iyi. Gwaro raburitswa nevakafanobata chigaro chamabharani wekanzuru, Amai Evangelista Machona, rinoti vese vari kuita mabasa ekukanya nekutengesa zvidhinha, kugeza, kuchengeta nekutengesa motokari, vanogadzira midziyo yemudzimba pamwe nekutengesa mumigwagwa zvisiri pamutemo, vanofanira kumira mabasa avo mukati memaawa makumi manomwe nemaviri kana kuti vachapwanyirwa zvivakwa zvavo vakasatevedzera danho iri. Amai Machona vati kanzuru yavo ichashanda pamwechete nemapurisa eZimbabwe Republic Police pamwe nebazi rinoona nezvekutakurwa kwezvinhu pamwe nekuvandudzwa kwezvivakwa nemusi weChishanu svondo rino kuona kuti mutemo watevedzerwa zvizere. Vakurudzira vagari kuti vasazochema kana varasikirwa nehupenyu pamwe nemidziyo yavo kana vachinge vakaka nharo. Vatiwo kanzuru yavo haisi kuzoripa vacharasikirwa nemidziyo yavo kana vasina kutevedzera zvataurwa nekanzuru yavo. Asi mumwe mugari wemuChitungwiza uyo anorarama nekugaisa, VaMilton Mandere, vati havana kwavanokwanisa kuenda sezvo hurumende iri kutadza kuvapa mukana wekuti vawane mabasa. Mutungamiri wesangano reChitungwiza and Manyame Residents Association uye vari zvakare sachigaro weHarare Metropolitan Residents Forum, VaMarvelous Khumalo, vashora danho ratorwa nekanzuru yeChitungwiza iri vachiti danho iri ratorwa pasina kutariswa mamiriro akaita zvinhu munyika munyaya dzezvehupfumi. Vanoona nezvekufambiswa kwemabasa mune rimwe remasangano evagari vemuChutungwiza, re Chitungwiza Residents Trust, Muzvare Alice Kuvheya, vaudza Studio 7 kuti vachaendesa nyaya iyi kumatare edzimhosva. Meya weChitungwiza, VaLovemore Maiko,vati sekanzuru vari kuda kuti vose vane chekuita nenyaya iyi vagare pasi nekanzuru yavo kuitira kuti vabude nechinhu chimwe chete. Zvichakadai, bato reMDC Alliance rabuditsawo mashoko ekuti VaTafadzwa Muguti vanove Provincial Development Coordinator wedunhu reHarare ndivo vakaudza Amai Machona kuti zvivakwa zvekuChitungwiza zvisiri pamutemo zvipwanywe. Hatina kukwanisa kutaura naVaMuguti pamwe be gurukota rinoona nezvematunhu, VaJuly Moyo, kuti tinzwe pavamire panyaya iyi. Mukuru wesangano revanotengesa mumigwagwa, reVendors Initiative for Social and Economic Transformation, VaSamuel Wadzai, vati vari kutaura nemagweta avo kuti vaone kuti votora matanho api. Studio7 haina kukwanisa kuziva huwandu hwevanhu vachavhiringwa nehurongwa hwekanzuru yeChitungwiza kutanga nemusi weChishanu. Asi gweta rinoshanda neZimbabwe Lawyers for Human Rights, VaPaidamoyo Saurombe, vati zviri kuda kuitwa nekanzuru zvinopesana nezviri mubumbiro remitemo sezvo bumbiro iri richiti kuti zvivakwa zvipwanywe panofanirwa kunge paine mutongo unobva kudare redzimhosva. Kuputswa kwezvivakwa zviri kunze kwemitemo kwakamboitwa munyika yose muna 2005 pasi pechirongwa chaidaidzwa kuti ""Operation Murambatsvina"" icho chakanzi nenhumwa yeUnited Nations panguva iyi, Amai Anna Kajumulo Tibaijuka, chakasiya vanhu vanodarika zviuru mazana manomwe vasina pekugara uye vasina zvekudya.",Kanzuru yeChitungwiza Yoronga Kuputsa Zvivakwa Zvisiri paMutemo
"Dzimwe hama dzevanhu vakatsakatitswa panguva yeGukurahundi dziri kugunun’una kuti hurumende haisi kuita zvakakwana kuti nyaya iyi igadziriswe zvachose. Kugunun’una uku kwakabuda nezuro pakukumikidza kwechivakwa chine mazita evamwe vanhu gumi vakanyangariswa mugore ra1985 kumatenganyika ekuSilobela mudunhu reMidlands panguva yeGukurahundi semucherechedzo wekuvarangarira. Mumwe wevanhu vaivepo pachiitiko ichi ndiAmai Anna Ndebele avo vakasara vave shirikadzi mushure mekunge murume wavo VaKefas Ndebele vapambwa pamusha pavo husiku nevanhu vaive vakapakatira pfuti vasingaziikanwe kuti ndivanaani. Vachiratidza kushushikana zvikuru Amai Ndebele avo vave nemakore makumi manomwe nerimwe, vakaudza Studio 7 kuti kunyangwe hazvo chiitiko ichi chave nemakore anopfuura makumi matatu chaitika, vanoramba vachirwadziwa zvikuru nekuti nanhasi havasati vaziva kuti chii chaizvo chakaitika kune murume wavo uye kuti akavigwa kupi. Muzvare Patricia Baleni avo vaivepowo pachiitiko ichi vana baba vavo vakapambwawo panguva imwe chete vanotiwo moyo wavo uchiri kurwadza nekuda kwenyaya iyi. Muzvare Baleni vanoti kunyange hazvo hurumende yave kutaura zvikuru nezvekugadziriswa kwenyaya yeGukurahundi, havawoni chakati tsvikiti chinobatika chiri kunyatsoitwa. Vanoti shuviro yavo ndeye kuti panyatsove nekubuda pachena pane zvakakitika uye kuti vanhu vakafirwa kana kutsakatikirwa nehama dzavo vabatsirwe nenzira dzakakodzera kuti moyo yavo nepfungwa dzavo zvigadzikane. VaDingilizwe Mkandla vane vabereki vakatsakatika panguva iyi ndemumwe mugari wekumatenganyika ekuSilobela ari kutungamira pakutsvaga chokwadi chezvakaitika. VaMkandla vanotiwo kunyange hazvo hurumende iri kutaura kuti inoda kuti nyaya iyi igadziriswe vanoshamisika nekuti vanoona sekuti kune vanhu vari kushanda kuti nyaya iyi isagadziriswa. VaMkandla vanotsinhirawo kuti chimwe chezvinhu zvakakosha chavanoda kuti chiitwe inyaya yekuti pave nekubuda pachena kuzere panyaya iyi. Taedza kunzwa kubva kugurukota rezvemukati menyika VaKazembe Kazembe kuti tinzwe divi rehurumende panyaya iyi asi nharembozha yavo yange isingabatike. Hurumende yaVaEmmerson Mnangagwa yave nenguva ichiti iri kuda kuti nyaya yeGukurahundi igadziriswe. Masvondo maviri adarika, mushure memusangano wakaitwa pakati paVaMnangagwa nemamwe madzishe muguta reBulawayo, munyori webazi rezvekufambiswa kwemashoko VaNick Mangwana vakaudza vatori venhau kuti hurumende yaive yave kutanga hurongwa hwekubatsira dzimwe mhuri dzevanhu vakauraiwa panguva yeGukurahundi. VaMangwana vakatsinhira kuti mutungamiri wenyika aitungamira pachirongwa ichi nekuda kwake pasina anomumanikidza nekuda kweshungu dzekuti nyaya iyi igadziriswe zvizere. Asi mukuru wesangano reHuman Rights Watch kuchamhembe kweAfrica VaDewa Mavhinga vatsinhirawo maonero ekuti hapana zvinobatika zviri kuitwa nehurumende vachiti zvakakosha kuti hurumende itange yabudisa chokwadi chizere panyaya iyi.",Hama dzeVakatsakatika paGukurahundi Dzinoti Hurumende yaVaMnangagwa Iri Kuvimbisa Zvaisiri Kuita
"Gurukota rinoona nezvekuburitswa kwemashoko Amai Monica Mutsvangwa vakazivisa nemusi weChipiri kuti ongororo yakaitwa nenyanzvi munyaya dzezvehutano inoratidza kuti vanhu vari kurwara neCovid-19 munyika vanosvika zvikamu makumi matanhatu kubva muzana kana kuti 60% vane mhando yehutachiona hwekuSouth Africa kana kuti ""SA variant"" uyo uri kutemesa musoro vanachiremba pasi rose. Hapana humbowo hwakakwana hunoratidza kuti nhomba dzose dziakagadzirwa parizvino kusanganisira yeSinopharm yakapihwa Zimbabwe neChina dzinoshanda pamhando yehutachiona hwekuSouth Africa uhu. Hutachina hwekuSouth Africa uhu hwawanikwa munyika dzinodarika makumi maviri kusanganisira Botswana, Zambia, Ghana, Gambia, India, America, Britain, Austria, Norway ne Japan. Asi Zimbabwe ndiyo nyika yatanga kubuda pachena kuti mhando yekuSouth Africa iyi yabata vanhu vakawandisa vari kurwara. Sangano reWorld Health Organization rinoti pane dzimwe mhando mbiri dzawanikwaa dzechirwere cheCovid-19 dzinoti ""UK variant"" ne ""Brazil variant."" Asi pamhando dzose idzi, yekuSouth Africa ndiyo iri kuuraya nekutapurirwa vanhu vakawandisa. Nyanzvi munyaya dzezvehutano uye vaive mukuru wechipatara cheChitungwiza Hospital Dr Enoch Mayida vanoti pachiri kuda kutsvagwa humbo hwakasimba nezvenhomba yekuSouth Africa iyi. No media source currently available ",Nhomba yekuChina Ingabatsire Here Kudzivirira Mhando yeCovid-19 yekuSouth Africa?
"Zimbabwe neBotswana zvanyorerana zvibvumirano zvekudyidzana zvinomwe muguta reMaun pamusangano wapindwa nevatungamiri venyika mbiri idzi VaEmmerson Mnangagwa naVaMokgweetsi Masisi. VaMnangagwa vakasvika muBotswana nezuro vaine mamwe makurukota avo. Misangano yakadai yeBi-National Commission yakatangira muHarare gore rapera apo VaMasisi vakaendawo kuZimbabwe. Musangano uyu wakatanga nemusi weChipiri uchipindwa nemakurukota ehrumende dzenyika mbiri idzi. Munyori mukuru mubazi rezvekuburitswa kwemashoko VaNick Mangwana vanoti nyika mbiri idzi dziri kudyidzana munyaya dzedzidzo, kutepfenyurwa kwenhau, hutano, kudzivirirwa kwenyika, nyaya dzemitemo nezvimwe. No media source currently available Asi mutevedzeri wemutauriri webato reMDC VaLuke Tamborinyoka vanoti zvibvumirano izvi kupedzera hoko padehwe retsindi. Vati vanhu vemuZimbabwe vari kuudzwa nezvezvibvumirano nenyika dzakaita seChina asi pasina chiri kubuda. No media source currently available ","Zimbabwe Yonyorerana Zvibvurano neBotswana, Vanopikisa Vachiti Kutungana kweMbudzi"
"Nhengo dzeMDC Alliance dzinoti midziyo yadzo yadzinoshandisa kuti dziwane mari iri kupazwa nevanhu vanofungidzirwa kuti inhengo dzeZanu PF. Imwe nhengo yevechidiki, VaBatanai Muvangwa, avo vari kushanda kutsvaka rutsigiro rwemutungamiri weMDC Alliance, VaNelson Chamisa, nakanzura wewadhi 13 muChinhoyi, VaBlackmore Nyangaira, vanoti motokari yavo yaida kupiswa nevanhu vanofungidzirwa kuti ndeveZanu PF. VaMuvengwa, avo vanogadzira nekutengesa bhutsu, vanoti vamwe vanhu ndivo vakazodzimura moto wainge uchipisa motokari yavo yainge iyine zvinhu zvavo. VaMuvengwa vanoti motokari yavo yakapiswa nenyaya dzezvematongerwo enyika sezvo vainge vakaisa mifananidzo yaVaChamisa nenhengo yeMDC Alliance muChinhoyi, VaPeter Matarutse. VaMuvengwa vanoti mhirizhonga yave kuda kuitika inotyisa sezvo vanhu ava vachazoda kuparadza hupenyu hwavo. VaMuvengwa vanoti mapurisa ari kuedza kuita basa ravo nemazvo sezvo ari kuferefeta nyaya yekupisirwa zvinhu zvavo nekukurumidza kudarika zvavaiita nguva yakare. VaNyangaira vanoti zvakaitika hazvina kunaka sezvo vanhu vachifanirwa kutsvaka rutsigiro pasina mhirizhonga kana kuvhiringidzwa. Chiitiko ichi chinoitika mushure mekupambwa kwenhengo yeMDC Alliance, VaEdward Dzeka, kuChegutu neMuvhuro manheru nevanhu vanofungidzirwa kuti masoja sezvo mumwe wavo ainge akapfeka nhumbi dzechiuto. Mutungamiri wenyika, VaEmmerson Mnangagwa, vari kukurudzira kuti munyika muve nerunyararo munguva yesarudzo, asi kurudziro iyi inenge isiri kutambirwa nemwoyo wese nevanhu vemubato ravo. No media source currently available   ",Nhengo dzeMDC Alliance kuChinhoyi Dzinoti Dziri kuParadzirwa Midziyo
"Mutambi wechikwata cheFC Platinum, Walter Musona, ari kunyemwerera akananga kubhanga mushure mekutora mukombe we2022 Castle Lager Soccer Star of the Year pamabiko akaitwa muHarare neChishanu manheru. Musona akatambidzwa mari inoita iyo zviuru zvishanu zvemadhora ekuAmerica, kana kuti US$5000.00, mushure mekutora mukombe une chiremera chikuru munhabvu yemunyika weCastle Soccer Star of the Year wemwaka uno. Mari iyi imari yakawandisa zvikuru munyika muno pachitariswa mamiriro ehupfumi hwenyika. Muongorori wemutambo wenhabvu VaTinashe Museti vanoti Musona anokodzera nekutora mukombe weligi kwaakaita nechikwata chake. William Manhondo we Caps United akatendwa nemari inoita iyo zviuru zvitatu zvemadhora ekuAmerica kana kuti US$3000.00 mushure mekupedza ari pachinhanho chechipiri. VaMuseti vanoti ndipo paanofanira kuve ari nekuti hapana chaakabuda nacho chinobatika neCaps United kunze kwekurwira nzvimbo yavo mugungano iri. Frank Makarati weDynamos ndiye akatora chinhanho chechitatu ndokutambidzwa mari inoita iyo zviuru zviviri nemazana mashanu zvemadhora ekuAmerica kana kuti US$2500.00. Chiri kushamisa ndechekuti mutambi weHerentals, Tino Benza, ndiye akavhoterwa nechaunga kunzi ndiye mutambi akatamba zvinonwisa mvura mwaka uno. Asi pakasarudzwa ma Soccer Star, veruzhinji vaitonyunyuta kuti Benza aive asingakodzere pamberi paBlessing Majarira uyo vanotamba vese kuchikwata chimwechetecho. No media source currently available ","Mutambi weFC Platinum, Walter Musona, Anosimudza Mukomwe weSoccer Star of The Year 2022"
"Sangano reZimbabwe Election Support Network kana kuti ZESN raburitsa ongororo inoratidza kuti bato riri kutonga reZanu-PF riri kushandisa midziyo yehurumende mukutsvaga rutsigiro. Ongororo iyi yakaitwa nevaongorori veZESN vari mumatunhu ose enyika mazana maviri negumi muri kuitwa sarudzo dzevamiriri vedare reparamende. Sachigaro weZESN, VaAndrew Makoni vati hurumende iri kushandisa zvikopo kopo nedzimotokari dzehurumende. Vatiwo dzimwe nguva hurumende iri kutanga yapa vanhu mombe pozoitwa musangano weZanu-PF padivi. Izvi vati hazvibvumidzwe pamutemo. No media source currently available Asi munyori anoona nezvemitemo muZanu-PF VaMunyaradzi Paul Mangwana vanoti Zanu-PF iri kuzodzwa mapurisa enguve yaisina kudya. No media source currently available Vati mubumbiro remutemo, mutungamiri wenyika anoramba ari pabasa kusvika panopera sarudzo nekudaro anokwanisa kushandisa midziyo yehurumende.  ",ZESN Yopomera Zanu-PF Mhosva Yekushandisa Midziyo yeHurumende Mukutsvaga Rutsigiro
"Mutungamiri wenyika, VaEmmerson Mnangagwa, vatsoropodzawo vari kuita zvehuori munyika pakuvigwa kwevaita gamba renyika, VaStanley Nleya, pamarinda anovigwa magamba enyika paHeroes Acre. Vachitaura vari pamarinmda anovigirwa magamba muHarare, VaMnangagwa vatiwo zvizvarwa zveZimbabwe zvinofanira kushinga apo nyika yakatarisana nematambudziko akawanda pari zvino. VaMnangagwa vakurudzirawo runyararo nekubatana munyika vachiti izvi ndizvo zvinoita nyika ibudirire vakati hupfumi hwenyika huchasimukira chete kana vanhu vakashanda nesimba. VaMnangagwa varemekedza VaNleya semunhu ane nhoroondo inodadisa kubva munguva yehondo vari kudivi reZipra. VaMnangagwa vati VaNleya, avo vaive mumwe vevakuru kuZipra, vakadzidzisawo mamwe magamba akaita semukuru wemauto, VaPillip Sibanda. VaNleya, avo vakarwa muhondo yerusunguko vari mumwe wevatungamiri kana kuti makomanda ekudivi reZipra, vakashaikira kuBulawayo svondo rapera mushure mekurwara nechirwere chemwoyo. Vasiya vana vatatu nevazukuru vaviri. No media source currently available ",VaMnangagwa Vanoviga VaNleya kuHeroes Acre Vachishoropodza Vanoita Huori
"Munyori anoona nezvekuenzaniswa kwemikana pakati pevanhurume nevanhukadzi uye kugara kwakanaka musangano revarairidzi vekumaruwa, reAmalgamated Rural Teachers Union of Zimbabwe, ARTUZ, mudunhu reMasvingo, Amai Sheila Chirisamhuru, vasungwa nemapurisa kuMasvingo kwakare. Izvi zvinotevera kuratidzira kwaitwa nevarairidzi mudunhu iri vachiti vanoda kuti hurumende ivape mihoro yavo nemari yekuAmerica. Gweta riri kumirira Amai Chirisamhuru, VaMartin Mureri vekambani yemagweta yeMatutu and Mureri Legal Practitioners, vanoti Amai Chirisamhuru vave kupomerwa mosva yetyora mutemo weMOPA nekuungana vasina mvumo yemapurisa mushure mekumbenge vapomerwa mhosva yekuita zvemhirizhonga. VaMureri vanoti Amai Chirisamhuru vambochengetedzwa pakamba yemapurisa yeChikato vasati vaiswa mumaoko ematikitivha edivi reLaw and Order uko vacharara usiku hwanhasi paine tarisiro yekuti vamiswe pamberi pedare neChipiri. Varairidzi vanodarika zana nemakumi mashanu varatidzira pamahofisi edzidzo muMasvingo vachiti vanoda kuti hurumende ivape mihoro yavo nemari yekuAmerica inoita madhora mazana mashanu nemakumi maviri pamwedzi. Studio 7 yakundikana kubata mutauriri wemapurisa, Assistant Commissioner Paul Nyathi kuti tinzwe divi remapurisa panyaya iyi. Hurumende yakawedzera vashandi vayo mari dzemihoro svondo rapera asi iri kurambwa nemasangano ose anomirira vashandi vachiti havana kutanga vagarwa navo pasi. Asi gurukota rezvevashandi nemabasa, Muzvinafundo Paul Mavhima vakaudza Studio 7 kuti hurumende yagara iri kuronga kusangana nevashandi vayo kuti vazeye nyaya dzemihoro mwedzi uno. Munyori wesangano reARTUZ, VaRobson Chere vanoti neMuvhuro nhengo dzavo chete ndidzo dzakaratidzira, asi vanotarisira rutsigiro kubva kune mamwe masangano pamwe nevashandi vari kuda kuti mihoro yavo igadziriswe. VaChere vanoti vacharamba vachiratidzira nyika yose kusvika hurumende yavabhadhara mihoro yavo nemadhora ekuAmerica ayo vanoti anokwanisa kutenga. Varairidzi ava vanoti vari kuda kuti mihoro yavo ive mumadhora ekuAmerica anoita mazana mashanu nemakumi maviri pamwedzi. No media source currently available ","Nhengo dzeARTUZ Dzinoratidzira kuMasvingo, Imwechete Ichisungwa"
"Vari kutungamira chikwata cheEuropena Union chiri kuongorora sarudzo dzichaitwa musi wa 30 Chikunguru, VaAlmar Brok, vanoti kuita sarudzo dzakachena kunobatsira Zimbabwe pachirongwa chayo chekugdzirisa hukama hwayo nedzimwe nyika munyaya dzezvematongerwo enyika pamwe nehupfumi. Vachitaura nevatori nevanhau muHarare neChishanu, VaBrok vati zvakakosha kuti Zimbabwe iite sarudzo dzakachena vachiti izvi zvinorerutsa chirongwa chayo chekuda kudyidzana nedzimwe nyika mushure mekunge hukama hwayo nenyika zhinji dzepasi rose hwadzikira pasi pehutongo hwaVaRobert Mugabe. Vati nekuda kwaizvozvo, zvakakosha kuti Zimbabwe Electoral Commission, Zec, iite basa rayo sezvainotarisirwa kuita uyewo kuti basa iri riitwe pachena kuitira kuti vese vari musarudzo vagutsikane nemafambisirwo esarudzo. Vati sezvo Zimbabwe ichizivikanwa nekuita sarudzo dzine mutauro, pari zvino pane vamwe vane chivimbo nemafambiro ari kuita zvinhu kunyange hazvo pachine zvinhu zvakawanda zvichiri kuda kugadziriswa. VaBrok, avo vakasangana nemutungamiriri wenyika, VaEmmerson Mnangagwa, sachigaro weZec, Amai Priscilla Chigumba, vatori venhau, mapato anopikisa pamwe nemasangano anoshanda akazvimirira, vati mumisangano yavo mabuda zvichemo zvakati kuti uye shuviro yavo ndeyekuti dai zvichemo izvi zvagadziriswa kuitira kuti sarudzo dzisaite mutauro. Vatiwo vakanzwa zvakataurwa nemauto kuti acharemekedza bumbiro remitemo yenyika pasarudzo, asi vakati Zec haifanirwe kuita zvinhu zvinoita kuti vanhu vafungire kuti sarudzo dziri kubirwa zvakaita sekushandisa mauto pasarudzo. Chikwata cheEU chinotiwo hachina kufara nezvachakaona pachakadeedzwa nevamwe kunoona kudhindwa kwemapepa ekuvhotera kuFidelity Printers svondo rapfuura. EU yatiwo chingave chinhu chakanaka chose kana zvinhu zvese zvikaitwa pachena. Mutevedzeri wemukuru wechikwat ichi, VaMark Stevens, vati mafambisirwo esarudzo anosiyana siyana uye kune dzimwe nyika kudhindwa kwemapepa ekuvhotera kunoitwa pachena vese vanokwikiwdza vachiona. Asi vatiwo kune dzimwe nyika vanoita zvinhu muchihwande sezviri kuitwa muZimbabwe. Aka ndekekutanga mukati memakore gumi nematanhatu hurumende yeZimbabwe ichichoka Europen Union kuzoongorora sarudzo. Hurumende yaVaMnangagwa, iyo yakatora matomu zvichitevera kudzingwa basa kwaVaMugabe muna Mbudzi gore rapfuura nemauto, yakakoka nyika pamwe nemasangano ekunze akawanda kuti azoongorore sarudzo sezvo ichiti sarudzo idzi dzichaitwa pachena. Zvichakadai, vakasanobata chinzvimbo chemumiriri weAmerica muZimbabwe, Amai Jennifer Savage, nezuro vakati America inoda kuvanduza hukama hwayo neZimbabwe zvisinei kuti ibato ripi rinenge rakunda musarudzo. Mumashoko avo pakupemberera zuva rekuwana kuzvitonga kwenyika yavo, Amai Savage vakati America inotarisira kuti sarudzo dzinge dzakachena uye vave kutoona mberi zvirango zvehupfumi zvabviswa pave nekudyidzana kwakasimba pakati penyika mbiri idzi. America yakatemera vamwe vakuru vakuru muZanu PF vainoti ndivo vaibira sarudzo, kutyora kodzero dzevanhu pamwe nekuita zvese zvaitadzisa nyika kuve nehutongi hwejekerere. No media source currently available ",European Union Inoti Zvichemo Ngazvigadziriswe Sarudzo Dzisati Dzaitwa
"Kunyange hazvo mutungamiriri wenyika, VaEmmerson Mnangagwa, vari kuramba vachivimbisa pasi rose kuti munyika muchaitwa sarudzo dzakachena, mhirizhonga yezvematongerwe enyika iri kuramba ichikwira munyika, zvichitevera kurohwa zvakaipisisa nemusoja kweimwe nhengo yeMDC-T kwaChivi neChina manheru. Imwe nhengo ye MDC-T, VaLuckmore Mandiva, wemuraini rekwa Murandu, vanonzi vakarohwa vakakuvara zvakaipisisa nemumwe muuto pazvitoro zveZvamapere mu Ward 10 kwaChivi. Zvinonzi musoja uyu akarova VaMandiva achivati havafanirwe kutsigira MDC. Muninína wa VaMandiva, VaPeter Mandiva, vaudza Studio 7 kuti mukoma wavo akakuvara zvisingaiti uye rimwe ziso rake harisi kutoona kunyange akandorapwa kuchipatara che Chivi district hospital . Vati vakaenda nemukoma wavo kuchipatara uko kwavakandosona uye vakadzoka navo kumba mushure mekurapwa. Mutevedzeri wemutauriri weMDC-T muMasvingo, VaSimon Mupindu, vashoropodza Zanu PF vachiti mashoko avo ekuti vachashandisa mauto abuda pachena kunyange mukuru wavo achivimbisa runyararo. Nyanzvi munezve matongerwe enyika, VaTakavafira Zhou, vanoti sarudzo dzegore rino dzatotanga mhirizhonga uye VaMnangagwa vari kunyepera vekunze kwenyika vachivanyengedza kuti vauye kuzoita mabhizimusi munyika vachiti zvinhu zvanaka muZimbabwe. ""Handioni kuchiita free and fair elections nekuti Zanu PF ino indiketa kutena left iyo ichetena right, tozviziva kuti vanhu ve Zanu vanoda kurova vanhu. VaRugeje vakataura kuti vacharova vanhu,"" vadaro VaZhou. Studio7 yatadza kubata mutauriri wemauto munyika, Lieutenant Colonel Aphios Makotore, kuti vatipe divi ravo nenzve nyaya iyi. NeChina, mutungamiri weNational People's Party, Amai Joice Mujuru, vakatiwo vakarwiswa nevanhu vanofungidzirwa kuti ndeveZanu PF, kuChitubu, muGlen Norah A. Vatsigiri vaAmai Mujuru vakakuvadzwawo pachiitiko ichi. No media source currently available ",Nhengo yeMDC Inorohwa Zvakaipisisa neMusoja kuMasvingo
"Gurukota rezve mari Muzvinafundo Mthuli Ncube pamwe nemunyori webazi ravo VaGeorge Guvamatanga, avo vari muAmerica kwesvondo rino rese, vanga vachitarisirwa kusangana nezvizvarwa zveZimbabwe zviri muAmerica mangwanani eMugovera pamuzinda weZimbabwe uri muWashington D.C., asi musangano uyu unonzi wazokanzurwa. Kunyange hazvo pasina kupiwa zvikonzero zvaita kuti musangano uyu ukanzurwe, vane ruzivo nezvenyaya iyi vanoti muzinda weZimbabwe watya kuratidzira kunonzi kwanga kwakarongwa nenhengo dzebato rinopikisa reCitizens Coalition for Change kuti kungavhiringidza musangano uyu. Zvinonzi zvimwe chizvarwa zveZimbabwe zvakaita saVaInnocent Mawire zvanga zvabva kune mamwe matunhu zvichida kuzonzwa mamiriro akaita zvinhu kumusha munyaya dzekutanga mabhizimusi nekudyara mari kumusha. No media source currently available Takundikana kubata mumiriri weZimbabwe muAmerica VaTadious Tafirenyika Chifamba kuti tinzwe kuti sei musangano uyu wamiswa. Sachigaro veZanu PF mudunhu reWashington D.C, Maryland neVirginia, VaFrenk Guni vanoti semaziviro avari kuita musangano uyu wamiswa nekuti vemapato anopikisa, zvikuru vebato reCCC, vanga vakaronga kuzokanganisa musangano uyu vachiratidzira. Asi vaGuni vanoti zvizvarwa zveZimbabwe zvinoda kuhazvo kusangana naVamthuli Ncube zvinokwanisa kuita izvi masikati eMugovera, apo vana veZimbabwe vachaungana kuUrbana, muMaryland kumhemberero dzekuzvitonga kuzere kwenyika dzichaitwa nevana veZimbabwe vari muAmerica, sezvo gurukota iri richange ririkowo. Asi sachigaro webato reCCC mudunhu reWashington D.C., Maryland neVirginia, Muzvare Tafadzwa Matinenga vanoti vatoshamisikawo vachisvika pamuzinda weZimbabwe pakavharwa, uye pasina zvikonzero zvapiwa kuti sei musangano uyu usina kuzoenderera mberi. Muzvare Matinenga vanoti manyepo kuti nhengo dzebato ravo dzanga dzichida kukanganisa musangano uyu dzichiratidzira vachiti bato ravo ranga risina hurongwa hwakadaro, asi kuti vanga vachingodawo kupinda mumusangano uyu sezvizvarwa zveZimbabwe zvese. No media source currently available No media source currently available ",Muzinda weZimbabwe muAmerica Unokanzura Musangano Pakati peZvizvarwa zveZimbabwe neGurukota rezveMari VaMthuli Ncube
"Dzimwe nyanzvi munezvematongerwo enyika dzinoti mapato anopikisa anofanirwa kuedza nepaanogona napo kuona kuti sarudzo dzegore rino hadzibirirwi kusanganisira kuona kunodhindirwa mapepa ekuvhota, kubviswa kwemauto kumaruwa pamwe nekusununguka kwesangano rinoona nezvesarudzo. Nyanzvi idzi dzinoti kuchema kwemapato anopikisa nguva dzese dzinoitwa sarudzo kuti vabirirwa kuri kuita kuti vamwe veruzhinji vashaye hany’a nekuvhota. Mukuru wesangano reZimbabwe Democracy Institute, Doctor Pedzisai Ruhanya, vaudza Studio 7 kuti mapato anopikisa kunyanya bato reMDC T iro ravati ndiro rinonyanyotsigirwa munyika, riedze kuvhara mukana wekubirwa pasarudzo dzegore rino. VaRuhanya vakurudzira kuti mapato aya anofanirwa kuwirirana neZimbabwe Electoral Commission kuchadhindirwa mapepa ekuvhota pamwe nekuona zvinenge zvichiitwa kumamisha kunyanya nevemauto. VaRuhanya vati mapato anopikisa anofanirwa kuonawo kuti gwaro revavhoti rinobudiswa nguva ichiripo kuti riongororwe zvakakwana pamwe nekuona kuti pane vanhu vakakwana vanoongorora sarudzo vakamirira mapato. Imwe nyanzvi munezvematongerwo enyika uye vari mukuru weMedia Centre, VaEarnest Mudzengi, vanotiwo vemapato anopikisa vanofanirwa kurwisa kusununguka kweZEC pamwe nekuona kuti kufambiswa kwemashoko zvakasununguka kwavapo munyika. Kubva mugore ra 2000 mapato anopikisa anga achingochema nenyaya imwe yekubirwa musarudzo izvo nyanzvi idzi dzinoti zvinofanirwa kupera. Mutungamiriri wenyika, VaEmmerson Mnangagwa, vari kuvimbisa sarudzo dzejekerere asi vemapato anopikisa vanoti hapana zvati zvaitwa kuratidza kuti kuchaitwa sarudzo dzakasununguka. No media source currently available ",VeMapato Anopikisa Vokurudzirwa Kudzivirira Kubiridzirwa kweSarudzo
"Mumiriri weBritain muZimbabwe, Amai Catriona Laing vakati vakanzwa kukurudzirwa nevimbiso yavakapiwa negurukota rezvemitemo, VaZiyambi Ziyambi, yekuti vakazvipira kutevera bumbiro remitemo, uye kuti vanhu vasambunyikidzwe pamwewo nekuti mutemo uteverwe. Amai Laing vakataura mashoko aya paTwitter neChipiri mushure mekusangana naVaZiyambi pavakanovakorokotedza nekudomwa kwavo kuve gurukota rezvemutemo. Amai Laing vanoti VaZiyambi vakavavimbisa kuti chinhu chiri pamusoro pehurongwa hwavo inyaya yekuda kuona kuti munyika mune runyararo uye kuti sarudzo dzichaitwa dzinge dzakachena, dzinotambirika. Nyanzvi mune zvematongerwo enyika, vachishanda nesangano reZimbabwe Citizens Initiative, VaPromise Sande vanoti vanoona sekunge mashoko emumiriri weBritain aya akanaka chose sezvo achiisa pachena zvivimbiso zviri kupiwa neZimbabwe kuti pasi rose rione kana zvichizodziswa. VaSande vanoti hurumende yaVaMnangagwa yavimbisa zvinhu zvakawanda kwazvo kubva payakatora masimba, saka inofanirwa kupenengurwa kuti paonekwe kuti kungotaura chete here kana kuti iri kuzadzisa nezviito. Mashoko aya anotsinhirwawo nezvakataurwa naAmai Laing, zvekuti vakatarisa zvikuru zviri kuitika muZimbabwe kuti vaone kuchawira tsvimbo nedohwe. No media source currently available ",Mumiriri weBritain muZimbabwe Anoti Vari Kutevera Zviri Kuitika muZimbabwe
"Masangano anobatsira nechikafu munyika anoti Oxfam, Save the Children neCare International akurudzira nyika dzakabudirira, masangano anopa rubatsiro nehurumende dzekuchamhembe kweAfrica kuti vabatane mukutsvaga mari yekutengera vanhu zvekudya. Masangano anobatsira nechikafu munyika anoti Oxfam, Save the Children neCare International akurudzira nyika dzakabudirira, masangano anopa rubatsiro nehurumende dzekuchamhembe kweAfrica kuti vabatane mukutsvaga mari yekutengera vanhu vemudunhu iri zvokudya nechimbichimbi sezvo vanhu vakawanda vatarisana nenzara isina mukare akamboona. Masangano matatu aya aburitsa mashoko kuvatori venhau achiti hurumende hadzingofanire kubatsira nechikafu chete, asi zvikwanisiro zvimwe zvakaita semadiridzo uye madhamu sezvo mamiriro ekunze oramba achichinja. Masangano aya ari kuyambirawo kuti vana vadiki vari parumananzombe nenyaya yekushaya chikafu. Nzara iyi yakonzerwa nekusanaya zvakanaka kwemvura kwemwaka miviri yakatevedzana. Vanhu vanosvika mamiriyoni makumi matatu vanonzi vakatarisana nenzara mudunhu iri pari zvino. Asi Mutevedzeri wemukuru weOxfam muZimbabwe, VaKevin Ndemera, vanoti huwandu uhu hunogona kukwira kusvika pamamiriyoni makumi mashanu. Masangano matatu aya anoti ari kufara kuti SADC yatara dambudziko sechinhu chakakomba kana kuti Declaration of Regional Disaster zvichabatsira mukutsvaga mari. MuZimbabwe pari zvino vanhu vanodarika mamiriyoni mana vakatarisana nedambudziko rekushaya chikafu. No media source currently available ",Vanhu Mamiriyoni Makumi Mashanu Vanonzi Vanogona Kuziya neNzara muSADC
"Vamwe vanoti vatori venhau vanofanirwa kuita basa ravo nemazvo vasina mativi avanorerekera kuitira kuti veruzhinji vazive chokwadi chinenge chichiitika munyika. Vazhinji vataura neStudio7 vanoti vatori venhau, kunyanya vanoshandira mapepa nhau nenhepfenyuro dzehurumende, vanofanirwa kuburitsa nhau vasina kwavakarerekera. Mutori wenhau wemuChinhoyi, Dennis Kagonye, anoti zvakakosha kuti vatori venhau vasave nedivi ravanorerekera. Kagonye anotiwo vezvematongerwo enyika havafanirwe kurambidza vamwe vatori venhau kuita basa ravo. Mumwe mutori wenhau, Nhau Mangirazi, anoti vezvematongerwo enyika havadi vatori venhau vanonyora zvehuori zvavanoita uye vamwe vane rusarura pakati pevatori venhau vanoshandira hurumende nevemakambani akazvimirira panguva ino yesarudzo. Mangirazi anoti anotadza kuenda kunzvimbo dziri kure sezvo makambani enhau asina zvekufambisa zvakakwana. Kagonye anoti vatori venhau vasiri kufara nemari dzemihoro vanofanirwa kutsvaga rimwe basa pane kuita zvechioko muhomwe vari pabasa ravo. Nyanzvi munyaya yezvekuburitswa kwemashoko, VaRashweat Mukundu, vanotiwo vatori venhau havafanirwe kuita zvehuori. VaMukundu vanoti mapepanhau nenhepfenyuro dzehurumende havafanirwe kutora mativi vachitsigira divi rehurumende vachishoropodza nhengo nemapato anopikisa. VaMukundu vanoti vatori venhau vanofanirwa kuburitsa zviri kushuvirwa nevanhu vakawanda munyika kuitira kuti avo vari kukwikwidaza musarudzo vazive zviri kudiwa nevanhu. VaMukundu vanoti vatori venhau vanofanirwawo kuenda kunoshandira vari kumaruwa, kwete kungotora nhau mumaguta makuru chete. Mukuru weMISA Zimbabwe, VaThabani Moyo, vanoti chikuru chakakosha ndechekuti vatori venhau vazive kuti hapana nhau inokosha kudarika hupenyu. Mutauriri weZimbabwe Lawyers for Human Rights, VaKumbirai Mafunda, vanoti zvakakosha kuti masangano anomirira vatori venhau akaita seMISA neZimbabwe Union of Journalists, ayeuchidze vatori venhau mashandiro akanaka vachitevedzera zvinodiwa uye zvinodzivirira kuzviisa panjodzi. No media source currently available ",Vatori veNhau Vokurudzirwa Kusatora Mativi Mukuita Basa Ravo
"Vashandi vehurumende voita musangano nehurumende pamusoro pemari dzavo dzemihoro, mabhonasi, pamwe nedzimwe mari itsva dzavava kubatirwa mwedzi wega wega…. Vagari vekuChitungwiza nemasangano akazvimirira voshora zvakadzama muitiro wemapurisa nezuro wakasiya vanhu vakawanda vakuvara vachiti mapurisa anofanirwa kuremekedza kodzero dzevanhu dzakachengetedzwa nebumbiro remitemo yenyika…. Vagere kunze kwenyika votaura pamusoro pemaomero akaita zvinhu muZimbabwe….. Paramende yobuda nemurawo mutsva unosungira vatori venhau vanoshanda vari muparamende kuti vaferefetwe nevasori vasati vapihwa mvumo yekushandira muparamende. Muchirongwa cheLiveTalk na 8:30pm tiri kutarisa mhirizhonga pamwe nekutyorwa kwekodzero dzevanhu kwakaitika kuChitungwiza apo mapurisa akashandisa chisimba pavatyairi vemakombi vairamwa mabasa murunyararo. Iyi ndiyo misoro yenhau dzedu dzanhasi...munotibata pa 909 am, 4930, kana pa 12080, ne 15460 Kilohertzs pa Shortwave kana paFacebook page yedu yevoa Shona. No media source currently available ","Misoro yeNhau – Chitatu, Ndira 6, 2016"
"No media source currently available Aretha Franklin, muimbi wemuAmerica anozivikanwa nemamiriyoni evateveri vake pasi rose saQueen of Soul, ashaya ave nemakore makumi manomwe namatanhatu. Franklin ashaya neChina kumusha kwake mudunhu reDetroit, uko anga ari kuchengetwa muchipatara zvichitevera hondo ndefu negomarara. Mushure mekuberekwa musi wa 25 Kurume 1942 ku Memphis, kuTennessee, Franklin akazokurira kuDetroit, uko baba vake, VaC.I. Franklin vaive muparidzi aive nemukurumbira. Chipo chake chakatanga kuonekwa achiri muduku apo airidza piano pamwe nekuimba nziyo dzechitendero munguva yaiparidza baba vake. Franklin akazopinda mumusambo we Pop ne Jazz ave nemakore gumi nemasere achishanda nekambani yekutsikisa mhanzi ye Columbia Records. Asi kuzobudirira kwake kwakazouya muna 1967 ave kushanda nekambani yemumhanzi ye Atlantic Records. Akazosimukira kuita mukurumbira munyika gore iroro nenziyo dzakasiyanasiyana, dzinosanganisira “Chain of Fools,” “A natural woman,” neyakaita mukurumbira mukuru, “Respect,” iyo yakave mumhanzi wake wekutanga kuita nhamba 1 pa Billboard Hot 100. Chimbo ichi chakanyorwa nemuimbi ainyora nziyo, Otis Redding, uyo akashaya mugore rachaburitswa, muna 1967. Asi Franklin akashandura chimbo ichi kuchiita chimbo chenyika chevatema nevanhukadzi mushure mekunyora zvakare mamwe emashoko nekuisa mimwe mitsara yaiperetera zita rechimbo ichi rekuti “r-e-s-p-e-c-t, tsvakai zvazvinoreva kwandiri.” Akanyorawo zvakare madambarefu akaita mukurumbira akaita sa “Amazing Grace” na “Young, Gifted and Black.” Franklin akaita dambudziko nehuremu hwemuviri wake pamwe nedambudziko rehutano hwake, asi kunyange hazvo mukuchembera kwake, izwi rake rakaramba richitapira. Muna 2009 akaimba pakugadzwa kekutanga kwaVaBarack Obama semutungamiri wenyika, akatandadza vanhu nekambo kaakateedzera kanozni “My Country tis of thee.” Chimwe chizvarwa cheZimbabwe chinogara muWashington DC, Amai Wandana Maluwa, vanoti kushaya kwemuimbi kwavarwadza sezvo aimirira madzimai epasi rose uye vaiimba nzimbo dzekurwisa rusarura. Amai Maluwa vanoti rwufu urwu rwasiya gomba risingakwanise kuvharwa uye rwarwadzisa vazhinji pasi rose.","Muimbi Ane Mukurumbira Pasi Rose, Aretha Franklin, Ashaya"
"Nyanzvi munyaya dzezvehupfumi dziri kushora danho ratorwa negurukota rezvemari, VaMthuli Ncube, rekupemha mari yekubatsira mukurwisa chirwere cheKorera, dzichiti hurumende inofanirwa kukoshesha nyaya dzehutano. Vachipindura paTwitter yaVaNcube, mumiriri weKuwadzana East muparamende, Va Charlton Hwende ve MDC, vati zvaitwa naVa Ncube hazvina maturo kana hurumende yakakwanisa kutumira ndege kuti itakure mudzimai wevaimbove mutungamiri wenyika, Amai Grace Mugabe, kuti vaende kurufu rwaamai vavo asi ichishaya mari yekubatsira varwere vekorera. Asi mutauriri wemutungamiri wenyika, VaGeorgre Charamba, vakaramba nezuro kuti hurumende yakashandisa mari yayo kubhadhara ndege yakatakura amai mugabe vachiti vakabatsirwa ne vemabhizinezi kuita izvi. Nyanzvi munyaya dzezvemari nehupfumi, uye vachidzidzisa ku Devry University, Ku Ohio, VaElliot Masocha vanoti hurumende yakanonoka kuronga nezvekorera. VaMasocha vanoti hurumende inofanirwa kugara ichingori ne homwe inomirira nguva dzakadai kwete kuzoda kumhanya mhanya dambudziko ravapo. Vanoti mari zhinji dzinoshandiswa pane zvimwe zvinhu dzinofanirwa kudai dzichichengeterwa kushanda kunyaya dzehutano nekuti hutano hwakakosha kudarika kutengera vakuru vakuru dzimota dzinodhura nezvimwe zvisingabatsiri veruzhinji. No media source currently available ",Kupemha Mari kwaVaMthuli Ncube Kwokonzera Mutauro
"Mukuru webhanga guru renyika reZimbabwe Reserve Bank of Zimbabwe, Doctor John Mangudya vanoti vari kufadzwa nekubudirira kuri kuita zvirongwa zvavo zvekudzikamisa hupfumi hwenyika. Bhanga guru rinoti kuburikidza nemitemo yakasimba yemafambisirwo emari yariri kudzika, kukwira kwehuwandu hwemapeni egoridhe ari kutengwa uye kubatwa mhandamatsimba kwemusika mutema nemitemo yaro, zvinhu zvashanduka munyaya dzehupfumi. Mugwaro rayakaburitsa neMuvhuro, R-B-Z inoti komiti yayo inoona nezvemitemo inobata mafambisirwo emari, yeMonetary Policy Committee, iyo yakasangana neChishanu chadarika, yakaona zvakare kuti inflation yepamwedzi yakadzikira. Inflation inonzi yakadzika kubva pazvikamu makumi maviri nezvishanu nezviga zvitanhatu kubva muzana, 25.6 percent, mumwedzi waChikunguru kuenda pazvikamu gumi nezviviri nezviga zvina kubva muzana, 12.4 percent, muna Nyamavhuvhu. Asi nyanzvi mune zvehupfumi dzinowirirana nezvakawanikwa nekomiti iyi here? Imwe nyanzvi mune zvehupfumi vachishanda nesangano reLabour and Economic Development Research Institute of Zimbabwe, Doctor Prosper Chitambara, vanoti vanowirirana nemuono wekomiti yezvemafambisirwo emari iyi vachiti zvinhu zvagadzikana. Asi Doctor Chitambara vanoti kunyange hazvo paine kugadzikana kwakonzerwa nemitemo yakadzikwa nebhanga guru renyika inosanganisira kutengeswa kwemapeni egoridhe izvo zvakaita kuti mari dzakawanda dzaitenderera mumisika yakasiyanasiyana dzitsvairwe, zvakakosha kuti pave nemitemo yakasimba inodzikwawo nehurumende inotsigira matanho eReserve Bank of Zimbabwe ose aya. Asi imwe nyanzvi mune zvehupfumi vachishanda vakazvimirira, VaRejoice Ngwenya, vanoti havawirirane nemaonero ekomiti yeR-B-Z aya, vachiti zvavari kutsanangura zvinenge ngano yemubhuku, zvisiri izvo zviri kuitika muvanhu. VaNgwenya vanoti vana veZimbabwe vari munyika havaneyi netsananguro dzese dziri kupiwa neR-B-Z idzi, asi chikuru chavanoda kuona chete kuti mari iri mumaoko avo yakwanisa kuvawanisa zvavanoda here kana vapinda muzvitoro. Imwe nyanzvi mune zvehupfumi, Muzvare Chenaimoyo Mutambasere ine maonero ayowo anosiyana nebhanga guru reR-B-Z, vachiti havaoni zvirongwa izvi zvichienderera mberi nekudzikamisa hupfumi, zvikuru chirongwa chemapeni egoridhe, nekuti ari kutenegswa nemari yemunyika zvakanyanya. Panyaya yekudzikira kwe inflation, VaNgwenya vanoti hapana chati chadzika sezvo mutengo wezvinhu zvinotengwa zvakanyanya nevarombo zvakaita seupfu nechingwa isina kushanduka. Dzimwe nyanzvi mune zvehupfumi dzinotiwo zvinonetsa kuona kana matanho ari kudzikwa nebhanga guru aya ari kushanda mativi ose, nekuti kunyange hazvo musika mutema wadzikamiswa, mutengo wedhora reku America pamusika weR-B-Z, uri kuramba uchikwira zvekuda kutobata mutengo uri pamusika mutema. Pari nhasi dhora rekuAmerica rinonzi riri kutengwa nemadhora ari pakati pemazana matanhatu nemakumi mashanu emunyika kusvika pamadhora mazana manomwe enyika pamusika mutema zvichienderana nehuwandu hwemari iri kutengwa. Kutanga neChipiri dhora rekuAmerica rave kutengwa nemadhora emunyika mazana mashanu nemakumi mana nemanomwe. No media source currently available ","RBZ Yoti Zvirongwa Zvekudzikamisa Hupfumi Zviri Kubudirira, asi Dzimwe Nyanzvi dzHupfumi Dzichiti Pachiri Papfupi Kuti Michero Ioneke"
"Ukraine nemadzisahwira ayo vari kushoropodza zvakasimba kurwiswa kwenzvimbo inokwirirwa zvitima muUkraine neChishanu, vachipomera Russia mhosva yekuuraya vanhu. Vakuru-vakuru vekambani yezvitima iri pasi pehurumende yeUkraine vakati vanhu makumi mashanu nevaviri, 52, vakaurayiwa, kusanganisira vana vashanu, uye vamwe makumi masere nevanomwe vakakuvadzwa pachiteshi chiri muguta riri kumabvazuva kwe Ukraine reKramatorsk chaishandiswa kuburitsa vanhuwo zvavo vari kutiza hondo kuvaendesa kusina njodzi. Mutungamiri weUkraine, VaVolodymyr Zeleskyy vakati chiitiko ichi chakaitwa maune kuuraya vanhuwo zvavo, vachiti zvakaratidza kuti mauto eRussia haana chivindi chekumisidzana nemauto eUkraine kuhondo, saka ave kuparadza vanhuwo zvavo. Vakati Ukraine ichaita zvose kuona kuti ndiani akaita chipi panguva ipi kusvika vave kuziva zvese zvakaitika nevakazvikonzeresa.",Ukraine neMadzisahwira Ayo Voshoropodza Kurwiswa kweChiteshi cheZvitima neRussia
"Sangano reZimbabwe Lawyers for Human Rights, ZLHR, rakwidza nyaya mudare repamusoro richikumbira kuti risendeke parutivi danho rehurumende rekuchinja mazita emimwe migwagwa muBulawayo. ZLHR yakwidza mudare chikumbiro chekuti Statutory Instrument yekuchinja mazita emimwe migwagwa muBulawayo iyo yakashandiswa nehurumende mazuva mashoma apfuura isendekwe parutivi. ZLHR iri kushanda basa iri yakamirira sangano re Bulawayo Progressive Residents Association, kana kuti BPRA.\n\nMutauriri weZLHR, VaKumbirai Mafunda, vari ichokwadi kuti vari kumirira sangano reBPRA.\n\nSachigaro wesangano reBPRA, VaAmbrose Sibindi, vati havafare nedanho rakatorwa nehurumende vachiti havawone rine musoro uye hurumende yakangotora danho iri isina kunzwa pfungwa dzeveruzhinji panyaya iyi. Hurumende yakatora danho rekuti mazita emigwagwa yakasiyana siyana\nmune mamwe maguta munyika kusanganisira Bulawayo, Gweru, Harare\nneMasvingo achinjwe.\n\nTaedza kunzwa kubva kugurukota rezvekutongwa kwematunhu, VaJuly Moyo, asi nharembozha yavo yange isingabatike zvinove zvimwe chete zvange zvichiitika pataedza kubata mutevedzeri wavo Amai Marian Chombo.\n\nAsi meya veguta reGweru VaJosiah Makombe avo vanovewo mukuru wesangano reUrban Councils Association of Zimbabwe vati mutemo weUrban Councils Act unopa masimba kumakanzuru emaguta nemadhorobha kuti ape mazita kumigwagwa.\n\nDzimwe nyanzvi munezvematongerwo enyika dzinoti zviri kuitwa\nnehurumende kupedzera hoko padehwe reshindi sezvo pane zvakawanda\nzvakakosha zvinoda kugadziriswa munyika munyaya dzezvehupfumi uye\npakuti makanzuru anyatsoita mabasa aanotarisirwa kuita nemazvo. Mukuru wesangano reZLHR mudunhu reMatabeleland, Amai Nosimilo Chanaiwa, vatiwo magweta avo ari kuwira nechimwe chikumbiro chevamwe vagari vekuLuveve zvichitevera kufa uye kurwara kwevamwe vanhu munzvimbo iyi nekuda kwechirwere chemanyoka icho chinofungidzirwa kuti chakabva mukunwa mvura yakasviba. No media source currently available ",Hurumende Yokwidzwa kuMatare Zvichitevera Kuchinjwa kweMazita eMigwagwa muBulawayo
"Nyanzvi munyaya dzezvehutano dziri kukurudzira veruzhinji kuti vasatevedzera kana kuteerera mashoko ari kunyorwa kana kutaurwa pamadandemutande akasiyana siyana akaita seFacebook, Whatsapp nemamwe arikuzivisa vanhu nezvemishonga iyo inonzi inokwanisa kurapa kana kudzivirira chirwere checoronavirus icho chauraya zviuru nezviuri zvevanhu pasi rose. No media source currently available  Muzvare Lorna Mandizha vanogara kuTynwald North kuWestgate vanoti vakatombogadzira mushonga wemandimu akasanganiswa nesoda kana kuti sodium bicarbornate pachirungu, vakatopa mhuri yavo kuti inwe mushonga iwoyu. Muzvare Mandizha vanoti vakaudzwa nezvemushonga uyu nasahwira wavo uyo akabva auya nemandimu acho uye vakaverenga zvavaiva vatumirwa pambozhanhare kuti vadzidze mabikirwo emushonga wacho, asi vakatozoziva kuti mushonga uyu unogona kuuraya mhuri yose. Mumwe mudzimai Amai Tee Chigodora vanoti vakapotsa vagadzirawo mushonga iwoyu asi havazive kuti chii chakavadzora sezvo varikugara vachingotya kubatira chirwere checoronavirus icho chinonzi hachina mushonga unochirapa.  Mutauriri weZimbabwe Hospital Doctors Association kana kuti ZHDA Dr Tapiwa Mungofa vanoti zvirwere zvinorapwa kunaana chiremba vakadzidzira basa racho kwete zviri kutaurwa nevanhu pamadandemutande. Dr Mungofa vanoti mushonga wese unezvaunotokanganisa muviri wemunhu nokudaro vanhu vakangoteerera zvese zvese zvangotaurwa vanokwanisa kurasikirwa nehupenyu. Vakapa muenzaniso wemumwe munhu akanwa mushonga unorapa malaria unonzi chloroquine angonzwa kuti unorapa coronavirus akabva atoshaya. Dr Mungofa vakayambirawo vagari vekumaruwa nezvechirwere ichi vakavakukurudzira kuti vasaita nzendo dzekuenda kumadhorobha, kushanyira hama munharaunda dzavo uye nekuenda kunobata maoko kurufu nokuti chirwere ichi chinopararira zvakanyanya panenge pakaungana vanhu. Imwe nyanzvi munyaya dzezvehutano Dr Josephat Chiripanyanga vatsinhira mashoko aya vachiti vanhu ngavadzikise mikana yokubatira hosha iyi nekugara kumba uye vachigeza maoko nesipo nuva dzose uye kuti varegedze kubata kumeso, maziso uye nekutonongora mhino dzavo. Dr Chiripanyanga vanoti mate anobuda mukanwa kana munhu achitaura kana kukosora ndiwo anotakura chirwere che corona virus nokudaro vanokurudzira vanhu kuti vasamira kana kugarisana padhuze kana vachitaura. Hatina kukwanisa kubata gurukota rinoona nezvehutano Dr Obadiah Moyo kuti tinzwe divi ravo panyaya iyi sezvo vange vasiri kudaira nharembozha yavo. ",VanaChiremba Voyambira Vanhu Kuti Vanogona Kufa neMishonga yeNhema Inonzi Inorapa Coronavirus
"Vamwe vashandi vehurumende vatotanga kare kuramba kutambira zvikamu zvemari zvinonzi nehurumende inokwanisa kuwedzera nazvo mihoro yevashandi vayo. Masangano evarairidzi ari pasi pemubatanidzwa weFederation of Zimbabwe Educators Union, FOZEU, asangana muHarare akaramba zviri kuda kupiwa nehurumende izvi, achiti anoda kuti vapiwe zvikamu zana kubva muzana, kana kuti murairidzi ari pasi otambira mari inoenderana nePoverty Datum Line, iyo vararaidzi vanoti iri pamadhora mazana manomwe nemakumi maviri pamwedzi. Hurumende neMuvhuro yakazivisa kuti yakwidza zvikamu zvainokwanisa nazvo kubhadhara vashandi vayo kubva pazvikamu gumi kubva muzana, izvo zvakarambwa kare nevashandi, kuenda pazvikamu gumi nezvishanu kubva muzana. Mutungamiri werimwe remasangano ari muFOZEU, reAmalgamated Rural Teachers Union of Zimbabwe, VaObert Msaraure, vanoti havasi kuzopedza nguva vachipembedza zvinhu zvisina maturo zvakaita sezvikamu gumi nezvishanu kubva muzana. Mashoko aVaMasaraure aya anotsinhirwawo nemutungamiri we Progressive Teachers Union of Zimbabwe, PTUZ, VaTakavafira Zhou, avo vanoti zvinorwadza kuti hurumende iri kukwanisa kuwedzera mari dzekumihoro kune vamwe vashandi vayo vakaita savanachiremba navanamukoti panguva, asi ichiomera kubhadhara varairidzi. Hurumende inonzi yakatobhadhara kare vanachiremba navanamukoti mari dzemabhonasi egore rapera, uye vanamukoti vanonzi vakapiwa dzimwe mari dzavo dzemisaridzirwa dzavakanga vasina kupiwa mumakore adarika. Varairidzi vanonzi vari kutarisirwawo kuwana mabhonasi avo egore rapera svondo rinouya. Panyaya yekuti kune mamwe masangano evashandi vehurumende anonzi ari kutambira zvikamu gumi nezvishanu kubva muzana izvi, VaMasaraure vanoti vanozviziva kuti hurumende ine masangano evashandi ainoshanda nawo kuitira kukanganisa mafambiro enhaurirano dzemihoro yevashandi vehurumende. Vanoti havaoni svondo rino richipera nhengo dzavo dzisati dzaratidzira dzichinyunyuta nekunonoka kwehurumende kunzwa zvichemo zvavo, vachiti kana nhaurirano dzakasaburitsa chimuko varairidzi vacharamwa mabasa. Nyanzvi mune zveupfumi vachishanda nesangano reLabour and Economic Development Research Institute of Zimbabwe, Doctor Prosper Chitambara, vanoti idanho rakanaka chose kuti hurumende iwedzere vashandi vayo mihoro, asi vanoti nemamiriro akaita zvinhu mune zveupfumi, havaoni hurumende ichizokwanisa kuenderera mberi ichiwana mari dzekutambirisa vashandi vayo. VaChitambara vanoti igaroziva kuti nguva yesarudzo yose mari dzinoshandiswa nehurumende dzinokwira zvikuru nekuda kwekuti inenge ichibhadhara zvinhu zvainenge isina kugadzirira asi nekuda kwekuti inenge ichitsvaga mavhoti, inpedzisira yazviisa paisingakwanisi kuzobuda. VaChitambara vanoti nekuda kwekuti nyika haisi kukwanisa kuwana mari yekunze, zvichanetsa kuti hurumende iwane mari dzekuzoramba ichibhadhara vashandi vayo paine nguva. No media source currently available ",Nyanzvi dzeZveupfumi Dzinoti Hurumende Haina Mari Dzairi Kuvimbisa Vashandi Vayo
Bato guru rinopikisa reMDC rinoti hurumende iyo yakazivisa kuti yave kuda kupa vanhu zvikwanisiro zvekutimisa zvakaita sembeu nemafetireza zvinosvika mamiriyoni makumi maviri nemasere emadhoa haifanire kuita zvematongerwo enyika muhurongwa uhu. Mutevedzeri wegurukota rinoona nezvekurima VaDavis Marapira ndivo vakazivisa nezvechirongwa ichi. Vanoti varimi vanosvika zviuru mazana matatu ndivo vachabatsirwa. Hatina kukwanisa kubata VaMarapira kuti tinzwe divi ravo. Asi mutauriri weMDC VaObert Gutu vanoti vane humbowo hwakasimba hwekuti pose panoitwa hurongwa uhu panoitwa zvematongerwo enyika. VaGutu vanoti zvirongwa zvakadai ndezvehurumende kwete zvematongerwo enyika. MuZimbabwe magara muchiiita mutauro panyaya dzekupa vanhu mbeu uye chikafu vakawanda kubva kumapatro anopikisa vachiti Zanu-PF inoyima vemapato anopikisa. Asi bato reZanu-PF rinoti rinobatsira munhu wose risingatarise kuti wabuda mumba maani.,MDC Inoti Zanu-PF Ngaimire Kuita zveMatongerwo eNyika neMbeu
"Vatsigiri vebato reMovement for Democratic Change, vemachechi, pamwe nemasangano akazvimiririra, vaungana neChishanu kumahofisi eMDC muHarare vachinamatira mutungamiri webato iri, VaMorgan Tsvangirai, avo vane chirwere chegomarara. Mutauriri weMDC Activists Veterans Association, iyo yaronga munamato uyu, VaChanza Chavengwa, vaudza Studio7 kuti vakaronga munamato uyu mushure mekuona kudzimbikana kwemutungamiriri webato ravo. Kunyange hazvo kwanga kwofamba mashoko ekuti hutano hwaVaTsvangirai huri kudzikira, munin’ina wavo, VaMannasah Tsvangirai, vati mashoko aya ndeemanyepo. VaMannasah Tsvangirai, avo vaudza Studio7 kuti vakabva kuSouth Africa svondo rino, vati hutano hwemukoma wavo huri kuita zviri nani chose. Vawedzerawo vakati kurangarirwa kwemukoma wavo nevanhu vakasiyana siyana kuti vakunde chirwere chegomarara ichi, kunovanyevenutsa semhuri. Mumwe wevafundisi vauya kuzobatana nevamwe, Doctor Douglas Mambure, vatiwo vane chivimbo chekuti kuna Mwari hakuna chirwere chisingarapiki. VaMambure vati vane tarisiro yekuti VaTsvangirai vazokwikwidza sarudzo dzegore rino vapora pamwe nekuti hukuru hwaMwari huonekwe kuburikidza nekupora kwavo. Amai Thandiwe Chinozvina vabva kumusha weZengeza vatiwo vasimudzwa kuti vauye kumunamato neshuwiro yekuti VaTsvangirai vaitirwe nyasha naMwari. Mukomana wechidiki anga ari pamusangano uyu, VaMunyaradzi Mwale, vashora zvikuru mashoko enhema avati ari kushambadzwa pamadandemutande ekuti VaTsvangirai vakashaya. VaTsvangirai vari kuitirwa minamato kumatunhu akasiyana-siyana munyika, uye ndivo vakadomwa kuti vakwikwidze pachigaro chemutungamiri wenyika vakamirira mubatanidzwa weMDC Alliance. No media source currently available ",VaTsvangirai Vanonamatirwa muHarare neVatsigiri Vavo
"Rimwe bhanga rine mukurumbira pasi rose, reHSBC, rakaita mazimari akawandisa richishandisa nzira dzinotyora mitemo yenyika dzepasi rose, Studio7 inozviburitsa pachena. Izvi zviri mumagwaro ari mumaoko meStudio7, ayo akapihwa sangano revatori venhau, re International Consortium of Investigative Journalists, ICIJ, kuburikidza nemagwaro arakapihwawo nebepanhau reLe Monde rekuFrance kuitira kuti pave nemushandira pamwe mukuona huori hunotyisa hwakaitwa nebanga iri munyika mazana maviri nenhatu. Magwaro aya anoratidza zvakare kuti vanhu vemuZimbabwe pamwe nemakambani zvinosvika zana nemakumi mapfumbamwe nesere, zvakaisa mari mubhanga iri, kana kuti zvaive nemari inoita iyo $272 million mubhanga iri muna 2006/7 chete. Nyanzvi munyaya dzemari dzinoti mari iyi inoratidza kuti yakaiswa mubhanga iri kuSwitzerland nenzira isina kutsarukana zvekuti nyika zvinji dzakawirwa nedambudziko rinenge reZimbabwe dzakarasikirwa nemitero inofanirwa kubhadharwa nezvizvarwa zvenyika idzi. Panyika mazana maviri nenhatu dzinonzi dzakavhiringirwa mirawu yemitero neHSBC, pane mari inosvika mabhiriyoni zana nemazana matatu emamiriyoni emadhora. Vemu Zimbabwe vane mazita ari mugwaro iri vanosanganisira vaimbova seneta weZanu PF, Va Aguy Clement Georgias, mukuru weTrinity Engineering; vaive mukuru wemauto emuchadenga, muchakabvu Air Marshal Josiah Tungamirayi; mutambi wekiriketi, Stuart David Robertson, munazvinabhizinesi, Va Frederick Mutanda, pamwe nevarimi vachena vakawanda vakaita semhuri yekwaDorward uye mhuri yekwaPatel. Va Georgias, avo vaiva neakaundi yakavharwa kuHSBC, vakaiswa pazvirango zvekufamba neEuropean Union muna 2007 apo vakaitwa mutevedzeri wegurukota rezvekusimudzirwa kwehupfumi. Zvirango izvi zvakazobviswa muna 2011, asi vakazoendesa European Union kumatare vachiti kudzingwa kwavakaitwa muna 2007 kubva kuBritain nepamusana pezvirango kwakavavhiringira zvinhu zvavaiita zvinokosha mamiriyoni matanhatu emu euro, asi dare reEU general court rakarasa nyaya iyi. VaGeorgias havana kudavira nhare dzavo kuti titaure nezvemari dzavakamboisa muHSBC panguva iyo hupfumi hwenyika hwainge hwagwadama zvakanyanyisa, inflation ichiita chamurambamhuru. VaMutanda havanawo kudavira nhare dzavo. Magwaro ane Studio7 anoratidzawo kuti bhanga reHSBC raifurira vanhu kutyora mitemo kuitira kuti vasabhadhare mitero, izvo zvinonzi nenyanzvi munyaya dzemari, zvakapa kuti Zimbabwe nedzimwe nyika dzirasikirwe zvikuru nemari. Chimwe chizvarwa cheZimbabwe chinonzi chakasangana nevashandi vebhanga iri kuCape Town pakarongwa nzira dzekuburitsa mari inoita mazana mashanu ezviuru zvemadhora kuitira kuti mari iyi ishandiswe mukutsigira mwanakomana wemuridzi weakaundi kuva neCredit Card rine chiremera. Mwanakomana uyu aizonofambisa mabasa ekutenga nekutengeswa kwedzimba muCalifornia muAmerica. Mazita evanhu ava nevamwe vose vakadomwa mumagwaro eICIJ, achaburitswa neMuvuro paStudio7. Vaimbova gurukota rezvemari, uye vari nyanzvi munyaya dzekufambiswa kwemari nemakambani, VaTendai Biti, vanoti zviri pachena kuti mari yeZimbabwe inosvika mazana matatu emamiriyoni kana yainge yakachengetwa mumabhanga aya, vakayiendesa vanhu havana kuzviita nenzira dzinotambira pasi rose mukufambiswa kwenyaya dzemari pakati penyika dzikasiyana siyana. VaBiti vatiwo izvi zvakaitwa bhanga renyika risina ruzivo, nokudaro zvizvarwa zveZimbabwe zvakaburitsa mari iyi munyika, zvaityora mitemo yenyika. Vaimbove gavhuna webhanga guru renyika, VaGideon Gono, havana kuwanikwa kuti tinzwe divi ravo sezvo vaive mukuru webhanga iri panguva iyi. Asi imwe nhengo yeZanu PF yakashanda mubazi rezvemari kwenguva yakareba, inoti zviri kuburitswa nemagwaro aya zvinoratidza kuti kuparara kwedhora remunyika hakuna kukonzerwa chete nekudhinda mari kunonzi kwaiitwa naVaGono, asi kuti vanhu vakaburitsa mari yakawanda zvakadai iyi, vakaitawo kuti nyika igwadame. Mukuru uyu, uyo anoti anozviziva kuti pane mari inodarika mabhiriyoni mana emadhora iri mumabhanga ekuSwitzerland, anoti yasvika nguva yekuti paongororwe kuti ndivanani vane mari dzakaiswa munzvimbo dzakaita se Seychelles, Singapore, China, Dubai, South Africa, idzo dzisiri kubatsira nyika iri kutambura panguva ino. VaBiti vanoti ichokwadi kuti mari yeZimbabwe yakazadzwa mumabhanga akawanda pasi rose nokudaro ngapaitwe ongororo yekuona kuti ndivanani ava vari kubatsira kuti nyika iparare zvakadai munyaya dzehupfumi. Richipindura mibvunzo yekunenerwa kutyora mitemo, bhanga reHSBC rinobvuma kuti ravandudza muitiro waro basa, uye rakabvisa vanhu nemakambani anosvika zvikamu makumi manomwe kubva muzana vaionekwa kuti havasi kutevedzera mitemo yekufambiswa kwemari. Banga iri, iro rine muzinda mukuru muLondon, pamwe nemahofisi munyika makumi manomwe pasi rose, rakaripiswa nekomiti yedare re Senate muAmerica muna 2012 mari inosvika mabhiriyoni maviri emadhora mushure mekunge rawanikwa richisiya vanotengesa zvinodhaka vachifambisa mari dzavo mumabhanga emuAmerica. Magwaro ari mumaoko eStudio7 anoratidza zvakare kuti bhanga iri raitambira mari kubva kuvanhu vanozivikanwa kuti vanodyidzana nevarwisi vechikwata che al-Qaida nevamwe vanoita zvakapfurikidza mwero. Gurukota rezvemari, VaPatrick Chinamasa, havana kubatika kuti vatipe divi ravo panyaya iyi sezvo vanga vasingadaire nhare mbozha yavo. Mangwana Studio7 iri kuburitsa mazita evanhu pamwe nemari dzavo dziri mubhanga reHSBC kuitira kuti veruzhinji vanzwisise kukura pamwe nekushata kwakaita nyaya iyi. Ray Choto inhengo yesangano reInternational Consortium of Investigative Journalists, uye ari kushanda nedzimwe nhengo dzeICIJ mukuburitsa huori hwaiitwa pakati pebhanga reHSBC nezvimwe zvizvarwa zveZimbabwe. ""http://projects.icij.org/swiss-leaks/"" id=""icij-swiss-leaks"" style=""height: 740px; width: 100%; max-width: 920px; margin: 0 auto""></iframe>",Shoroma muZimbabwe Dzoviga Mari Dzadzo Mubhanga reHSBC kuSwitzerland
"Mutungamiri wenyika VaEmmerson Mnangagwa vari kutarisirwa kusimuka nhasi vakananga kuZambia uko nyika iyi iri kupemberera kuwana kuzvitonga kuzere nemusi weChitatu. Mashoko ekuti VaMnangagwa vari kuenda kuZambia ari padandemutande reTwitter rebazi rezvekuburitswa kwemashoko Bazi iri rinoti vari kuenda kumhemberero dzechimakumi mashanu nemana Zambia yawana kuzvitonga kuzere. Zambia yakawana kuzvitonga kuzere musi wa24 Gumiguru 1964. Nyika iyi yakabatsirawo Zimbabwe munguva yehondo yerusununguko zvakapa kuti nyika mbiri idzi dzive nehukama hwakasimba. Asi dzimwe nyanzvi munyaya dzezvehupfumi nematongerwo enyika dzinoti sezvo mhembererero dziriko mangwana, VaMnangagwa vaifanirawo kusimuka musi uyu kana kutoregera sezvo nyika isina mari yekunze inodiwa panzendo dzakadai uye vanhu vari kunetsekana nemamiriro akaita zvinhu munyaya dzezvehupfumi. Hatina kukwanisa kubata mutauriri wavo VaGeorge Charamba kuti tinzwe divi ravo sezvo nharembozha yavo yange isiri kudairwa. Nyanzvi munyaya dzezvematongerwo enyika vachiita zvidzidzo zvepamusoro paCzech University of Life Sciences kuPrague VaWelcome Zimuto vanoti hukama hweZimbabwe neZambia hune nhoroondo yakareba kunyangwe hazvo panguva ino zvinhu zvisina kumira zvakanaka muZimbabwe vachiti havaone rwendo urwu rwuchibatsira nyika. No media source currently available ",VaMngagagwa Votarisirwa Kuenda kuZambia Nhasi Kunopemberera Zuva reKuwana Kuzvitonga Kuzere kweNyika Iyi
"Mapurisa emuSouth Africa anonzi asunga zvizvarwa zvekune dzimwe nyika zvinodarika mazana mashanu uye kuvharisa zvitoro nemabhizimusi evabvakure ava muguta reJohannesburg. Izvi zvinotevera kupazwa kwezvitoro zvezvizvarwa zvekune dzimwe nyika nemusi weChipiri manheru nezvizvarwa zvemuSouth Africa. Svondo rapera, mapurisa akarwisana nezvizvarwa zvekune dzimwe nyika muSouth Africa mushure mekunge mapurisa apinda muzvitoro zvevabvakure ava achitora nechisimba zvinhu zvaitengeswa nevanhu ava zvaaiti zvigadzirwa zvine mazita ekunyepera. Sachigaro veAfrica Diaspora Forum, Doctor Vusumuzi Sibanda, vanoti sangano ravo richiri kuedza kuti ritaure nemapurisa panyaya iyi. Vanoti kushungurudzwa kuri kuitwa zvizvarwa zvekunze muSouth Africa kunoomesera zvizvarwa zveZimbabwe, izvo zviri kutiza matambudziko ekumusha zvichinopindawo mumatambudziko ekusungwa nekuparadzirwa midziyo yazvo. Studio 7 yakundikana kunzwa divi remapurisa panyaya iyi. Asi vachinyora padandemutande reTwitter, mutungamiri wedunhu reGauteng, VaDavid Makhura, vazivisa kuti vavhara mukati meguta reJohannesburg vachitsvaga vanopara dzimhosva. VaMakhura vatiwo zvizvarwa zvekune dzimwe nyika zvinodarika mazana matanhatu zvisina magwaro ekugara muSouth Africa zvatorwa nemapurisa uko zviri kuongororwa kana zvisina dzimhosva. Vatiwo pfuti dzakasiyanasiyana nemabara akawanda pamwe nezvigadzirwa zvisiri zvechokwadi zvawanikwawo muzvivakwa zvakasiyanasiyana zvapindwa nemapurisa. Asi Doctor Sibanda vanoti zviri kuitwa nemapurisa kutyora kodzero dzevanhu sezvo ari kusecha muzvitoro zvevanhu varidzi vasipo, uye kushungurudza vanhu kunyange pasina humbowo hwekuti ndivo vari kupara dzimhosva munyika iyi. Vanoti vane hurongwa hwekusvitsa magwaro enyunyuto kuhurumende pamwe nesangano reUnited Nations, uye musi wa 21 mwedzi uno sesangano vari kupinda mumigwagwa vachiratidzira vachinyunyuta nemabatirwo avanoti ari kuitwa vekune dzimwe nyika muSouth Africa.  No media source currently available ",Mapurisa muSouth Africa Anosunga Zvizvarwa zveKune Dzimwe Nyika
"Mutauriri wemutungamiri wenyika, VaGeorge Charamba, vanoti mhuri zhinji dzeChilonga ku Chiredzi hadzisi kuzobviswa mumisha yadzo, vachiti mhuri shomanana ndidzo dzichatamiswa uye dzichatsvakirwa pekugara. Mugwaro ravanyora rikabudiswa neZimLive.com, VaCharamba vati mumazuva mashoma ari kutevera, hurumende ichazivisa zvairi kuzoita nenyaya iyi, pamwe chete nekuzivisa mitemo mitsva, kana kuti Statutory Instruments, yavanoti iri kugadziriswa. Hurumende yakazivisa zviri pamutemo mwedzi wapera kuti vagari vanodarika zviuru gumi nezviviri, vari munzvimbo ye Chilonga, vabve munzvimbo iyi, kuitira kuti kambani yeDendiary ishandise minda iyi semafuro emombe dzayo dzemukaka. Matare edzimhosva akambomisa hurumende kuti isabvisa vanhu ava mumisha yavo. Sangano reHuman Rights Watch rinoti ratora nyaya yevanhu veChilonga iyi rikaiisa pamusoro penyaya dzairi kufambira. Mukuru weHuman Rights Watch kuchamhembe kweAfrica, VaDewa Mavhinga, vanoti sangano ravo rakanyorera kumutungamiri wenyika, VaEmmerson Mnangagwa, pamwe chete negurukota rinoona nezvamatunhu, VaJuly Moyo, pamusoro penyaya iyi. Vati sangano ravo riri kushanda nemamwe masangano mukuona kuti vanhu veChilonga havabviswi pamisha yavo zvisiri pamutemo. Mutevedzeri wegurukota rinoona nezvematunhu, Amai Marian Chombo, vati tivabate nhasi, Chipiri, pamusoro penyaya iyi. No media source currently available ",Human Rights Watch Yobataira Kuti Vagari vekuChilonga Kuti Vasabviswa Munzvimbo Yavo
"Masangano anomirira vashandi vehurumende gumi nemashanu asangana muHarare neChishanu pamusangano wechimbichimbi akasunga kuti vashandi vaenderere mberi nehurongwa hwekuramwa mabasa neMuvhuro unouya, kunyange hazvo paita kushanduka zvishoma kubva pane zvavakanga vambowirirana pakutanga. Nhengo yeApex Council uye vari munyori weProgressive Teachers Union of Zimbabwe, PTUZ, VaRaymond Majongwe, vanoti masangano ose awirirana kuti vashandi vanoenda kumabasa kwavo neMuvhuro asi vasingashandi, vachimirira kunzwa zvichabuda mumusangano uchaitwawo neMuvhuro wakare pakati pevamiriri vehurumende nevamiriri vevashandi. Vashandi vehurumende vakanga vambozivisa kuti vachaungana muHarare mangwanani eMuvhuro vasati vapinda mumigwagwa vachiratidzira, asi hurongwa uhwu hunonzi hwazosendekwa mushure mekunge masangano eTajamuka neNational Vendors Union Zimbabwe azivisa kuti aizopindirawo mukuratidzira uku. Izvi zvinonzi hazvina kutambirwa zvakanaka nemamwe masangano evashandi vehurumende, ayo anonzi akanga oti ave kubuda muhurongwa hwekuratidzira uhwu. Vashandi vehurumende vari kuda kuramwa mabasa vachinyunyuta nekunonoka kwehurumende kuvapa mabhonasi avo egore rapera. Zvichakadaro, musangano waitwa neChishanu pakati pevamiriri vehurumende nevamiriri vavanachiremba navanamukoti unonzi vapatsanura vashandi, mushure mekunge vanachiremba varamba kutambira zvauya nehurumende kumusangano uyu, ukuwo vanamukoti vachigamuchira nemaoko maviri. Vane ruzivo nezvemusangano uyu vaudza Studio 7 kuti hurumende yanga yati yowedzera vanachiremba nemadhora makumi manomwe nemashanu pamwedzi pamari dze on-call alloawance pamusoro pemadhora mazana maviri nemakumi masere ane madhora masere, asi vanachiremba vanonzi varamba mari. Hurumende inonzi yawedzerawo vanamukoti mari nemadhora gumi nemashanu pamwedzi, iyo inonzi yabva yangotambirwa nevamiriri venhengo idzi, izvo zvave kureva kuti vanamukoti vave kudzokera kumabasa vanachiremba vachienderera mberi nekuramwa mabasa. Studio7 haina kukwanisa kunzwa divi revamiriri vesangano reZimbabwe Nurses Association,. Vanachiremba vari kuda kuti mari dzekubatsirika idzi dzisvike pamadhora mazana manomwe nemakumi maviri pamwedzi. Studio7 haina kukwanisa kunzwa divi regurukota rezvehutano, VaDavid Parirenyatwa. No media source currently available  ",Zvinhu Zvoramba Zvakaomera Vashandi veHurumende
"Svondo rino muchirongwa chedu ‘Hupenyu Hwedu’, tiri kutarisa nezvemabasa akanaka ari kuitwa nesangano reFrontline Zimbabwe, iro riri kubatsira vari pamberi mukurwisana pamwe nekudzvirira kupararira kwechirwere cheCovid-19 kuguta reHarare. Imwe nhengo yeSangano iri, Muzvare Chipo Mashingaidze, vanoti sangano ravo riri kubatsira vanamukoti, vanachiremba, mapurisa, mauto pamwe nevashandi vekanzuru vari kushanda mumabasa akasiyanasiyana ane chekuita nekudzivirira chirwere charura pasi rose ichi kuburikidza nekuvatsvagira zvikwanisiro zvekupfeka vachiita mabasa avo ekurwisana neCovid-19. Muzvare Mashingaidze vanoti vari kuunganidzawo rubatsiro rwakasiyanasiyana rwunosanganisira mvura yekunwa pamwe nezvekudya. Vanoti sesangano, vari kubatsirawo zvakare vakwegura, vakaremara nevana vadiki vari kutungamira dzimhuri, uye vanoti kusvika pari zvino vabatsira mhuri dziri mumisha yeMbare neEpworth. Muzvare Mashingaidze vanoti sesangano vanotenda zvikuru vose vari kubatsira nenzira dzakasiyanasiyana kuti basa ravo rirambe richienderera mberi. Vanoti sangano ravo rakatangwa nevagari vakangozvipirawo kuti vabatsire mushure mekuona zviri kuitwa nevari kuzvipira kushanda vachidzivirira vana veZimbabwe kuti vasabatwa nechirwere ichi. No media source currently available ",Sangano reFrontline ZW Rotungamira Mberi Mukubatsira Vari Kuzvipira Kurwisana neCovid-19
"Dare repamusoro nhasi ranzwa chikumbiro chemudzimai wemutevedzeri wemutungamiri wenyika, VaConstanitno Chiwenga, Muzvare Marry Mubaiwa, chekuti vatongwe vachibva kumba kwavo pamhosva dzavari kupomerwa dzekuda kuuraya murume wavo, kubuditsa mazakwatira emari yekunze kwenyika zvisiri pamutemo pamwe nekufojera mapepa emuchato. Mutongi wedare, VaPisirai Kwenda, vati vachatura mutongo wavo muzuva ravasina kutara vachiti vachaedza napose pavanogona napo kuti vakurumidze kutura mutongo wavo spakatariswa zvasvitswa kudare nhasi. Mashoko aya atsnhirwa nerimwe gweta raAmai Marry Mubayiwa VaTaona Nyamakura Vachisvisvitsa chikumbiro chekuti Muzvare Mubaiwa, vatongwe vachibva kumba panyaya yekunzi vaida kuuraya VaChiwenga vari muhurwere kuSouth Africa muna Chikumi, VaNyamakura vati mapepa evachuchusi ekupomera Muzvare Mubaiwa mhosva haana humbowo hwakati tsvikiti hwaari kuburitsa. VaNyamakura vati pakatariswa zviri mumapepa aya, mukana wekuti Muzvare Mubaiwa vagobatwa nemhosva pachatongwa nyaya iyi mushoma zvikuru. Vati hapana humbowo hwakataurwa nehurumende hunoratidza zvinonzi musungwa akaita aine chinangwa chekuuraya VaChiwenga. Gweta iri raburitsawo mudare mifananidzo yekukuvara kwakaita Muzvare Mubaiwa pakaputika bhambo kuWhite City Stadium pamusangano wakaitwa nemutungamiri wenyika VaEmmerson Mnangagwa nevatsigiri vavo vakati hazvikodzere kuti Muzvare Mubaiwa varambe vari mujeri sezvo hutano hwavo husingaite kuti varambe vari muhusungwa. Izvi zvatsigirwawo netsamba kana kuti affidavit radhokotera akaongorora Muzvare Mubaiwa vari muhusungwa iro rakasvitswa kudare nemagweta avo. VaNyamakura vati nekukuvara kwavakaita, Muzvare Mubaiwa havanganzi vakakwanisa kusimudza munhu mukuru ane muviri unenge waVaChiwenga. Asi mumwe wevachuchisi eenyaya iyi, VaLovert Masuku, vati hurumende ine humbowo hwakanyanya hunoratidza kuti musungwa akapara mhosva uye anogona kutiza ozotadza kutongwa. VaMasuku vati hurumende haisi kuda kutaura zvakawanda panyaya yehumbowo hwainahwo hwavati hunosungirira musungwa vachiti kuita izvi kunogona kukonzera kuti musungwa asamiriire kutongwa kwemhosva yake. Vaenderera mberi vachiti Muzvare Mubaiwa munhu ane pfuma kuSouth Africa kwaanogona kutizira uye izvi zvinogona kuita zvakare kuti vasamirire kutongwa kwenyaya dzavo kana vakapihwa mukana wekubhadhara mari yechibatiso. Asi VaNyamakura vati hurumende yeZimbabwe neye South Africa dzakanyorerana chibvumirano chekuti munhu anenge achidiwa mumatare neimwe yenyika mbiri idzi nyika ine munhu anenge achidiwa kudare mune imwe inosungirwa kuunza munhu iyeye kunyika yaanenge achifanira kunotongwa, kana kuti extradition treaty, vachiti chikonzero chehurumende ichi hachisi chikonzero chakati tsvikiti. Vachitsigirawo chikumbiro ichi, rimwe remagweta aMuzvare Mubaiwa, Advocate Sylvester Hashiti, varamba mashoko erimwe remagweta ehurumende panyaya iyi, Amai Sharon Fero, ekuti Muzvare Mubaiwa vanogona kuvhiringidza vakafakazi pamhosva yavari kupomerwa yekubuditsa mari yekunze kunze kwenyika zvisiri pamutemo pamwe nekufojera mapepa ekuti vachatiswe nemurume wavo uye ainge ari muchipatara. Amai Fero vatiwo Muzvare Mubaiwa vanogona kusamirira kutongwa kwemhosva dzavari kupomerwa pakatariswa kureba kwemutongo yavakatarisana nayo kana vakabatwa nemhosva. VaHashiti vati hazvikwanisike kuti Muzvare Mubaiwa vavhingiridzane nevafakazi vane nyembe dzinotyisa vakafana naVaChiwenga avo vaimbova mukuru wemauto uye vavati vakakwanisa kunzvenga bhambu kuBulawayo kana, mukuru wevatongi vematare epamusoro munyika VaGeorge Chiweshe, munyori muJudicial Services Commission, VaWalter Chikwanha pamwe nemukuru wemamejasitiriti munyika VaMunamato Mutevedzi. Vatiwo bumbiro remitemo yenyika rinochengetedzawo musungwa pamhosva dzaari kupomerwa. Baba VaMuzvare Mubaiwa, VaKenny Mubaiwa vapawo mapepa emba yavo yekuHatfield kudare senzira yekuratidza kuti mwana wavo achazomirira kutongwa kwemhosva dzaari kupomerwa. No media source currently available   ",Amai Marry Mubaiwa Voramba Vari muHusungwa
"Vamwe vatsigiri veMDC inotungamirwa naVaMorgan Tsvangirai, vari kuratidza kushushikana pamusoro penyaya yekuve nemubatanidzwa nemamwe mapato anopikisa. Vanoziva nezviri kuitika mubato iri vanoti vamwe vatsigiri vebato iri vakaudza mutungamiri wavo kuti havazi kufara nenyaya yekuti MDC-T iite mubatanidzwa nemamwe mapato, zvikuru kana zvichireva kuti vamwe vemamwe mapato aya vachazopiwa zvigaro zvepamusoro. VaTsvangirai, avo vakatanga misangano yavo yekunzwa zvinofungwa nevatsigiri vavo panyaya iyi nemusi weChishanu kuBeitbridge, vakazoita mimwe misangano miviri nemusi weMugovera nanezuro kuGwanda, vakabvuma kuStudio7 kuti nyaya yemubatanidzwa wemapato anopikisa iri kutaurwa nezvayo zvakasimba. Asi vakati vanhu vakawanda vari kunzwisisa kukosha kwakaita kuti mapato anopikisa abatane, vakatiwo vane chivimbo chekuti vachakwanisa kutaurirana kusvika vanzwisisana panyaya iyi nevemamwe mapato anopikisa. VaTsvangirai vakatiwo vanhu vakawanda vari kushushikana nenyaya yekuti vechidiki vabve zera vakawanda munyika havade kuwanzovhota vakatiwo zvakakosha kuti vechidiki vose ava vanyorese kuti vagokwanisa kuvhota musarudzo dzinotarisirwa kuitwa gore rinouya, vachiti kuvhota ndiyo chete nzira inoita kuti vechidiki vakwanise kubatsira kugadzirisa matambuzdiko ari munyika. Mautauriri weboka revechidki muMDC –T kuMatabeleland South, VaDennis Moyo, vakati zvakakosha kuti bato ravo riwane nzira dzekubatsira pamwe chete nekukurudzira vechidiki kuti vanyorese kuvhota. Sachigaro weboka revechidiki mubato reMDC-T, VaHappymore Chidziva, vakatsinhira kukosha kwakaita kuti vechidki vavhote, vakaudzawo Studio7 kuti boka ravo rakatanga chirongwa chekukurudzira vechidiki munyika kuti vanyorese kuti vagokwanisa kuvhota. VaTsvangirai vakatiwo zvimwe zvezvinhu zvakakosha zvataurwa nevanhu vakawanda kusvika pari zvino ipfungwa yekuti nyaya yeGukurahundi inofanirwa kugadziriswa, uye kutsutsumwa kweveruzhinji pamusoro pekusaririra kwakaita nzvimbo dzakawanda dzekumaruwa munyaya dzebudiriro. VaTsvangirai vakati bato ravo rinokoshesa kuti munyika muitwe sarudzo dzakachena. Vakati bato ravo, richishanda nemamwe mapato, riri kuenderera mberi richikurudzira kugadziriswa kwezvinhu zvakasiyana-siyana - kusanganisira mitemo-zvine chekuita nesarudzo, vachiti vane chivimbo chekuti veboka reZimbabwe Electoral Commission, vachagadzirisa zvose izvi sarudzo dzegore rinouya dzisati dzaitwa. VaTsvangirai vari kuenderera mberi nehurongwa hwavo hwekusangana nevanhu vakasiyana-siyana munyika uye svondo rino vanotarisirwa kuenda kuLupane Hwange neBinga vozoenda kudunhu reMidlands. No media source currently available ",Vatsigiri veMDC-T Vopesana paNyaya yeMubatanidzwa weMapato
"Mapurisa anonzi asunga vanhu gumi nevaviri vari kuratidzira vachigara pamwe nekurara muAfrica Unity Square kusanganisirawo vamwe vanga vachitengesa zvinhu vanga vari pedyo nenzvimbo iyi panguva iyi. Vasungwa ava vanga vachiri mumaoko emapurisa pataburitsa nyaya ino, uye vanga vasati varovererwa nemhosva. Chiitiko ichi chinotevera kusungwa kwevamwe varume vashanu vanoti Doctor Patson Dzamara, munin’ina waVaItai Dzamara, VaBrian Kasunzuma, VaPride Mukono, VaMakomborero Haruzivishe pamwe nemumwe murume anonzi Oliver. Varume vashanu ava vanonzi vari kupomerwa mhosva yekubira mamwe madzimai maviri anonzi akapfuura nemunzvimbo iyi usiku uhwu vachibvunza nzira yekuenda kwamurehwa. “Izvi zvaitika pakati peusiku chaipo. Pauya madzimai maviri echipurisa anga akapfeka nhumbi dzavo vaine zvimabhegi vachiti vari kutsvaga kunokwirirwa mabhazi ekuenda kwaMurehwa. Saka varaitdzwa kuna Fourth uko asi ivo vabva vaenda nerimwe divi,” nhengo yeOccupy Africa Unity Square Movement, VaCharles Nyoni vanodaro. Vanoti pashure madzimai aya azosangana nevarume vaviri vachibva vambotaura vose, mushure madzimai aya azotanga kumhanya achiti ave kubirwa.  “Ndipo pavabva vatanga kutiza vachiuya nekwatanga tiri, mapurisa angobuda muheji achibva angosvikobata Doctor Dzamara nevamwe vavo,” VaNyoni vanorondedzera. Vanoti varume vashanu ava vari kutarisirwa kumiswa pamberi pedare neChishanu mangwanani. Nhengo dzemasangano anosanganisira reZimbabwe Activists Alliance, Occupy Africa Unity Square Movement pamwe neZimbabwe Women in Politics Alliance dzakabatana nezvimwe zvizvarwa zveZimbabwe dziri kuratidzira kwemazuva gumi nematanhatu kunyunyuta kwadzo nekwadzinoti kutadza kutonga kwaVaMugabe. Chiitiko ichi chabatanawo nekusvitsa mwedzi gumi nemishanu mushure mekupambwa nekutsakatika kwaVaItai Dzamara, avo vairatidzirawo vari muAfrica Unity Square. No media source currently available Zvichakadaro, hurongwa hwekuratidzira uhwu hwunonzi hwave kukanganiswa nekurwira hutungamiri kwave kuitika pakati pemasangano aya. Mumwe wevakatanga kuratidzira uku, Muzvare Lynnette Mudehwe veZimbabwe Activists Alliance vatenda kuti mune kusawirirana uye vanga vambomira kuenda kuAfrica Unity Square nekuda kwekusawirirana uku. “Pane vanhu vatakakoka kuti vauye tibatane navo ndivo vave kutinetsa nekuda kutiburitsa muchirongwa chatakatanga isu veZimabwe Actvists Alliance. Hazvifanirwe kuneg zvichiitika kudaro nekuti tinofanirwa kunge tichishanda pamwechete,” Muzvare Mudehwe vanodaro. Asi VaNyoni vanopomera Muzvare Mudehwe mhosva yekushanda nemasanganoe enhau ehurumende, vachiti kubva pavakashanyirwa nevatori venhau veZBC zvinhu havzina kuzombogadzikana. No media source currently available ",Mapurisa Anosunga Varwiri veKodzero Vari Kuratidzira muAfrica Unity Square
"Kunyange hazvo dare reHigh Court rakapa mutongo nemusi weMuvhuro wekuti hurumende iburitse mashoko akakwana pamusoro penzvimbo dzinoongorora Covid-19 pamwe nekurapwa kwevannhu vane denda iri, hurumende inoti mutongo uyu wauya apo hurumende yave kutoita izvi nechakare. Asi izvi zviri kupikiswa nenyanzvi munyaya dzehutano, vatori venhau neveruzhinji. Munyori mukuru mubazi rezvekuburitswa kwemashoko, VaNick Mangwana, vaudza Studio7 kuti maonero ebazi ravo ndeekuti zvakakosha kuti veruzhinji vawane mashoko pamusoro peCovid-19 kuitira kuti vakwanise kuzvidzivirira pamwe nekudzivirira vamwe kubva kudenda iri. Zvimwe zvinodiwa nemutongo wedare kuti hurumende izivise veruzhinji kuti mhando yehutachiwana hweCovid-19 uhwo hune hukasha hwakabva kuSouth Africa hwave munyika here uye kuti vari kuitei nezvahwo. VaMangwana vati havagoni kuita izvi pari zvino. Mumashoko avo kudare mukuru anoona nezvekurapwa kwezvirwere mubazi rehutano, Dr Maxwell Hove, vakati bazi ravo rinoburitsa mashoko akakwana pamusoro peCovid-19 uye vanoshandisa mapenhau, nhepfenyuro nemadandemutande akasiyana kuita izvi. Vanotiwo manyepo kuti huwandu hwevanhu vari kuongororwa nekufa huri kuburitswa nehurumende ndehwemanyepo vachiti vanotaura izvi havazive zvinodiwa pakurwisana nedenda iri. Zvichakadai, zvisinei nemashoka aVaMangwana naDr Hove, veruzhinji vanoti havana ruzivo rwakakwana pamusoro penzvimbo dziri kuongororwa Covid-19. Mumwe mugari wepaMupandawana kwa Gutu, VaLast Mafuratidze, vati vazhinji vari murima pamusoro pudenda iri. VaMusekiwa Bhanire vekwaMtoko vaudza Studio 7 kuti kunyange hazvo vachiziva kuti kune Covid-19 uye yakatombouraya vanhu munzvimbo iyi, havana ruzivo rwenzvimbo dziri kuitwa ongororo yedenda iri. Vatori venhau vanotiwo havawani mashoko avanoda nguva dzose pamusoro peCovid-19 kubva kuhurumende. Mupepeti webepanhau reHealth Times, VaMichael Gwarisa, vati mutongo weHigh Courtt wakakosha chose vachiti kana hurumende ikautevedza zvichabatsira vakawanda. Vatiwo vakuru vakuru mubazi rezvehutano nehofisi yemutungamiriri wenyika anoona nezveCovid-19 havaburitsi mashoko kunyange kuvatori vanhau. Vaimbove gurukota rezvehutano muhurumende yemubatanidzwa zvakare munyori anoona nezvehutano mubato guru rinopikisa reMDC Alliance, Dr Henry Madzorera, vati ichokwadi kuti hurumende haisi kuburitsa mashoko akakwana pamusoro pekuongororwa kwedenda iri pamwe nevanhu vanenge vafa. Vatiwo zvinosuwisa kuti vanhu vari kurwaraeneCovid-19 vari kubirwa mari dzakawanda nekuda kwekuti hurumende haisi kubuda pachana pamusoro pekuti vanhu vane denda iri vanorapwa kuti uye sei. Dr Madzorera vatenda MISA-Zimbabwe nekuenda kudare vachiti vanovimba kuti izvi zvichaita kuti hurumende ibude pachena pamusoro peCovid-19. Dare repamusoro rakatura mutongo uyu mushure mekunge Media Institute of Southern Africa-Zimbabwe, yasvitsa chikumbiro chekuti bazi rezvehutano, bazi nebazi rekuburitswa kwemashoko anofanira kuburitsa mashoko akazara pamusoro pekuongororwa kwehCovid-19, kurapwa kwevanhu vane chirwere ichi pamwe nematanho ari kutwa kudzivirira kupararira kwehutachiwana uhwu. Muchikumbiro chayo, MISA-Zimbabwe yaidawo kuti mapazi aya azivise huwandu hwevanhu vane denda iri mumatunhu ese munyika, pamwe nehuhwandu hwevanhu vari kupinda munyika uye kuti vane Covid-19 here kana kuti kwete. No media source currently available ",Dare rePamusoro Rinokomekedza Hurumende Kuzivisa Zvakazara Pamusoro peCovid-19
"Murairidzi wechikwata chenhabvu chemaWarriors Sunday Chidzambwa adzoka kumusha kuzochema baba vake vakashaya nezuro achisiya vatevedzeri vake, Rahman Gumbo naLloyd Mutasa vachirairidza kumakwikwi eCosafa kuSouth Africa. Mutungamiri weZIFA VaFelton Kamambo vanoti sangano ravo raona zvakakodzera kuti murairidzi wechikwata chemaWarriors Mhofu ambopihwa mukana wekuchema baba vake avo vakashaya mushure mekurwara kwenguva yakareba. Chikwata chenyika chemaWarriors chiri kupinda munhandare yeMoses Mabhidha Stadium neChitatu kusangana neZambia muma semi fainari. Zimbabwe yakapinda mumasemi finals mushure mekurova Comoros 2-0, Zambia ichisvikawo muma semi fainari umu mushure mekurova Malawi nemapenareti. Mune mumwe mutambo wemasemi finals, Lesotho iri kutamba neBotswana musi mumwe chetewo. Zimbabwe irikuda kutora mukombe uyu kechinomwe uyezve kwemakore matatu akateverana. No media source currently available ",Rahman Gumbo naLloyd Mutasa Votungamira Zimbabwe kuCosafa
"Nyanzvi munyaya dzezvehutano dziri kukurudzira vanhu kuti vangwarire chikafu chavanodya sezvo kudzimwa dzimwa kwemagetsi kwave kupa kuti chimwe chikafu chiwore zvinova njodzi kuvanhu kana kuti food poisoning. Dambudziko iri rawedzerawo dambudziko rekushomeka kwemvura yakachena zvikuru mumaguta sezvo michina inochenesa mvura iri kudzimwawo. Imwe nyanzvi munyaya dzezvehutano Dr Josephat Chiripanyanga vanoti vanhu vakawanda vave kurwara nezvirwere zvemudumbu zviri kukonzerwa nekudya chikafu chinenge chave kuipa nekuda kwekusachengetedzwa zvakanaka sezvo mafiriji akawanda asiri kushanda zvakanaka nekudzimwa kwemagetsi. Vatiwo miriwo inodyiwa iri mimbishi nemichero yese zvayo ngaigezwe nemvura yakachena kudzivirira chirwere chemanyoka. Nyanzvi yehutano inoshanda iri pasi pekanzuru yeHarare VaJohn Manyara vakurudzirawo zvakare kuti vanhu vamhan'are kumahofisi avo kana varwariswa nemudumbu neckuda kwechikafu cavanenge vatenga. VaManyara vakurudzira vanhu kuti vasatenge chikafu panzvimbo dzisina kushambidzika. Vanomirira sangano reChitungwiza Residents Trust Muzvare Diana Kucheya vanoti vakatombonetsana nevamwe vanotengesa nyama muchitoro vatengeserwa nyama yakaora. Muzvare Kuvheya vanoti vakambonyorera kambani yemagetsi yeZESA tsamba kuti ivape nguva dzinotarisirwa kuuya nekuenda kwemagetsi asi hapana chakabuda. Ko munhu anoziva sei kuti adya chikafu chinenge chisina kuna ? Nyanzvi munyaya dzezvehutano dzinoti kazhinji anonzwa kuda kurutsa, kurutsa, kuita manyoka anenge mvura, kunzwa mudumbu kana kudziya muviri. Izvi zvinokwanisa kuitika kwapera maawa mashoma munhu achanopedza kudya chikafu ichi. Vanhu vanokurudzirwa kuenda kunoona chiremba kana vakaramba vachirutsa, kuita tsvina ine ropa, kuita manyoka kwemazuva matatu kana kurwadziwa mudumbu zvakanyanyisa. Sangano reWorld Health Organisation rinoti vanhu zviuru mazana matanhatu, 600 000, kana kuti munhu mumwechete kubva mugumi, vanorwara nemudumbu mushure mokunge vadya chikafu chisina kuanaka. Sangano reWHO rinoti vanhu zviuru mazana mana nemakumi maviri, 420 000 vanofa pagore nematenda emudumbu aya. No media source currently available ",Vanhu Voyambirwa Kuti Vangwarire Kudya Chikafu Chakaora Sezvo Dambudziko reMagetsi Rawedzera
"Sangano reZimbabwe Election Support Network, ZESN, rinoti pachine rwendo rwurefu panyaya yekugadzirisa mitemo yesarudzo. ZESN yakaongorora sarudzo yakaitwa kuWedza North neChishanu. VaDavid Musabayana veZanu-PF ndivo vakakunda musarudzo iyi mushure mekuwana mavhoti zviuru zvipfumbamwe nemakumi maviri. VaChikukwa Mudzingwa veNCA vakaita mavhoti zana nemakumi manomwe nesere, VaTichaona Makara veTransform Zimbabwe vakawana mavhoti zana nemakumi mana. VaPrecious Manimanzi veFreedom Front vakawana mavhoti makumi masere nemasere. Mutauriri weZanu-PF, VaSimon Khaya Moyo, vanoti vari kufara kuti vakakunda zvine mutsindo. Chigaro ichi chakasara chisina mumiriri mushure mekushaya kwaVaSimon Musanhu veZanu-PF. ZESN Inoti kunyangwe hazvo sarudzo dzakaitwa murunyararo musi wekuvhota, pane mashoko ekuti vanhu vaiunganidzwa kuti vanovhota muzvikwata uye vachiudzwa pekuvhotera. Mugwaro rayo ZESN inoti vanhu vaishandisa tumapepa twekuvhotesa zvakakonzera mutauro musarudzo dzemuna 2013. Vanhu vane chitsama vainziwo vaizviti havakwanise kuvhota vachiuya nevaivabatsira. Mapato anopikisa makuru akaita seMDC-T ari kuramba kupinda musarudzo achiti mitemo yesarudzo inofanira kuvandudzwa zvizere. Asi zviri kubuda zvinoratidza kuti hapana zvizhinji zvachinja. Hatina kukwanisa kubata sachigaro weZimbabwe Electoral Commission, amai Rita Makarau, kuti tinwe divi ravo. ZEC yakatiwo mamwe mapato madiki akapinda musarudzo idzi akatadza kuendesa vaongorori vesarudzo panzvimbo dzose dzaivhoterwa. Mutauriri webato reNational Constitutional Assembly, NCA, iro rakakwikwidza musarudzo idzi, VaMaddock Chivasa, vanoti ichokwadi kuti vanhu vaimanikidzwa kunovhotera Zanu-PF kuWedza North. No media source currently available  ",ZESN: Zvakawanda Zvinoda Kugadziriswa paNyaya yeSarudzo
"Sangano reZimbabwe Congress of Trade Unions, ZCTU, riri kushora zvikuru danho rehurumende rekuda kuvandudza mutemo une chekuita nevashandi vari mubazi rezvehutano. Hurumende iri kuronga kuvandudza mutemo weHealth Services Act, izvo zvinonzi zvichaita kuti vashandi vose vezvehutano muzvipatara nemakirinika ehurumende varambidzwe kuramwa mabasa kwemazuva matatu akatevedzana. Muchiziviso chakaburitswa neChishanu chapfuura, hurumende yakati kana mutemo uyu wakabudirira kuvandudzwa, vashandi vezvehutano vanenge votarisirwa kutanga vazivisa nezvehurongwa hwekuda kuramwa mabasa mazuva maviri vasati vatora matanho, uye vachifanirwa kuramwa mabasa mazuva matatu mukati memasvondo maviri oga oga. Vamiriri vevashandi vanenge vawanikwa vaine mhosva yekuronga kana kukurudzira vamwe kuti varamwe mabasa vanonzi vachakandwa mujeri kwemakore matatu. Hurumende inoti iri kutora danho iri kugadzirisa zvinhu muboka rezvehutano, iro inoti ranga richikanganiswa mashandiro nekuramwa mabasa kwevashandi kusiri pamutemo. Studio 7 haina kukwanisa kunzwa divi rehurumende panyaya iyi asi vachitaura nebepanhau reHerald, mumwe mukuru mubazi rezvehutano Dr. Maxwell Hove vakati mutemo uyu ukavandudzwa vashandi mubazi iri havabvumidzwe kuratidzira kanodarika mazuva matatu mumavhiki maviri. Asi munyori mukuru weZCTU, VaJaphet Moyo, vanoti hazvisi zvitsva zvekuti hurumende inovandudza mitemo ichityora kodzero dzevashandi. VaMoyo vanoti sevanhu vanomirira vashandi, inyaya yavari kutorwisana nayo kuburikidza nekurwira kuti mutemo wezvevashandi, kana kuti Labour Act, uvandudzwe. Asi vanoti kuboka rezvehutano kwagara kuine gakava riripo kwemakore, izvo zvaita kuti hurumende ide kuisa mutemo wakadai wekuomesera vashandi vanenge vachiramwa mabasa. VaMoyo vanotiwo vashandi vose vanofanirwa kungobatwa nemutemo waakaenzana, kwete kuti hurumende iise vamwe mumapoka ainoti akakosha kudarika mamwe. No media source currently available ",ZCTU Yoshora Hurongwa hweHurumende Hwekuda Kuvandudza Mutemo weHealth Services Act
"Nyaya yekusungwa nekutongwa kwevanhu vatatu vachipomerwa mhosva yekushambadza manyepo yapesanisa maonero evanhu vakawanda munyika, vamwe vachiti hurumende iri kushandisa mutemo wakaraswa nedare repamurosorosoro reConstitutional Court muna 2014 kumbunyikidza kodzero dzevanoonekwa sevanoipikisa. Asi vamwe ndivo varii kuti kunyange hazvo dare rakati mutemo uyu uraswe, wakadzoswa zvakare mubumbiro remitemo idzva rakanyorwa muna 2013. Mumiriri weZengeza West muparamende, uye vari mutewedzeri wasachigaro veMDC Alliance, VaJob Sikhala, mutauriri weMDC Alliance Muzvare Fadzai Mahere vanove zvakare gweta, pamwe nemutori wenhau Hopewell Chin’ono, vakasungwa vachipomerwa mhosva yekushambadza manyepo mushure mekufambisa vhidhiyo yevamwe amai vane mwana ainzi akarohwa nemupurisa akafa. Asi mapurisa akazobuda achiti mwana uyu haana kufa uye haana kurohwa nemupurisa uyu, uyo anonzi akarova girazi reimwe motokari yaitakura vanhu manzvimbo isingabvumidzwi. Gweta uye vari mukuru weHuman Rights Watch kuchamhembe kweAfrica, VaDewa mavhinga, vanoti hurumende iri kushungurudza vatatu ava sezvo dare reConstitutional Court rakati muna 2014 chikamu 31 (a)(iii) chemutemo weCriminal Law Codification Reform Act chaityora chikamu 24(5) chebumbiro remitemo raimboshandiswa kare muZimbabwe. Izvi zvaitevera kusungwa kwevatori venhau vaviri, Constantine Chimakure naVincent Kahiya vachipomerwa mhosva yekuburitsa nyaya yakanzi nehurumende yaive yemanyepo. Asi rimwe gweta uye vari nhengo yeZanu PF, Doctor Simba Mavaza vanoti vanhu vari kuti mutemo uyu wakabviswa havana ruzivo rwakakwana kuti mutemo unorambidza kushambadzwa kwemanyepo uripo, hauna kumbobviswa. No media source currently available ","Nyanzvi dzeMutemo Dzozeya Mutemo Uri Kushandiswa Kutonga VaSikhala, Chin'ono naMuzvare Mahere"
"Mhuri yeZimbabwe inogara muSouth Africa inoita zvemabhizimisi akasiyanasiyana neMugovera yakawaniswa mukana wekushambadza pamwe nekutengesa zvigadzirwa zvekumusha kuburikidza nemukana wemusika wekutengeserana wakaparurwa nesangano rezvizvarwa zveZimbabwe, reProudly 263. Vachitaura pakuparurwa kwemusika wekutengeserana uyu, mukuru wesangano iri, VaStan Makwara, vakati chinangwa chavo ndechekuda kusimudzira nekusimbaradza mhuri yeZimbabwe iri mune zvemabhizimisi achiri kusimukira. VaMakwara vakaudza Studio 7 kuti hurongwa hwakadai hucharamba huchiitwa gore negore kusvikira paita budiriro inoonekera kunyika yeZimbabwe pamwe nemhuri yayo. Muzvare Sharon Ngwenya, avo vanobva kuBulawayo, ndemumwe weavo vaive pamusika wekutengeserana uyu vaine chinangwa chekuda kusimudzirawo bhizimusi ravo. Mumwe weavo vaivewo pamusika wekutengeserana uyu ndiAmai Chenai Mutsekwa, vanotungamirira kambani inogadzira zvakasiyanasiyana vachishandisa twumiti twunowanikwa pama ice cream. Mukuru wekambani yeMM Chemical Investments, Amai Gorejena, kana kuti Simangaliso Tsuro, vanoti vakatangisa kambani yavo yekugadzira mishonga nekuda kuratidza mamwe madzimai kuti izvi hazviitwe nevanhurume chete. Muzvare Sibongile Hwena, ndechimwe chizvarwa cheZimbabwe chaivepowo pamusika wekutengeserana uyu, chichishambadza zvinoshandiswa pakubikisa, izvo zvinogadzirwa nekambani yavo. Vanoendererawo mberi vachiti kunyange hazvo vave nechavo chavanoti chekubata, vakatarisana nezvimhingamipinyi zvakasiyanasiyana mubhizimusi ravo. VaJabulani Zvinavashe, avo vanosona mbatya dzine nhoroondo yeZimbabwe uyewo nedzimwe nyika dziri muAfrica, ndemumwewo zvakare akawana mukana wekushambadza zvigadzirwa zvake pamusika wekutengeserana uyu. Kambani inoitawo zvekugadzira mishonga, nekuvaka, inotungamirirwa na VaBrighton Songore ndeimwe yakange iri kuratidzira mabasa ayo pamusika wekutengeserana uyu. Vashandi vepamuzinda weZimbabwe muSouth Aafrica vakati mumiriri weZimbabwe pamuzinda uyu, VaDavid Hamadziripi, ndivo vaifanira kunge vachiparura musika wekutengeserana uyu, asi havana kuzokwanisa kuvepo nekuda kwekubatikana. No media source currently available  ",Zvizvarwa zveZimbabwe muSouth Africa Zvinowaniswa Mukana weKushambadza Zvigadzirwa
"Munyori mukuru mubazi rezvekuburitswa kwemashoko mubato reZanu-PF VaTafadzwa Mugwadi vari kuyambira vari kuti mubato ravo maita makakatanwa nenyaya yehutungamiri kuti vari kuyedza rwizi nemakumbo. VaMugwadi vaudza Studio 7 kuti mashoko ari kutaurwa nevaive masachigaro ebato ravo kubazi revechidiki VaJim Kunaka nevave mutungamiri webato rinopikisa reFront for Economic Emancipation in Zimbabwe VaGodfrey Tsenengamu ekuti mutungamiri webato iri nenyika VaEmmerson Mnangagwa vanofanira kusiya basa imhosva inogona kuonekwa seyekuda kupidigura hurumende kana kuti “treason”. No media source currently available Asi VaKunaka vaudza Studio 7 kuti havangapindure zvataurwa navaMugwadi nekuti vaita mutete. Vati vanoda mutauriri webato VaChris Mutsvangwa nevamwe vakuru VaMugwadi vachivhiya havo mbudzi . VaTsenengamu vati havachunduke kutyisidzirwa naVaMugwadi No media source currently available Vachitaura nevatori venhau, VaKunaka vakati VaMnangagwa vanofanira kusiira chigaro mutevedzeri wavo VaConstantino Chiwenga sechitsidzo chavanonzi vakaita kuti vachatonga kwemakore mashanu chete pakapidigurwa hurumende yevaive mutungamiri wenyika VaRobert Mugabe nemauto muna 2017. Vanoongorora nyaya dzezvematongerwo enyika vanoti mubato reZanu-PF hamuna kugadzikana nenyaya yehutungamiri vamwe vachinzi vari kutsigira VaMnangagwa vamwe vachitsigira VaChiwenga. Kusagadzikana munyaya dzezvehupfumi ndiko kunonzi kuri kupa kuti vamwe mubato reZanu-PF varare vakasvinura vachityira kukundwa musarudzo dza2023 nebato rinopikisa reCitizens Coalition for Change. Ongororo yakaitwa nesangano reMass Public Opinion Institute (MPOI) inoratidza kuti sarudzo dzikaitwa nhasi, mutungamiri weCCC VaNelson Chamisa vanokunda VaMnangagwa musarudzo dzemutungamiri wenyika. VaChamisa vanonzi vane rutsigiro rwevanhu zvikamu makumi matatu nematatu kubva muzana kana kuti 33%, VaMnangagwa vane zvikamu makumi matatu kubva muzana kana kuti 30%.",Zanu-PF Yoramba Kuti VaMnangagwa naVaChiwenga Ava Makara Asionane
"Mutauriri weMDC VaObert Gutu vanoti bato rinonzwisisa zvichemo zvevana veZimbabwe vakaratidzira kuBeitbridge nemusi weChishanu. Mumashoko avo kuvatori venhau, VaGutu vati hurumende yakaresva apo yakarambidza varombo kuti vapinze zvinhu munyika zviri kuvararamisa. Vati Zanu-PF yakundikana kuwanira vanhu mabasa nenyaya yehuori hunotyisa uye nekutadza kutonga. VaGutu vati mamiriyoni evanhu muZimbabwe ave kurarama nekutengesa zvinhu mumigwagwa uye kuda kuvarambidza kutadza kunzwisisa matambudziko avakatarisana nawo. Kuratidzira kwakaitwa nemusi weChishanu kuBeitbridge kwakasiya imba inochengeterwa zvinhu neZIMRA yatsva uye bhodha rakambovharwa kwemaawa akawanda. Asi neMugovera range rave kushanda asi zvinhu zvichiratidza kuti hazvina kumira zvakanaka. Zvichakadaro, vanoona nezvehupfumi mubato iri VaTapiwa Mashakada vakurudzira hurumende yemutungamiri wenyika VaRobert Mugabe kuti ibude pachena kuti haina mari yekudzorera zvikwereti zvemabhanga makuru anokweretesa mari akaita seInternational Monetary Fund neWorld Bank. Vachitaura pamusangano wavakaita nevatori venhau muHarare svondo rino vanoona nezvehupfumi mubato iri VaTapiwa Mashakada vakati nyika yazogwadama uye kuda kuparurwa kwemari yemabond notes pamwe nekusapa vanhu mari dzavo dziri mumabhanga hazvigadzise nyika iyo yoenda kumawere. VaMashakada vanoti bhanga reIMF rinenge richingoda mari yaro uye haritarise kutambura kunenge kuchiitwa munyika kusvika nyika yazvibudira pachena kuti haina mari inonzi pachirungu Highly Indebted Poor Country (HIPC). Zimbabwe ine chikwereti chinosvika mabhiriyoni gumi emadhora VaMashaka vanotiwo hurumende inofanirwawo kubvisa mutemo wekuendesa hupfumi kuvatema kuti iwane mari dzinobva kunze kwenyika. VaTakanayi Mureyi vanoona nezvekusimudzirwa kwemakambani nekutengeserana kubato reMDC vashoropodzawo hurumende yaVaMugabe nemutemo wavakaisa kumisa zvinhu zvinotengwa kunze kwenyika zvizhinji zvacho zvichibva kunyika yeSouth Africa. Zvimwe zvezvinhu zvakuda rezinesi kupinza munyika zvinosanganisira mubhedha, beans, mukaka wekuisa mutea, mvura, dovi, maheu, mafuta ekuzora akadai secamphor nezvimwewo. Asi vaAndrew Tsiga mumwe muzvinabhizimusi muHarare varumbidza hurumende mukutora matanho ekurambidza zvinobva kunze vakati zvinogona kubatsira kuti makambani asimukire. Asi vaTsiga vakurudzirawo hurumende kuti itange yaongorora mamiriro akaita makambani munyika nekuti angabatsirwa sei vasati vatanga kurambidza zvinobva kunze kwenyika. Gurukota rezvehupfumi VaPatrick Chinamasa vari kumhanya-mhanya kuda kubhadhara chikwereti chenyika asi zvipatara hazvina mishonga uye hurumende yave kuomerwa zvakanyanya. No media source currently available ",MDC Inoti Hurumende yaVaMugabe Inofanira Kubvuma Kuti Yakundikana
"Sangano reInternational Monetary Fund, IMF, rinoti dzimwe nyika dzemuAfrica dziri kuratidza kuti hupfumi hwadzo huri kukwirira zvikuru asi ichiyambira zvakare kuti zvikwereti zvenyika idzi zviri kunyanyawo kukwira, izvo zvichakonzera matambudziko. IMF yadoma nyika nhanhatu dzinoti Chad, Eritrea, Mozambique, Congo Republic, South Sudan neZimbabwe, senyika dzakatarisana nematambudziko munyaya dzezvehupfumi nekuda kwekukwereta mari zhinji. Mashoko aya anouya panguva iyo mutungamiri wenyika, VaEmmerson Mnangagwa, vari kushanya kuQatar, uko vanonzi vakanyorerana zvibvumirano zvizhinji nehurumende pamwe nevemabhizumisi veko. Dzimwe nyanzvi munyaya dzezvehupfumi dzinoti Zimbabwe inofanira kuchenjerera zvainosaina nekuti zvingazonetsa nyika mazuva ari kuuya. Imwe yenyanzvi idzi, Professor Elliot Masocha, avo vanodzidzisa zvehupfumi paDevry University kuOhio muAmerica, vanoti Zimbabwe haigoni kubudirira nemari yekukwereta uye inofanira kuita zvekusarudza zvinhu zvine basa zvinoita kuti nyika ibudirire, kwete kukwereta mari dzisingaoneke kuti dzashandiswa papi. No media source currently available ",IMF Yodoma Zimbabwe Seimwe yeNyika dzemuAfrica Dzinotyirwa Kuti dzichatambudzwa neZvikwereti
"Kurwisana pakati peRussia neUkraine kuri kuenderera mberi Russia ichiti mauto eUkraine mazana mapfumbamwe ange asara chirwisa panzvimbo yeAzovstal steel plant akanda zvombo pasi. Asi Ukraine inoti mauto mazana maviri nemakumi matanhatu ndivo vakanda zvombo pasi. Izvi zvave kureva kuti Russia yakwanisa kutora dunhu reMariupol. Vanhu zviuru makumi maviri vanonzi vakafa mudunhu iri. Zvichakadaro, vamiriri veFinland neSweden vaendesa magwaro ekuti nyika idzi dzave kuda kuve nhengo dzegungano reNATO rine nyika dzekuEurope dzakawanda pamwe neAmerica. Izvi zviri kuitika kunyangwe Russia yambenge yayambira nyika idzi kuti kuita izvi kuzvisikira moto muziso. Hondo yekurwiswa kweRussia ne Ukraine yapa kuti zvinhu zvitadze kugadzikana munyika dzakawanda kusanganisira muZimbabwe iyo yagara ichitatarika munyaya dzezvehupfumi. Nyanzvi inowona nezve nyaya dzematongerwo enyika nezvemabhizimusi Muzvinafundo Elliot Masocha vanodzidzisa paDevry University kuOhio muno muAmerica vanoti nyika dzizhinji dziri kuwuwira munyaya dzekushaikwa kwegorosi nezvimwewo pamusoro pehondo iyi. No media source currently available  ",Russia Yotora Guta Rose reMariupol muUkraine
"Gavhuna webhanga guru renyika, reReserve Bank of Zimbabwe, RBZ, Doctor John Mangudya, vanoti mutungamiri wenyika, VaEmmerson Mnangagwa, vatambira chikumbiro chavo chekuti vambopa mavhiki maviri mabhanga evemabhizimisi vanonzi vakaburitsa mari zvisiri pamutemo nguva yekuti vagadzirise mapepa avo. Nguva yekudzoswa kwemari iyi yange yapera musi wa 28 Kukadzi asi zvanzi zvizopetwa musi wa 16 Kurume mazita evanenge vasina kunge vaunza mari ozoburitswa pachena musi wa 19 Kukadzi. Zvinonzi pane nyaya dzekuburitsa mari zvisiri pamutemo dzinosvika churu nezana nemakumi matanhatu nematanhatu dziri kuzivikanwa dzine mari inosvika bhiriyoni imwe chete nezviuru mazana matatu. RBZ inoti kusvika pari zvino ine nyaya zana neshanu dzine mari inosvika mamiriyoni mazana maviri nemakumi mashanu emadhora dzapera kuongororwa mari ichidzorwa. Mumashoko avo kuvatori venhau nemusi weChishanu, VaMnangagwa vakatenda kuti vainge vapa Doctor Mangudya nguva yavakumbira yekukwenenzvera mapepa. Doctor John Mangudya vanoti vari kufara zvikuru nehuwandu hwevanhu vadzora mari kusvika parizvino. No media source currently available Asi vanotungamira bato rinopikisa rePepople's Democratic Party uye vaimbova gurukota rezvemari, VaTendai Biti, vanoti zviri kuitwa nehurumende zvinonetsa pamutemo sezvo zviri kuitwa zvichityora bumbiro remutemo. No media source currently available ",Hurumende Yoronga Kufumura veMabhizimisi Vakaburitsa Mari Kunze Zvisiri paMutemo
"Bazi rehurumende rinoona nezvekubudiswa kwemashoko muEgypt razivisa kuti vaimbova mutungamiri wenyika iyi, VaHosni Mubarak, vashaya nhasi. Vange vave nemakore makumi mapfumbamwe nerimwe. VaMubarak vakatungamira nyika iyi kwemakore makumi matatu kubva muna 1981 kusvikira vabviswa pachigaro muna 2011 mushure mekunge vanhu varatidzira zvakasimba kwemazuva gumi nemasere. VaMubarak vakatanga vari mumauto emuchadenga vasati vatungamira mauto aya vachizoita mutevedzeri wegurukota rezvekudzivirirwa kwenyika. Vakazoitwa mutevedzeri wemutungamiri wenyika iyi, VaAnwar Sadat muna 1975. Vakazotanga kutungamira nyika muna 1981 mushure mekunge vanopfurikidza mwero vechi Islamist vauraya VaSadat. Muna 2012 VaMubarak vakatongwa ndokutongerwa kugara mujeri kwehupenyu hwavo hwose mushure mekubatwa nemhosva yekuponda vanhu vairatidzira. asi vakazonzi nedare repamusoro havana mhosva. Muna 2015 vakabatwazve neimwe mhosva yehuori vakanzi vagare mujeri kwemakore matatu asi vakazosunungurwa muna 2017. VaMubarak vaidyidzanawo zvakanyanya nevaive mutungamiri weZimbabwe, VaRobert Mugabe, avo vaiwanzoenda neku Egypt munzendo dzavo kumisangano yeUnited Nations ku New York. Nyanzvi mune zvematongerwo enyika, Doctor Pedzisayi Ruhanya, vaudza Studio 7 kuti vashoma vachachema VaMubarak nekuti kutonga kwavo kwakange kusiri kwe jekerere uye vakange vachiomesera vanhu zvikuru. Doctor Runhanya vati zvizhinji zvaiitwa naVaMubarak kuvanhu vavo ndizvo zvaiitwavo naVaMugabe muZimbabwe. No media source currently available ","Vaimbove Mutungamiri we Egypt, VaHosni Mubarak Vanoshaya"
"Vadzidzi vabva kuzvikoro zvepamusoro soro zvakasiyana-siyana vachitsigira bato re MDC inotungamirwa naVaMorgan Tsvangirai vaungana neChishanu muHarare vachiparura chirongwa chekuti vadzidzi vakurudzirane kunonyoresa kunovhota pamwe nekuvhota musarudzo dza2018. Chirongwa chaparurwa ichi chinonzi Hashtag Mudzidzivhota, Sifundivota muNdebele, uye Studentvote muChirungu. Mumwe mudzidzi anodzidza kuChinhoyi University of Technology, Muzvare Netsai Marova, anoti chinagwa chavo ndechekuunganidzana sevechidiki kuti vakurudzirane kunonyoresa kunovhota. Chirongwa ichi chakarongwa pasi peboka rinomiririra vadzidzi rinonzi Students Council. Munyori muboka iri, Muzvare Memory Chitambo, vati chirongwa chavo charongwa nevanotsigira MDC T, vaine chinangwa chekukurudzira vadzidzi vese kuti vanovhota. Muzvare Chitambo vati vadzidzi vanodawo kuisa pachigaro hurumende inonzwisisa zvido zvavo. Mumwe mudzidzi, VaStephen Sarkozy Chuma, vatiwo magwaro mazhinji anoratidza kuti vechidiki vashoma shoma vakavhota musarudzo dza2013. VaChuma vati izvi zvinosuwisa nekuti vechidiki ndivo vakawanda munyika uye ndivo vakatarisana nematambudziko ekuondomoka kwehupfumi. Vanoona nezvekufambiswa kwemashoko murimwe sangano rinomiririra vadzidzi reZimbabwe National Students Union, VaZivai Mhetu, vatikunyange hazvo sesangano vasina bato ravakarerekera, vanokurudzira vavhoti kunovhota. Mukuru wevechidiki muMDC T-Youth Assembly, VaHappymore Chidziva, vaudzawo vechidiki ava kuti vakasataura musarudzo dza2018 vanenge vaparara. VaChidziva vatiwo semutungamiriri wechidiki vanofara kana vechidiki vachironga zvekukurudzirana kunovhota musarudzo. Mapato ezvematongerwo enyika ari kuita zvirongwa zvakasiyana-siyana zvekuedza kukwezva vechidiki kuti vavhote musarudzo dzegore rinouya. No media source currently available ",#Mudzidzivhota Inoparurwa neVadzidzi muHarare
"Muimbi ane mukurumbira munyika, Bob “Headmaster” Nyabinde, anoti haachaona zvichitevera kurwara kwenguva yakareba nechirwere cheshuga, asi asingazive kuti aive nechirwere ichi. Nyabinde, uyo akamboshanda semukuru wechimwe chikoro kuKwekwe, anoti vanhu vanofanirwa kupota vachiongororwa hutano hwavo nguva dzose, sezvo zvimwe zvirwere zvichizoonekwa zvakomba kana munhu asingaongororwe hutano hwake. Nyabinde anoti akamboyambirwa nemumwe chiremba aiva amuona achinwa zvinwiwa zvinotapira, asi haana kuzviteerera nguva iyoyo nokuti pfungwa dzake dzaiva dzakatarisana nekuridza mumanzi chete. Nyabinde anoti akazoenda kunoongororwa nenyanzvi dzehutano mushure mokunge atadza kuimba kuLeopard Rock Motel, mudunhu reManicaland zvikaonekwa kuti maziso ake aiva atokuvara zvokusarapika. Nyabinde anoti kunyange hazvo ave bofu, haana kuregedza kuimba, kunyangwe hazvo pari zvino asiri kuimba nepamusana pachirwere cheCovid 19 icho chakatekeshera pasi rose. Mumwe murume akasangana nedambudziko raNyabinde VaSendiso Ndlovu, avo vanoshanda nesangano reSayWhat, vanoti vakaitawo bofu mugore 2008 vaine makore makumi mmaviri nemanomwe mushure mokunge vapedza dzidzo yepamusoro soro paUniversity of Zimbabwe. VaNdlovu vanoti vakaona nyanzvi inorapa maziso, Dr Solomon Guramatunhu, avo vakavaudza kuti maziso avo aisazoona nokuti aiva akuvara nechirwere cheshuga zvokuti vave kufamba nemubatsiri. Vachitaura pamusangano weZimbabwe National Practictioners Association, nyanzvi munyaya dzezvirwere zvemaziso, Amai Susan Shonhiwa, vakakurudzira vanorapa kuti vakurumidze kuudza varapwi vavo kuti vaende kuzvipatara kune nyanzvi zvirwere izvi zvisati zvakomba. Sangano reDiabetic Association of Zimbabwe rinoti nepamusana pekuti vanhu vakawanda havaongororwi chirwere cheshuga, ndizvo zvakwidzawo matenda emoyo, hupofu, nekugurwa kwemakumbo. Ongororo yakaitwa nebazi rezvehutano inoratidza kuti munhu mumwe chete kubva muvanhu gumi munyika, ane chirwere cheshuga. Mutevedzeri wemukuru anoona nazvematenda asingatapuriranwe mubazi rehutano, Dr Justice Mudavanhu, vakaudza Studio 7 kuti hurumende ine hurongwa hwekupinda munzvimbo dzakasiyana siyana ichichenjedza veruzhinji maererano nezvechirwere cheshuga nokuti zvakaonekwa kuti vanhu vanonyanya kurwara nedenda reCovid 19 vanhu vane matenda eshuga nezvirwere zvemoyo.",Muimbi Bob Nyabinde Anoti Ave Bofu neKuda kweChirwere cheShuga
"Mune chiitiko chaita kuti nyika yose izevezane, mumwe murume wekuChisuko kuHonde Valley mudunhu reManicaland, Morris Muchena, akapedza mwedzi gumi nemitanhatu achizviti munhukadzi mushure mekunge aroorwa naAndrew Chafa wemubhuku rekwaMadzinga, kwakare kuHonde Valley akatopembererwa usiku hwese. Morris akanga achizivikanwa nevekwaakanga aroorwa sa 'Emily Muswere' achizviti aibva kwaMurehwa. Asika, vakuru vakati “rine manyanga hariputirwi.” Izvi ndizvo zvakazoitika kunaMorris sezvo chokwadi chakazoguma chabuda avarairwa. Sabhuku Madzinga, VaWebster Mhuru, vemumusha mainge maroorwa Morris, vanoti murume uyu akazofumurwa mushure memutambo wenhabvu yemakumbo wakatambwa pakati pemadzimai emubhuku ravo nemadzimai ekuChisuko. Mushure mekunge Morris ashaina achiratidza zvidovado zvake munhandare zvakanwisa veruzhinji mvura, mumwe mudzimai wekuChisuko anonzi ndiye akazowurura gure achitonhodza vekwaMadzinga vakanga vovhaira nekuve nemutambi airova nhabvu yepamusoro achiti 'Emily' aive munhurume waakatodzidza naye achinzi Morris. Sabhuku Madzinga vanoti shoko iri rakazosvika kumusha kwaMorris izvo zvakazoita kuti hanzvadzi yaMorris iende kubhuku kwavo kunozvionera oga shura raainzwa rekuti ndikwo kwainge kwogara munhu wavaitsvaga kwemakore maviri ose asi vasingazivi kuti aive muberere mavo. Pakutanga Morris anonzi akamboramba kuti akanga asingazivi hanzvadzi yake iyi, asi akazobvuma mushure mekunge akonwa nenyaya. Achiedza kupukunyura, Morris anonzi akazoti akanga achitevera chitendero che Satanism izvo zvaiita kuti ange achiita semunhukadzi. Panguva iyi murume wa’Emily’, Andrew, anonzi aive kuHarare uko akazoziviswawo nezvenyaya iyi. Andrew anonzi akaratidzwa kukatyamadzwawo nazvo achibva angoti muchato ngaupere, vachibva vaita aziva kwake aziva kwake. Asi sezvo nyaya iyi yakanga yasvitswa kare munzeve dzavanamugaradzakasungwa, vaviri ava vanonzi naSabhuku Madzinga vakabva vangotorwa nemapurisa, uko vanonzi vachiri kubvunzurudzwa uye vanogona kupomerwa mhosva yekuita zvehungochani. Ukuwo, Sabhuku Madzinga vanoti vaviri ava kana vadzoka kubva kumapurisa zvisineyi kuti vawanikwa vaine mhosva here kana kuti kwete, vanovadawo kudare ravo sezvo vakaita chisionekwi mudzi webhwe nekukanganisa dunhu ravo kwavakaita. Vanoti vachatoita chivanhu chekuchenura dunhu ravo kubva kuchipini chakaitwa nevaviri ava. Mutemo weZimbabwe haubvumidze chingochani, izvo zvinogona kuita kuti Morris naAndrew vatongwe. No media source currently available ","Murume wekuChisuko, kuHonde Valley, Anopedza Mwedzi Gumi neMitanhatu Achizviti Munhukadzi Mushure meKuroorwa"
"Mushure mekupedza nguva yakareba pachinakurirwa nyoka mhenyu nenyaya yekuita musangano unounza pamwe chete vashandi, vashandirwi nehurumende weTripartite Negotiating Forum, musangano uyu wave kutarisirwa kuitwa vhiki rinouya nemusi wa 5 Kukadzi. Munyori mukuru wesangano reZCTU, VaJaphet Moyo, vanoti musangano wange wakamirirwa wave kuzoitwa mushure mekupera kwegadziriro yange ichiitwa. Mukuru weEmployers Confederation of Zimbabwe Industries, Doctor Israel Murefu, vatenderana naVaMoyo nezvezuva iri. VaMoyo vanoti vashandi vanoda kuti vasambunyikidzirwe kodzero dzavo panenge poitwa nhaurirano idzi. Kudivi revashandi, VaMurefu vanoti vari kuda kuti nyaya yemari igadziriswe sezvo dhora remunyika riri kuramba richishaya simba. Nyanzvi munyaya dzezvehupfumi vachishanda nesangano reLabour and Economic Development Research Institute, Doctor Prosper Chitambara, vanoti zvakakosha kutaura nyaya yemari iyi muTNF. Gurukota rezvevashandi, Muzvinafundo Paul Mavima, vanoti vari kuda kuti paparurwe hofisi inenge yakamirira TNF. Vanoti vakatoisa chikumbiro kuti vabatsirwe nemari neInternational Labor Organization. VaMavima, VaMurefu naVaMoyo pari zvino vari kuVictoria Falls kumusangano uri kukokerwa neInternational Labour Organization. Gore rapera mutungamiri wenyika, VaEmmerson Mnangagwa, vakaisa runyoro rwavo pachibvumirano cheTNF kuti uve mutemo nechinangwa chekugadzirisa hupfumi hwenyika hwaenda kumawere. No media source currently available ",Musangano weTNF Wotanga Svondo Rinouya
"Huwandu hwevanhu vashaya mutsaona dzemumigwagwa kubva pazororo reIndependence nemusi weChina, pamwechete neChishanu cheGood Friday kusvika neEaster Sunday hwasvika pagumi nevanomwe. Mutauriri wemapurisa Assitant Commissioner Paul Nyathi vanoti vanhu vatanhatu vakafa nemusi weChina, kuchitiwo vamwe gumi vakashaya nemusi weChishanu pakatanga zororo reEaster. Assistant Commissioner Nyathi vanoti tsaona idzi dzinosanganisirawo dzevanhu vaitsikwa vatyairi vachibva vatiza panzvimbo. Vanotiwo tsaona idzi dzinoratidza kuti vatyairi vainge vasina kuisa pfungwa dzavo pane zvavaiitia, zvekufamba mumugwagwa. Assistant Commisioner Nyathi vanoti nguva imwecheteyo gore rapera vanhu makumi maviri nemumwe vakashaya, zvichiratidza kuti gore rino tsaona idzi dzakakadzikira nevanhu vana. Vanoti kuderera kwetsaona uku kuri kubatsirwawo nekuwanda kwemapurisa ari mumigwagwa, pamwe nedzidziso dzavari kupa kuvatyairi nevafambi vachishanda pamwe nemamwe mapoka anoti reTraffic Safety Council, VID pamwe nevashandi vebazi rezvekutakurwa kwezvinhu. No media source currently available ",Mapurisa Anoti Vanhu Vafa muTsaona dzemuMigwagwa Vsvika paGumi neVanomwe
"Zvikoro zvakavhurwa neMuvhuro vamwe vabereki vachiti vari kutadza kubhadhara mari dzechikoro zvimwe zvikoro zvichipfudzira mberi zuva rekuvhurwa kwechikoro. Vabereki vazhinji vanoti vatadza kubhadhara mari dzechikoro sezvo nguva yavakapihwa kugadzirira kuvhurwa kwezvikoro iri shoma zvikuru. Mumwe mubereki, Amai Marcia Murombedzi vati havana kana pekutangira zvaita kuti mwana wavo atadze kuenda kuchikoro. Mumwe mubereki, Amai Nancy Muronda, vati kunyange hazvo mwana wavo aenda kuchikoro, havasi kufara kuti kuchikoro chacho hachina kugadzirira zvakakwana kuti vana vasabatwe nechirwere cheCovid19. Amai Vimbai Mushangwe mmwewo mubereki ane mwana anodzidza pane chimwe chikoro chiri kuMarondera vati dai vakuru vezvikoro vambomira kudzinga vana muzvikoro pamusana pemari dzechikoro. VaWilbert Gondongwe avo vane mwana asiri kunyora bvunzo uyo akatarisirwawo kutanga chikoro nevamwe svondo rinouya sekutarwa kwazvakaitwa nehurumende vatiwo dai hurumende yavapawo mukana wekuti vatsvage mari dzechikoro vana vachidzidza zvavo. VaMalvin Chambati vanotiwo vaswera vachitsvaga ma yunifomu evana vavo asi mari yavo yanga isiri kukwana. Kunyange hazvo vabereki vachiti vakapihwa nguva shoma, gurukota redzidzo VaCain Mathema vakaudza nhepfenyuro yeZBC svondo rapera kuti nguva yavakapa vabereki yakawandisa zvikuru sezvo vachiti hurumende yakataura pakavharwa zvikoro muna Chikumi kuti vabereki vagare vakagadzirira kuvhurwa kwezvikoro. Zvichakadaro, vamwe vadzidzisi vanonzi vanga vasiri muzvikoro sezvo vachiti havana mari dzinovakwanira. Mutungamiri werimwe remasangano rinomirira vadzidzisi reProgressive Teachers Union of Zimbabwe, VaTakavafira Zhou, vaudza Studio 7 kuti varairidzi vaenda kuzvikoro vashomananana sezvo vasina mari dzinokwana kuti vabhadhararire vavo. VaZhou vatiwo varairidzi vakawanda havasati vabaiwa nhomba dzeCovid 19 zvinopinza vadzidzisi nevana vechikoro panjodzi kana vari muzvikoro. Mutungamiri werimwe sangano rinomirira varairidzi reAmalgamated Rural Teachers Union of Zimbabwe VaObert Masaraure vati nheno dzavo dzatanga nekuratidzira mamiriro akaita zvinhu muzvikoro. Hatina kukwanisa kutaura naVaMathema pamwe negurukota rezvehutano VaConstantino Chiwenga kuti tinzwe divi rehurumende panyaya iyi sezvo VaMathema vanga vachiti vakabatikana ukuwo vanga vachidaira nhare muhofisi maVaChiwenga vanga vachitiwo vanga vasiri muhofisi. Zviimwe zvikoro zvatumira vabereki matsamba panharembozha dzavo dzichivazivisa kuti zviri kutarisira vana kuti vange vave muzvikoro izvi panopera zuva mangwana kuitira kuti vana vazotanga kudzidza neChitatu zvichimbopawo vabereki nguva yekunyatsogarira vana vavo zvakakwana. ",Zvikoro Zvovhurwa Paine Kunyunyuta kweVamwe Vabereki neVarairidzi
"Sangano ravanachiremba vanorwira kodzero dzevanhu reZimbabwe Association of Doctors for Human Rights riri kukurudzira hurumende kuti igadzirisa nechimbichimbi dambudziko riri kukonzera kushaikwa kwemishonga muzvipatara nezvitoro zvemishonga zvemunyika. Mutauriri wesangano iri Doctor Fortune Nyamande, avo vari kuita zvidzidzo zvepamusorosoro paUmea University kuSweden, vanoti kushaikwa kwemishonga munyika kwave kuita kuti vezvitoro zvinotengesa mishonga pamwe nezvimwe zvipatara vakwidze mitengo. Doctor Nyamande vanoti zvimwe zvipatara pamwe nezvitoro zvemishonga vave kuramba kutambira varwere vanenge vachida kushandisa makadhi kana kuti medical aid cards. Vanoti hurumende ndiyo chete inokwanisa kugadzirisa dambudziko iri, iro rinonzi riri kukonzerwa nekushaikwa kwemari yekunze, uye vari kukurdzirawo kuti zvinhu zvodzokere pekare paya pekuti makambani emunyika akaita seCaps, Varichem nemamwe, vagadzire ivo mishonga pane kutenga kunze. Vanotengesa mishonga vanonzi vari kuti havasi kuwana mari yekunze inovakwanira kuti vakwanise kupinza mishonga iyi munyika. Studio 7 yakundikana kunzwa divi rehurumende kanawo RBZ panyaya iyi. No media source currently available  ",Hurumende Yokurudzirwa Kugadzirisa Dambudziko reKushaikwa kweMishonga Munyika
"Mutongi wedare repamusoro muBulawayo, Justice Francis Bere, varasa chikumbiro chechimbi-chimbi chebato reMDC -T inotungamirwa naVaNelson Chamisa chekuti Muzvare Thokozani Khupe nevamwe vavo vasashandise zita rebato reMDC- T. VaBere vati chikumbiro chechikwata cheMDC T yaVaChamisa hachingawonekwe sechechimbi-chimbi sezvo paine makakatanwa pakati pechikwata ichi nechinotungamirwa naMuzvare Khupe ekuti ndechipi chikwata chaicho pakati pezviviri izvi chine kodzero yekunzi ndicho MDC-T yechokwadi. Dare ratiwo chikwata chaVaChamisa chakakwidza nyaya iyi mudare chibvise mari yekabhadhara magweta nechikwata chaMuzvare Khupe icho chaipikisa nyaya iyi. Gweta raMuzvare Khupe, Muzvinafundo Lovemore Madhuku, vati vafara nemutongo wedare nekuti zvagara zviri pachena kuti pari zvino pazvikwata zviviri zveMDC T hapana chine kodzero yekuudza chimwe zvekuita. VaMadhuku vati zvaturwa mudare zvinosimbisa nyaya yavakakwidza kudare reConstitutional Court yekupikisa kudzingwa kwaMuzvare Khupe kubva mudare reparamende vachiti MDC-T yaVaChamisa yange isina kodzero yekuita zvayakaita. MDC-T inotungamirwa naVaChamisa yaive yakwira kudare mushure mekunge Muzvare Khupe vanyora tsamba kuZimbabwe Electoral Commission vachiti ndivo mutungamiri chaiye weMDC-T. Gweta reMDC T inotungamirwa naVaChamisa, VaLucas Nkomo, vati havana kufadzwa nemutongo waturwa naJustice Bere vakati vachaona kuti vokwira kudare reSupreme Court kana kuti kwete mushure mekuona mutongo waturwa naVaBere zvizere. VaNkomo vati sezvo sarudzo dzave pedyo, kuti zvikwata zviviri zveMDC T izvi zvirambe zvichishandisa zita rimwe chete kunogona kuvhiringidza vamwe vatsigiri pakuziva kuti bato ravo chairo nderipi. VaJameson Timba avo vanove nhengo yenational council yechikwata cheMDC T Chamisa vati vachatura kubato ravo zvabuda mudare uye vachaziva kuti votora gwara ripi mushure mekunge national council yebato iri yagara pasi mangwana ichizeya nyaya iyi. Muzvare Khupe, avo vanoti ndivo vane kodzero yekutungamira MDC-T mushure mekufa kwaVaMorgan Tsvangirai, vakadomwa kuve mutungamiri wechikwata chavo cheMDC T pakongiresi yechimbi-chimbi yakaitwa nemusi weMugovera. MDC-T izita raishandiswa munguva yesarudzo neMDC panguva iyo yaitungamirwa naVaMorgan Tsvangirai vasati vafa. Izvi zvakaitirwa kuti vatsigiri vaVaTsvangirai vazive pekuvhotera zvichitevera kupatsanuka kwebato iri muna 2005. Musarudzo dza 2008 ne 2013,VaWelshman Ncube nebato ravo vakakwikwidza vachishandisa zita rekuti MDC, ukuwo VaTsvangirai vakashandisa zita rekuti MDC-T, asi zita chairo rebato riri MDC.",Dare Rinorasa Chikumbiro chaVaChamisa Chekuti Muzvare Khupe Vasashandise Zita reMDC-T
"Vachitaura pamhemberero dzeWorld Press Freedom Day dzarongwa nesangano reMedia Institute of Southern Africa-Zimbabwe vati havakwanisi kutaura kuti mitemo mitsva yekuvandudza mutemo weAccess to Information and Protection of Privacy Act uchavandudzwa rinhi. Asi vati vane chivimbo chekuti zvinogona kuitwa mukupera kwegore sezvo hurumende iri kuda kuti mitemo yose ienderane nebumbiro guru remutemo. Rimwe gweta VaChris Mhike vanotiwo zvinosuwisa kuti vatori venhau vari kupemberera zuva rekuburitswa kwenhau (World Press Freedom Day) pasina Broadcasting Authority of Zimbabwe inofanirwa kupa marezinesi ekutepfenyura . Mukuru weMedia Institute of Southern Africa-Zimbabwe, VaTabani Moyo,vakurudzirawo hurumende kuti apo iri kushandura mitemo itevedzerewo mitemo nezvibvumirano zvinoitwa nemamwe masangano akaita seUnited Nations. VaMoyo vatiwo hurumende inofanirwa kubvumidza vemabhizimusi vekunze kuti vawane zvikamu zvinodarika makumi maviri kubva muzana mumakambani anoita zvekutepfenyura. VaMoyo vakurudzirawo vatori venhau kuti vaite basa ravo nemazvo. World Press Freedom Day inocherechedzwa musi wa3 Chivabvu gore rega rega sekutarwa kwazvakaitwa nesangano reUnited Nations. MISA yapemberera zuva iri pasi pedingindira rinotarisa zvingaitwe kubatsira hutongo hwejekeerere mudunhu rekuchamhembe kweAfrica nemunyika dzose dzevatema kana kuti Regional and Continental Instruments Key to Democratic Media Reforms. No media source currently available   ",Hurumende Yovimbisa Kuvandudza Mitemo yeKuburitswa kweMashoko Gore Rino
"Zvichitevera kusarudzwa kwevatungamiri vatsva vanofambisa zvinhu mumubatanidzwa wemasangano ose eMedia Institute of Southern Africa (MISA), kana kuti MISA Regional Governing Council, vakasarudzwa kuve sachigaro wekanzuru iyi, VaGolden Maunganidze, vanoti ivo nechikwata chavo chevatungamiri vatsva vakatotanga kuvandudza mashandiro anoita sangano iri. VaMaunganidze vaudza Studio 7 kuti vari kuvandudza mafambisirwo anoitwa kutapwa kwenhau nemafambisirwo anoitwa mashoko munharaunda yekuchamhembe kwe Africa. Vanoti ivo nechikwata chevatungamiri vatsva vesangano iri vakamirira kunzwa kubva kumutungamiri weEswatini, VaMswati, pamusoro pevatori venhau vemunyika iyi vakamanikidzwa kupotera kuSouth Africa mushure mekupomerwa mhosva yekunyora zvinoshora VaMswati. VaMaunganidze vanoti vanofara kuti Angola iri kuratidza chishuvo chekudzoka musangano iri, izvo vanoti vari kukurudzira nesimba. VaMaunganidze vanoti zvinangwa zvesangano reMISA ikozvino zvasiyana nezvinangwa zvaidiwa nevakuru vesangano iri vakabva pazvigaro svondo rapera. VaMaunganidze vanoti vanoda kushanda, kukurudzira uye kuona kuti vatori venhau vanoshanda vakazvimirira vakachengetedzwa uye vanowana rubatsiro rwakakwana. No media source currently available ","Sachigaro Mutsva weMISA, VaGolden Maunganidze, Vanoti Sangano Ravo Riri Kuvandudza Mashandiro Aro"
"Vamwe varimi varatidzira neChitatu pamuzinda webato riri kutonga re Zanu PF vachiti havasi kufara nemafambisirwo akaitwa mari dzavo pamwe nembeu nevamwe vakuru-vakuru vari mubato iri vachiti vanoda kuti mutungamiri wenyika, Va Robert Mugabe, vatore matanho panyaya iyi. No media source currently available Varimi ava, avo vanga vachidarika mazana maviri, vaungana pamuzinda we Zanu PF muHarare mangwanani panguva iyo komiti huru yebato iri yePolitburo yanga iri mumusangano vachiti havasi kufara nekushayiswa kwavakaitwa mbeu nefetereza nevakuru-vakuru vekambani ye Lasch Investments vachishanda pamwe chete neYouth League yebato iri. Vanga vachitungamira varatidziri ava, Va Agrippa Luwanja, vaudza Studio 7 kuti havasi kufara nekutadza kwavari kuita kurima nepamusana pekushaya zvekushandisa mukurima zvakafanana nembeu nefetereza. Va Luwanja vanoti chiri kuvanetsa ndechekuti hapana ari kutora matanho kunyange hazvo nyaya iyi yakasvika munzeve dzevamwe vakuru mubato iri. Mumwe wevaratidziri ava, Amai Regina Mazivanhanga, vanotiwo chiri kunyanyovarwadza ndechekuti vamwe vakuru vakuru veZanu PF vari kushandisa zita remusangano kubira vanhu vari kutotamburawo zvavo. Amai Mazivanhanga vati chibage chavo chave kutsvukuruka nepamusana pekushaiwa fetereza uye vanoti zvave pachena kuti munyika mungangoita nzara yakakura zvikuru gore rino sezvo varimi vanodarika zviuru zvisere nemazana maviri vasina kukwanisa kuwana mbeu pamwe nefetereza paine nguva. Mumwe wevarimi ava, Va Jaison Chirinda, avo vati vanobva kudunhu re Mashonaland Central, vati vakarasikirwa nemari yakawanda zvikuru vanyeperwa nevanhu ve Lasch Investments kuti vachazopihwa mbeu. Vanotiwo tsvangiridzo yavo yakaburitsa pachena kuti gurukota rezvekurima, Va Joseph Made, pamwe negurukota rezvematunhu, Va Ignatious Chombo, ndevamwe vakashanda nekambani ye Lasch Investments mukusafambisa zvakanaka mari dzevarimi mumatunhu ese enyika. Studio 7 haina kukwanisa kunzwa divi raVa Made panyaya iyi sezvo vanga vasiri kudaira mbozhanhare yavo uye Va Chombo vati vanga vari mumusangano. Varatidziri ava havana kuzokwanisa kutaura naVa Mugabe avo vanga vari mumusangano wePolitburo.",Varimi Voratidzira Vachiti Vanoda Mbeu neFotereza
"Mutungamiri wenyika, VaEmmerson Mnangagwa, vazivisa kuti sarudzo dzekutsiva nhengo dzeparamende dzakafa pamwe nedzakadzingwa muparamende dzichaitwa musi waKurume 26. VaMnangagwa vazivisa zviri pamutemo kuitwa kwesarudzo idzi uye vatara musi wa Ndira 26 sezuva richagara dare rinotambira mazita evanhu vachakwikwidza. Kuziviswa kwezuva resarudzo kwabva kwasimudzawo zvakare makakatanwa ari mumapato maviri ari muMDC eMDC Alliance neMDC-T. Mutauriri weMDC-T inotungamirwa naVaDouglas Mwonzora, VaWitness Dube,vati vachashandisa zita rekuti MDC Alliance pachaitwa sarudzo idzi vachiti ndivo varidzi vezita iri. Asi mutauriri weMDC Alliance, Muzvare Fadzayi Mahere, vati vachazivisa vatsigiri vavo nenguva isipi kuti vachashandisa zita ripi musarudzo vachiti chakakosha pari zvino inyaya yekuti veruzhinji vanyorese kuvhota nehuwandu hwavo. Asi nyanzvi munyaya dzemitemo uye vari mutungamiri weNational Constitutional Assembly, Muzvinafundo Lovemore Madhuku, vati vanoda kupinda musarudzo dzema by elections idzi vanofanirwa kunge vanyoresa mazita avo mukati memazuva maviri kubva zuva rinenge raziviswa nezvekuitwa sarudzo idzi. Mushandi mukuru mubazi rezvekuburitswa kwemashoko muZanu PF, VaTafadzwa Mugwadi, vaudza Studio 7 kuti bato ravo rakagadzirira zvakakwana kupinda musarudzo idzi. Sachigaro weZimbabwe Elections Support Network, VaAndrew Makoni, vati sarudzo idzi hadzina zvadzichabatsira sezvo vachasarudzwa musi Kurume 26 vachingove negore rimwe chete kusvika pachaitwa sarudzo dzemuna 2023. VaMakoni vati dai mari ichashandiswa pasarudzo idzi yapihwa Zimbabwe Electoral Commission kuitira kuti isimbaradze hurongwa hwekunyoresa vanhu vanoda kuvhota muna 2023. VaMakoni vatiwo VaMnangagwa vanga vachifanira kumbomira kuzivisa zuva resarudzo idzi kudzamara nyaya dzakakwidzwa nevamwe vakadzingwa muparamende dzapera kutongwa mumatare edzimhosva. Sarudzo idzi, idzo dzichaitwa mumatunhu makumi maviri nemasere, dzakambomiswa nehurumende ichiti yaityira kuti dzihwamupengo reCovid 19 rinogona kunyanyopararira munyika kana sarudzo idzi dzikaitwa izvo zvakaita kuti mutemo unoti sarudzo dzechipiri dzinofanira kuitwa mukati memazuva makumi mapfumbamwe kana kwaziviswa zviri pamutemo kuti chigaro hachisisina munhu, umbosendekwa parutivi. Muchiziviso chavo, VaMnangagwa havana chavataura nezvesarudzo dzemakanzura mumatunhu akawanda munyika dzinofanirwa kuitwa zvichitevera kufa pamwe nekudzingwa kwakaitwa mamwe makanzura neMDC-T. No media source currently available ",Hurumende Inotara Zuva Richaitwa Sarudzo dzeBy Elections
"Gurukota rinoona nezvedunhu reMashonaland West VaWebster Shamu vanonzi vakarambidzwa kuti vakwikwidze musarudzo dzemaprimary dzenhengo redare reparamende vachinzi vasiire vechidiki ivo voenda kusenate. Izvi zviri kuuya apo pave kuita bata murefu bata mupfupi mubato reZanu-PF pakunetsenerana nyaya yezvigaro zvekukwikwidza kuve makanzura kana kupinda mudare reparamende neSenate. Dzimwe nhengo dzebato reZanu PF mudunhu reMashonaland West dziri kushoropodza kubviswa kuri kuitwa mazita evamwe vari kuda\nkukwikwidza musarudzo dzemaprimary dzebato iri.  Nhengo dzebato iri idzo dzakaungana nemusi weMugovera muChinhoyi apo paisarudzwa vachakwikwidza sevamiriri veparamende nemakanzuru dzinoti zvinhu zvainge zvisingafambiswe zvakanaka sezvo dzimwe nhengo dzaibvisirwa maCV adzo nezvikonzera zvisinga nzwisisike. VaWebster Shamu vakanzi vasiire chigaro mumwe wevechidiki, ivo vakanzi vamiririre kuSenate izvo zvaonekwa nevakawanda sekupa mukuru wevechidiki VaVengai Musengi mukana wakakura kuti akunde mumaprimary ayo ari kuitwa mwedzi unouya. Vamwe vakarambidzwa kukwikwidza vanoti chinonyanya kurwadza panyaya yekusarudza vanokwikwidza ndechekuti vari kuda kukwikwidza ndivo vari kubvuma kana kuramba maCV evari kuda kuvakwikwidza. Imwe nhengo yaida kukwikwidza ari murwi werusununguko uyo isina kuda kudomwa nezita anoti hurongwa hwekusarudza vanofanirwa kupinda musarudzo yekumirira bato reZanu PF iri kuitwa zvinechitsotsi mukati. Nhengo iyi inoti dzimwe nhengo dzebato kubva kune rimwe dunhu ndidzo dzaifanirwa kunge dzakaita basa rekutarisa maCV’s kuti vaone vanokodzera kukwikwidza kwete dzimwewo nhengo dziri kuda kukwikwidza zvigaro zvimwechete. Imwewo nhengo yanga ichida kukwikwidza yakarambidzwa, VaPanashe Jimu\nvekuKadoma vanoti nhengo dzose dzinoda kukwikwidza dzinofanirwa\nkubvumidzwa nekuti ndiro jekerere racho. VaJimu vanoti havasi kufarira kudzoserwa kwevakura kuti vakwikwidze musarudzo sezvo zvisingaenderani nehurongwa hutsva hwemafungiro echidiki ari kuratidzwa kune mamwe mapato akaita seMDC inotungamirirwa naVaNelson Chamisa. Kusafambiswa kwekusarudzo dzevachakwikwidza mumaprimary kunonzi neimwe nhengo yebato iri kuchaita kuti vakawanda vasavhotere nhengo dzeZanu PF idzi asi mutungamiri wenyika chete. Sachigaro weZanu PF mudunhu reMashonaland West, VaZiyambi Ziyambi vanoti hapana munhu wavakarambidza kukwikwidza sezvo riri basa rebazi guru reNational Directorate. VaZiyambi vanoti sedunhu vaingoongorora kuti tsamba dzekuda kumiririra bato dzainge dzichiienderana nezvinodikanwa here uye nekunyora vachinyeurira bazi guru pamusoro pevanhu vainge vanyorera kukwikwidza musarudzo dzemaprimary. Vanoona nezvemitemo muZanu-PF VaPaul Mangwana vakamboudza Studio 7 kuti vakuru vebato chete ndivo vanobvuma kutambira kana kuramba maCV aya. Zvichakadaro kuGoromonzi kuMashonaland East, gurukota rezvevashandi Amai Petronella Kagonye uye VaEnergy Mutodi vanonzi vakazoita chitsoka ndibereke mushure mekunge voda kurohwa nevanhu vachipomerwa mhosva yekutorawo maCV evaida kukwikwidza mudunhu iri. No media source currently available ",MuZanu PF Moita Bata Murefu Bata Mupfupi NeNyaya yeZvigaro
"Motokari dzinoshandiswa nemapurisa kudzivirira mhirizhonga kuburikidza nekumwaya mvura inovava muvanhu dzaswera dzichifirifita nzvimbo dzemuMbare senzira yekuuraya hutachiwana hweCoronavirus. Vanhu vashomanana vange vari pamusika weMbare nenzvimbo dzakatenderedza musika uyu vamhanya vachitiza apo vaona motokari dzemaWater Canons dzeZimbabwe Republic Police, ZRP, vachifunga kuti dzange dzauya kuzovapfapfaidza mvura inovava asi izvi handizvo zvazoitika. Asi motokari idzi dzange dzichishandiswa nekanzuru yeHarare neZRP kudira mushonga wekudzivirira kupararira chirwere cheCoronavirus pamusika uyu nenzvimbo dzakatenderedza. Mutauriri wekanzuru yeHarare, VaMichael Chideme, vaudza Studio7 kuti kunyange hazvo motokari idzi dzichizivikanwa nekuita rimwe basa, kanzuru yavo yaita mushandirapamwe neZRP kuitira kuti motokari idzi dzishandiswe kurwisa kupararira kweCoronavirus iyo yapararira pasi rose. Vati vacharamba vachishanda neZRP kudzamara vakunda chirwere cheCoronavirus. Mutauriri wemapurisa, Assistant Commissioner Paul Nyathi, vati Zimbabwe Republic Police yabatana nekanzuru yeHarare nechinangwa chekuchengetedza hutano hweveruzhinji zvikuru sei panguva ino apo nyika yakatarisana nedambudzik rechirwere cheCoronavirus. Mumwe mugari wemumusha weMbare, Amai Margret Tangwena, vati vafara chose nezvaitika vachiti hutano ndiwo hwakakosha. Vati zvakaitwa zvekumbovhara musika kuti ucheneswe zvinhu zvakakosha sezvo vachizoshandira pakachena. Mumwe mugari wemuMbare, VaFarai Jera, vati vafara nechirongwa chekanzuru yeHarare neZRP. Zvichakadai VaChideme vazivisa kuti kanzuru yatanga kugadzira zvibhorani zvakafa muguta mushure mekunge yawana rubatsiro rwezvekushandisa kubva kuUNICEF. Vatiwo vatanga kuendesa mvura kunzvimbo dzisina mvura muguta senzira yekuona kuti munhu wese awana mvura yekushandisa kugeza sezvo zviri izvo zvinokurudzirwa kuitwa senzira yekudzivirira kupararira kweCoronavirus. Pane vanhu vapfumbamwe vabatwa neCoronavirus munyika uye munhu mumwe chete Zorora Makamba, akashaya mwedzi wapera. Pane vanhu mazana matatu negumi nevatanhatu vakaongororwa chirwere ichi, uye mazana matatu nevanomwe vakawanikwa vasina chirwere cheCoronavirus. No media source currently available ",Mapurisa Opfapfaidza Mushonga Nzvimbo Dzakakomberedza Mbare Musika
"Mutungamiri wenyika VaRobert Mugabe ndovanonzi nevanhu vakawanda ndivo musimboti webato riri kutonga reZanu-PF. Izvi zvinopa vamwe kuti VaMugabe kana vasisispo bato iri rinenge rave mamvemve. Asi chii chinopa kuti VaMugabe vave munhu anoremekedzwa kudaro mubato reZanu-PF. Ako kambo kanonzi nyatsoterera unzwe kutonga kakaimbwa neMbere Chimurenga Choir kachitsigira mutungamiri wenyika VaRobert Mugabe. Asi nzimbo dzekukudza VaMugabe hadzina kutanga ikozvino. Kana munguva yehondo izvi zvaiitwa sekuremekedza VaMugabe Zvisinei kuti vakwegura nhengo dzebato dzinoti kuti Zanu PF irambe iri zvairi yakabatana yakasimba ndiVaMugabe. Mudzimai waVaMugabe, Amai Grace Mugabe vanoti kana zvichibvira VaMugabe vangatotakurwa mubhara asi vachiramba vari panyanga. Murongi wemisangano muZanu PF VaSaviour Kasukuwere vanoti VaMugabe ndivo zitateguru, mudzimu wemusangano. Izvi zvinotsigirwa negurukota rinoona nezvedunhu reMashonaland Central VaMarin Dinha vanoti VaMugabe ndivo mudzimu wenyika sezvo vakamiririra nekusunungura vanhu vatema munyika. Mumiririri weparamende muChegutu VaDexter Nduna vanoti vaMugabe havasi gamba remuZimbabwe chete asi igamba reAfrica nepasi pose. VaNduna vanoti chinhu chichaita kuti zita raVaMugabe rirambe richitaurwa pasi rose inyaya yavakaita yekupa ivhu kuvanhu vatema munyika. Sachigaro wemadzishe munyika VaFortune Charumbira vanoti VaMugabe ndimambo mukuru uyo anozivikanwa nekuda runyararo munyika make. VaCharumbira vanoti VaMugabe vanobatanidza vanhu vose munyika kwete zvedzimwe nyika dzine hondo yemarudzi. Kuremekedzwa kuri kuitwa VaMugabe uko vamwe vanoti kutyiwa kunoonekwa zvakanyanya muZanu Pf sezvo pasina anobuda pachena kuti anodawo kutonga nyika ino. Mumwe wevatevedzeri wemutungamiri wenyika VaPhekezela Mphoko vanoti havatomboroti vachitonga. Aya ndiwo mashoko aigawo taurwawo namuchakabvu Simon Muzenda. VaMphoko vanoti havashuwire kutonga chero VaMugabe vari vapenyu. Asi VaDinha vanoti gamba harife vachiti bato reZanu PF rinoenderera mberi kunyange VaMugabe vasisipo sezvo dzidziso yavo ichamutsa mumwe mumiririri akaita saivo. VaKasukuwere vanoti VaMugabe vacharamba vachidiwa nevanhu sezvo vakaita semukaka uneruomba zvisinei kuti vaita zvakaipa sei nekuti zvavakaitira nyika ino zvikuru. VaMugabe vanodiwa zvakanyanya mubato mavo zvekuti dzimwe nhengo dzave kuto vanamata vachiti ingirosi yakatumirwa kuvanhu vemunyika naMwari. Mumiririri weHighfield West muparamende VaPsychology Maziwisa vanotungamira mukuimbwa kwerwiyo “GABRIEL” pamusangano wakaitwa nebato ravo kuNorton svondo rapera. Vamwe vakaita saVaWebster Shamu ndovanoti VaMugabe icremora, VaMugabe vanorumbidzwawo zvakanyanya nezvizvarwa zvedzimwe nyika zvichiti ndiye mutungamiri chete mudunhu reAfrica yose akakwanisa kupa vanhu vake ivhu rakarwirwa munyika dzakawanda. Vamwe munyika vanoti chiitiko chekupa vanhu minda ndizvo zvakaita kuti munyika muve nekushayikwa kwezvekudya. As VaMugabe vanoti zvirango zvehupfumi zvavakatemerwa nenyika dzekumawirira ndizvo zviri kukanganisa hupfumi munyika. No media source currently available  ",Nhengo dzeZanu-PF Dzotaura Kuti Sei VaMugabe Vari Musimboti weBato Ravo
"Mutungamiri wesangano revakoti reZimbabwe Nurses Association VaEnoch Dongo vanoti nyaya yekuti vashandi vemuzvipatara vashoma vari kubayiwa nhomba yeCovid-19 iri kukonzerwa nekuti hurumende haisi kuvapa dzidziso yakakwana. Muchikamu chekutanga chekubaya vashandi ava nhomba, vanhu zviuru makumi matatu nepfumbamwe zvinemazana mashanu nemakumi mashanu kana kuti 35, 550 ndivo vainge vabayiwa nhomba kusvika musi weChipiri panhomba inokwana kubaya vanhu zviuru zana kana kuti 100 000 yakatanga kupinga munyika kubva kuChina. Zimbabwe Association of Doctors for Human Rihts uye vakuru mubazi rezvehutano muMashonaland West vanoti vari kushushikana nekushomeka kwevashandi vemuzvipatara vabayiwa nhomba kusvika parizvino. Nyaya yekuti vamwe vari kutenderera mashoko anonzi nenyanzvi munyaya dzezvehutano manyepo ari kupa kuti vakawanda vatyewo kubayiwa nhomba ichinzi inogona kuzokonzera matambudziko pahutano hwavo. VaDongo vati vakazvipira kushanda nehurumende kukurudzira vakoti kuti vabayiwe nhomba. No media source currently available Bazi rezvehutano riri kuramba mashoko ekuti harisi kupa dzidziso yakakwana richiti chinangwa charo ndechekubaya nhomba vanhu mamiriyoni gumi zvichiteverawo kupinda munyika kweimwe nhomba zviuru mazana mana nemusi weChipiri kubva kuChina. Asi gurukota rezvekuburitswa kwemashoko Amai Monica Mutsvangwa vainge vamboti nhomba ichapinda munyika kutanga kwemwedzi uno kubva kuChina inosvika zviruu mazana matanhatu kana kuti 600, 000. Vamwe mubazi rezvehutano vanoti mari dzekudzidzisa vanhu nezveCovid-19 hadzisi kushandiswa zvakanaka vachipa semuenzaniso kusungwa kwemukuru anoona nezvezvirwere zvekutapuriranwa mubazi rezvehutano Dr Portia Manangazira. Dr Manangazira vakasungwa vachipomerwa mhosva yehuori pamari yakabva ku Africa Centre for Disease Control yekudzidzisa vamwe vashandi vezvehutano mumatunhu nezveCovid-19. Asi mutauriri mubazi rezvehutano VaDonald Mujiri vanoti hurumende iri kuita zvirongwa zvekudzidzisa vanhu nezveCovid-19 zvakakwana. No media source currently available  ",Vakoti Vanoti Kushaya Ruzivo Kwopa Kuti Vashandi veMuzvipatara Vatye Kubayiwa Nhomba yeCovid-19
"Mutauriri weMDC T, VaObert Gutu, vanoti bato ravo rinotambira nemufaro masangano kana vanhuwo zvavo vanoita mabasa anobatsira veruzhinji, kana chete masangano aya, kana vanhu ava, vachiremekedza pamwe nekucherechedza hutungamiri hwebato iri pamwe nebumbiro rebato. Mashoko aya anotevera danho rinonzi rakatorwa nerimwe sangano renhengo dzebato reMDC T, rinozviti MDC Veteran Activists Association, iro rakaparura chirongwa chekubatsira nhengo dzebato dzakaparadzirwa misha nemhirizhonga yezvematongerwo enyika. NeMugovera sangano iri rakaparura hurongwa uhwu kuburikidza nekupa imba kune mumwe mudzimai, Amai Regina Ndlovu, avo vakaparadzirwa imba yavo kunze kweguta reBulawayo nevanofungidzirwa kuti inhengo dzeZanu PF mugore ra2002. Nhengo dzeMDC dzakawanda munyika yose dzakaparadzirwa misha pamwe nemidziyo munguva yemhirizhonga asi dzichikundikana kuwanirwa rubatsiro. VaGutu vanoti bato ravo rine chido chekubatsira asi dambudziko guru nderekuti zvinhu zvakaomera vanhu vose kusanganisirawo mapato ezvematongerwo enyika. Sachigaro webato reMDC T mudunhu reBulawayo, VaGift Banda, vanoti vanotambira nemufaro mukuru basa riri kuitwa nesangano reMDC Veteran Activists Association asi havana kufadzwa nekusakokwa kwavo kuchiitiko ichi ivo vari hutungamiri hwebato mudunhu reBulawayo. Asi mutauriri wesangano reMDC Veteran Activists Association, VaSwithern Chirowodza, vanoti manyepo kuti havana kukoka bato ravo kuchiitiko ichi sezvo vakanga vakoka mutungamiri webato ravo, VaMorgan Tsvangirai, asi vakazoudzwa kwasara zuva rimwe nemumwe mutungamiri webato ravo kuti VaTsvangirai vakanga vasisakwanisi kuvepo sezvo sangano iri richinzi hariremekedzi humwe hutungamiri hwebato. VaChirowodza vanoti sangano ravo rinounganidza mari kubva kunhengo dzebato dzinoda kubatsira, zvisineyi nebato. Sangano iri rakavaka imba ine mipanda miviri, uye rinoti rine hurongwa hwekuvaka dzimwe dzimba mumatunhu ose gumi enyika kana rikawana rubatsiro. Vamwe muMDC-T vanoti havacherechedzi sangano rinozviti MDC Veterans Activists Association nokuti zvarinoita, kunyange hazvo zvakanaka, hazvisi mubumbiro rebato. No media source currently available No media source currently available ",MDC T Inoti Inotambira Vose Vanobatsira Vakawirwa neMatambudziko
"Makore matatu mushure mekunge Motlanthe Commission yaita kurudziro yekuti mhuri dzevakaurayiwa kana kukuvadzwa nemasoja mumhirizhonga yakaitika musi wa1 Nyamavhuvhu 2018, dziripwe, mhuri idzi dzinoti hadzisati dzaripwa uye dzinoti hadzisati dzaziva kuti ndiyani chaiye akauraya kana kukuvadza hama dzavo. Gweta reZimbabwe Human Rights NDO Forum riri kumirira vamwe vakapfurwa musi uyu, VaDzikamai Chimhanga naVaAndy Manyeruke, VaWilbert Mandinde, vaudza Studio 7 kuti vaviri ava havasati varipwa asi hurumende iri kutopikisa mutongo wedare repamusoro wekuti ivaripe. Muzvare Allison Charles, hanzvadzi yemushakabvu, Garvin Charles Dean, vaudza Studio 7 kuti hapana chavati vawana uye mwanasikana akasiyiwa nemushakabvu ave muForm 2 anoda rubatsiro rwemari yechikoro nezvimwe. Muzvare Charles vati mhuri yavo inoda kuripwa pamwe nekuziva kuti ndiyani akauraya hama yavo kuitira kuti vakwanise kuzorora pamweya yavo. Mumiriri weimwe mhuri ine munhu akapfurwa akafa musi uyu uyo aramba kudomwa nezita, audzawo Studio 7 kuti hapana chavati vawana uye havachina tariro yekuripwa. Asi munyori mubazi rezvemutemo zvakare vaive munyori weMotlanthe Commission, Amai Virginia Mabiza, vaudza Studio 7 parunharare, kuti pane vamwe vanhu vakatoripwa vachiti bazi reSocial Wefare rave kutobhadhara mari yechikoro yedzimwe mhuri dzakapinda mutsekwende pabongozozo ra1 Nyamavhuvhu. Zvimwe zvakanzi zviitwe neMotlanthe Commission ndezvekuti mapurisa nemauto aite basa rawo achitevedza bumbiro remitemo. Amai Mabiza vati bazi ravo riri kuita zvirongwa zvakawanda zvekudzidzisa mapurisa nemauto nezvebumbiro remitemo. Izvizvi zvatsinhira nemutungamiri webato rinopikisa reNational Constitutional Assembly, zvakare vaive nhengo yeMotlanthe Commission, VaLovemore Madhuku asi vakati havasi kufara kuti masoja akauraya vanhu havasati vasungwa. Mukuru weZimbabwe Peace Project, Muzvare Jestina Mukoko, vaudza Studio 7 kuti kunyange Motlanthe Commission yakati mapurisa nemauto anofanira kutevedza bumbiro remitemo pabasa rawo, izvi hazvisi kuitika sezvo mapurisa nemauto ari kuramba achishunguradza vanhu panguva ino yedenda reCovid-19. Mutauriri weNational Peace and Reconciliation Commission, VaObert Gutu, vaudza Studio 7 kuti komisheni yavo iri kuedza napose painogona napo kugadzirisa zvinhu munyika kuti pave nekuregererana uye kuti vanhu vagare murunyararo. VaGutu pane nyaya dzakawanda dzinodarika chiuru dzavari kuferefeta nechinangwa chekupodza marwadzo, kuregerena pamwe nekuti vakatadzirwa varipwe kuti munyika muve nerunyararo. Tabvunza mutauriri weMDC Alliance Advocate Fadzayi Mahere kuti vachapinda musarudzo dza2023 here kana hurumende ikatadza kutevedza Motlanthe Commision vakati izvozvo hazvivatadzisi kupinda musarudzo. Mhirizhonga Nyamavhuvhu 20218 yakaitika mushure mekunge vatsigiri vebato rinopikisa reMDC Alliance neveruzhinji vapinda mumigwagwa vachiratidzira kunonoka kuburitswa kwezvainge zvabuda musarudzo yemutungamiri wenyika. Mushure memhirizhonga iyi, mutungamiriri wenyika, VaEmmerson Mnangagwa vakaumba komiti yaitungamirwa nevaimbove mutungamiri weSouth Africa, VaKaglema Motlanthe kuti vaongorore kuti chii chakakonzera bongozozo pamwe nekupa pfungwa dzavo kuti chii chingaitwe kuti izvi zvisaitike zvakare.",VaKgalema Motlanthe Vogeza Maoko saPirato paGwaro Ravo raVaKanzi Vaite naVaMnangagwa
"Gurukuota redunhu reMasvingo, VaJosiah Hungwe, varamba kupindura mibvunzo yevatori venhanu pavabvunzwa kuti seyi bato ravo riri kumanikidza vanhu kuti varatidze ma serial numbers anoratidza kuti vanyoresa. VaHungwe, avo vadaidza vatori venhau kumahofisi avo vachida kuvaudza nezvezvirongwa zvehurumende zvekusimudzira dunhu reMasvingo, varamba kupindura mibvunzo ine chekuta nezvekutyisidzirwa kwevanhu neZanu PF vachiti vange vachida kutaura nezvebudiriro mudunhu chete. VaHungwe varatidzwawo kutsamwiswa nemibvunzo yavabvunzwa neStudio7 mushure mekubvunzwa kuti vanotarisira sei kuti vemabhizimusi ekunze vauye munyika iri bato ravo richipomerwa nyaya dzekutyora kodzero dzevanhu, uye kushandisa mauto kuti rikunde. ""Unyore, hatidi kuhwa izvozvo, tinoda kuhwa progress chete asi vanhu vose vakanzi huyai na President muzoita zvamunoda kuita zvebusiness, saka izvozvo musatora zvinhu zvekubhawa muchiuyisa kuno uku, this is a civilized press conference,"" vadaro VaHungwe. VaHungwe varamba zvakare kupindura vatori venhau mimwe mibvunzo vachiti vanoda kutaura zvine pundutso nebudiriro kunyange vamwe vazama kutaura kuti budiriro inodyidzana nezvenoitikika munezve matongerwe enyika. Vachitaura zvavadaidzira vatori venhau, VaHungwe vati mamwe makambani ekunyika yeChina avakoshiwa mazita, ari kuuya kuzovaka dhorobha idzva richavaguru mudunhu reMasvingo pedyo nedhamu reTokwe Mukosi uko kunonzi kuchauya vashanyi vekunze kwenyika. ""The Chinese have come with plan to build a town, vakatoendako zuro kundoona kuti tingarivaka sei, zvazvinoreva makamboendako, kubva pa dhamu kusvika kuNgundu dzinenge dziri dzimba chete, kuchavakwa ma golf course, hospitals , schools zvose , this is a big project ende kune vamwe vari kuti tiri kuuya ikoko tinoda kuzoita zvakati kuzoita ma airports we suggested two places this air strips and Buffalo range, anenge ari ma international airports, hatichaendi kuHarare , hamuchationiko,"" vadaro VaHungwe. Asi nyanzvi mune zvematongerwe enyika dzinoti VaHungwe nevamwe vavo muZanu PF vave nemakore vachingovimbisa budiriro asi pasina chinobuda kunyanya pazvirongwa zvinoitwa nemakambani ekuChina. Nyanzi idzi dzinoti VaHungwe pamwe nehurumende yeZanu PF vakaita makore makumi matatu nemanomwe vari muhurunde yaVaRobert Mugabe, avo vakabviswa panyanga gore rapera, vachingoita vimbiso dzakadai pasina chinobuda. NeChipiri, vaimbova gavhuna webhanga guru renyika, VaGideon Gono, avo vakaitwa sachigaro webhodhi reSpecial Economic Zones Authority, vakaudza paramende kuti bhodhi ravo pamwe nekambani yakaumbwa gore rapera iyi, hava mahofisi ekushandira uye havazivi kuti vari pasi pebazi ripi. Vakatiwo hapana kana mari yavari kuwana kubva kuhurumende, kunyange hazvo bhodhi ravo richifanirwa kunge richikwezva vemabhizinesi vekunnze vanoda kutanga mabhizinesi munyika. Nyika zhinji dzekumadokero dziri kuvimbisa kuzopinda munyika kuita mabhizimusi kana hurumende iripo yaita sarudzo dzakachena dzisina mutauro, asi mhirizhonga pamwe nekutyorwa kwekodzero dzevano vhota zviri kuwanda munyika. No media source currently available ",VaHungwe Vanoramba Kupindura Mibvunzo yeVatori veNhau
"Rimwe remasangano anomirira vashandi vehurumende reZimbabwe Confederation of Public Sector Trade Unions rinoti hurongwa hwaro hwekuramwa mabasa kwemazuva maviri kubva mangwana hwave pachinhanho chepamusoro ukuwo mamwe masangano anomirira will vamwe vashandi vakaita sevadzidzisi nevemuzvipatara achiti achitsigirawo hurongwa hwekuramwa mabasa uhwu.\n\nMurongi wemisangano musangano reZimbabwe Confederation of Public Sector Trade Unions, VaCharles Chinosengwa, vaudza Studio 7 kuti vagadzirira zvakakwana kuti varamwe mabasa kwemazuva maviri kubva mangwana.\n\nVaChinosengwa vatiwo hutano hwevashandi huri panjodzi sezvo hurumende isiri kubhadhara mari dzavo dzekuti varapwe.\n\nMamwe masangano anomirira vamwe vashandi vehurumende akaita seevadzidzisi pamwe nevashandi vemuzvipatara anotiwo achabatana nesangano reZipcostu mangwana apo vashandi vehurumende vachange vari kudzimba dzavo vasiri kuenda kubasa.\n\nMutevedzeri wemunyori musangano rinomirira vadzidzisi vekumaruwa reAmalgamated Rural Teachers Union of Zimbabwe, VaMunyaradzi Masiyiwa, vati yasvika nguva zvino yekuti masangano anomirira vashandi vehurumende aite chirwirangwe kuitira kuti vashandi vawane mari dzemihoro dzinokwana zvavanenge vachida mukurarama.\n\nVaChinosengwa vati nhaurirano nehurumende pasi peNational Joint Negotiating Councik hadzina chadziri kuburitsa sezvo vachiti vashandi vari kutarisirwa pasi.\n\nAsi gurukota rinoona nezvevashandi, VaPaul Mavhima, vanoti vashandi vanofanira kuita nhaurirano pasi pegungano reNJNC kuti nhuna dzavo dzigadziriswe.\n\nMutauriri wemapurisa, Senior Assistant Commissioner Paul Nyathi, vati mapurisa achange achichengetedza runyararo mangwana ne musi weChina vachiti vanhu vose vanoita zvekuratidzira vanofanira kuita izvi vachitevedzera mitemo yenyika.\n\nZipcostu inoti kuratidzira kwakasimba kuchaitwa muna Gunyana kana hurumende ikaenderera mberi yakaisa zvitanda munzeve iingagadzirise nhuna dzavo. No media source currently available ",Vashandi veHurumende Voramwa Mabasa Kutanga Mangwana Chitatu
"Sangano remubatanidzwa wenyika dzemuAfrica reAfrican Union gore rapera rakatara nhasi sezuva rekuti nyika dzose dziri mugungano iri dzicherechedza hurongwa hwekurwisa huori kana kuti Anti-Corruption Day. Nyaya yehoori muAfrica inonzi nenyanzvi munyaya dzezvehupfumi ndiyo yapa kuti pasave nebudiriro. Ongoro yakaitwa neAfrican Union muna 2002 yakaratidza kuti Africa inorasikirwa nemari inosvika mabhiriyoni zana nemakumi mashanu gore rega rega. Sangano rinoona nezvehuori reTransparency International rinoti panyika dzinoonekwa sedzine huori hwakanyanya pasi rino, Somali neSouth Sudan ndidzo dziri pamusoro soro. Asi panyika dzinobata zvakanaka nyaya dzehuori, New Zealand neDenmark ndidzo dziri nani. MuZimbabwe masangano akazvimirira oga ari kutarisirwa kuita zvirongwa zvakasiyana siyana. Vanoona nezve kufambiswa kwemabasa muTransparency International Zimbabwe VaTashinga Zamba vanoti vachaita zvirongwa zvakasiyana siyana kucherechedza zuva iri kusanganisa kuenda kumisha yevazhinji nekuitaura padzinhepfenyuro. No media source currently available  ",African Union Yocherechedza Zuva Rekurwisa Huori Nhasi
"Mutevedzeri wemutungamiri we ZANU PF, Va Constantino Chiwenga, vasangana nevatsigiri vebato ravo ku Hopley, ku Harare South pamwe nekuEpworth muhurongwa hwekutsvaga rutsigiro musarudzo dzegore rino. VaChiwenga vaperekedzwa nevakuru vebato mumatunhu emuHarare ne Epworth. VaChiwenga, avo vanova zvakare mutevedzeri wemutungamiri wenyika, vakurudzira vatsigiri vavo kuti vaite sarudzo murunyararo sezvavakaita pavakabvisa Va Robert Mugabe panyanga muna Mbudzi gore rakapera. No media source currently available Va Chiwenga vati vakasarudzwa kupinda muhurumende bato ravo richagadzirisa maguta ayo vati akaurayiwa ne MDC-T iyo ine makanzura akawanda ari kutonga maguta munyika. Vatiwo mapato anopikisa anokanganisa basa remakanzuru izvo zvarambwa nevanoongorora nezvematongerwo enyika. No media source currently available Nyanzvi mune zvematonerwo enyika, VaRejoice Ngwenya, vati mharidzo yaVa Chiwenga ndiyo mharidzo yaingoparidzwawo naVaRobert Mugabe nokudaro hapana chitsva chavari kuvimbisa vanhu kunze kwezvavagara vachingotaura nguva dzose musarudzo. Vatiwo izvi ndizvo zvinotuma vanhu kuti vafarire zvinotaurwa ne MDC Alliance nekuti vanotaura nyaya itsva kuvanhu. No media source currently available   ",VaChiwenga Voita Misangano muHarare South neEpworth.
"Mibatanidzwa yemasangano akazvimirira yemuZimbabwe neBotswana iri kukurudzira sangano renyika dzekuchamhembe kweAfrica, reSouthern African Development Community, SADC, kuti ripindire mukutsvaga nzira dzekugadzirisa matambudziko ari muZimbabwe. Mugwaro raburitswa nemubatanidzwa wemasangano makumi matatu emunyika anosanganisira reZimbabwe Human Rights Association, Crisis in Zimbabwe Coalition, Amnesty International-Zimbabwe, masangano aya anoti ari kushushikana zvikuru nekudzikira kuri kuita zvinhu muZimbabwe munyaya dzezveupfumi, pamwe nechisimba chiri kushandiswa nehurumende mukupindura vanhu vari kuratidza kunyunyuta kwavo, sezvakaonekwa mumasvondo mashoma adarika. Izvi zvatsinhirwawo nemubatanidzwa wemasangano ekuBotswana weBotswana Civil Society Solidarity Coalition for Zimbabwe, BOCISCOZ, uyo waburitsawo gwaro rekushushikana kwenhengo dzemasangano aya nechisimba chiri kushandiswa nehurumende mukubata kwayo nyaya dzekuratidzira kwevanhu. Mubatanidzwa wekuBotswana uyu, uyo unosanganisirawo masangano anoti reBotswana Council of Churches, Botswana Council of NGOs, DITSHWANELO-Botswana Centre for Human Rights neMISA-Botswana Chapter, unoti huwandu hwekuratidzira muZimbabwe huri kukwira zvichikonzerwa nekuwedzera kwekuoma kwezvinhu munyaya dzeupfumi. Masangano aya anoti izvi zviri kuwedzerwa nemutemo wakadzikwa nehurumende wekurambidza kupinzwa munyika kwezvinhu zvinobva kunze, izvo zvasiya vanhu vanodarika mamiriyoni matatu vanga vachirarama nekutengesa zvinhu izvi vasisina mabasa. Magwaro emibatanidzwa miviri iyi ari kukurudzira hurumende yeZimbabwe kuti iremekedze kodzero dzevanhu pamwe nemutemo wenyika. BOCISCOZ iri kukurudzirawo zvakare hurumende yeZimbabwe kuti iremekedze mitongo yematare edzimhosva, ishandure mitemo inokonzera kusagadzikana munyika, ibvise mutemo unorambidza kupinzwa kwezvinhu uyo inoti unotyora chibvumirano chekutengeserana kwenyika dzemuSADC. Mubatanidzwa uyu uri kukurudzirawo mutungamiri weBotswana Va Ian Khama kuti vatore matanho sasachigaro weSADC. Mashoko aya atsinhirwawo nemukuru weZimbabwe Human Rights Associationa, VaOkay Machisa, avo vanoti semasangano emuZimbabwe vari kuda kuti nyaya yeZimbabwe idzoserwe panhaurwa dzeSADC paichaita musangano wayo mwedzi unouya. No media source currently available ",Masangano Akazvimirira muNyika nekuBotswana Okurudzira SADC Kuti Ipindire muNyaya yeZimbabwe
"Zvichitevera kuwanikwa kwakaitwa hutachiwana hwe coronavirus muAmerica pamwe nekubatwa nechirwere cheCovid-19 kwezvimwe zvizvarwa zvenyika iyi, zvikoro zvakawanda mumatunhu ose zvakakasika kutora matanho ekuvhara kuitira kudzivirira vana vechikoro kubva kuchirwere ichi. Vamwe vana nevadzidzisi vakazopedza kotoro yetatu vave kudzidza vari kudzimba vachishandisa madandemutande. Mukupera kwemwedzi wapera waNyamavhuvhu, zvikoro zvakavhurwa zvakare kutanga kotoro yekutanga yegore idzva rezvidzidzo, zvikoro zvizhinji zvichiita zvakare zvidzidzo zvepamadandemutande, kunyange hazvo mune mamwe matunhu vana nevadzidzisi vakanzi vadzokere kuchikoro. Asi matunhu akawanda, anosanganisira D.C., Maryland, Virginia neWest Virginia, akatovhura kotoro achishandisa madandemutande, kunyange hazvo kuine mamwe matunhu ari kuti vana vadzokere kuzvivakwa zvezvikoro zvavo. VaMasiya vanoti hurongwa hwekushandisa madandemutande hunoda dzidziso yakasimba inofanirwa kutanga yapiwa kuvarairidzi yakaita sekuziva kushandisa Google Classroom, vasati vasangana nevana vechikoro. Vanotiwo vadzidzisi nevana vechikoro vose vanofanirwa kunge vaine zvikwanisiro zvakakodzera zvakaita semakombiyuta nemasaisai kuitira kuti vakwanise kudzidza vachishandisa madandemutande. VaMasiya vanotiwo hurongwa hwekudzidza pachishandiswa madandemutande hunogona kubatsira zvikuru kuZimbabwe, asi hurumende inofanirwa kuisa mari mukuwaniswa kwemasaisai kana kuti hotspots, muzvikoro zvose zvemunyika. No media source currently available ",Zvikoro Zvinovhurwa Mune Mamwe Matunhu muAmerica Zvidzidzo Zviri paDandemutande
"Sangano reZimbabwe National Family Planning Council kana kuti ZNFPC rinoti madzimai mazhinji munyika ari kubata pamuviri zvisina kurongwa nenyaya yekushaya zivo. VeZNFPC vanoti nekuda kweizvi madzimai anosvika chikamu chiri pakati pegumi kusvika gumi nezvishanu kubva muzana vanoshaya panguva yekuzvara kana kurasikirwa nerusvava pakuzvara. Mashoko aya akataurwa nesangano iri kuvatori venhau kwaMutare nemusi weChitatu. Mukuru weZimbabwe National Family Planning Council mudunhu reManicaland VaDyson Masvingise vanoti chikamu chinosvika makumi mana chepamuviri panobatwa nemadzimai chinenge chisina kurongwa. “Statistics dzinonotaura dzoga, tiri kuti 40% dzenhumbu ndinenge dzisiri kutarisirwa nekuti nhumbu idzi dzingange dzisipo asi nekuda kwekuti pane nyaya yeinonzi unmet need iripo tinongoramba tichiwana nhumbu idzi dzichibata kuvanasikana vasina kuwanikwa uye nekumadzimai akawanikwa. Izvi zvinokwanisa kupera chete kana the unmet need iyi yagadziriswa uye nyaya yemacontraceptives iyi yaiswa at their disposal.” VaMasvingise vanotsanangura zvinoreva unmet need. “Unmet need tinoreva kuti mudzimai akatoroorwa iye pachake anotokwanisa kuita mwana asi apa haana atori kuwana chiri kumudzivisa kuti agone kushandisa family planning method saka iyoyo tinopedzisira tava kuiti i-unmet need. Anoda kushandisa family planning method asi pane chiri kumudzivisa, dzingava tsika angave magariro.” Mukuru weZNFPC anoti kushanda pamwe chete nevatori venhau kunobatsira kuti shoko ravo kana dzidziso yavo ipararire nenyika yose kuti matambudziko akatarisana nemadzimai aya apedzwe nechimbichimbi kunyanya mugore ra2020. “Saka tiri kuti isisu kana maMedia Houses akakwanisa kuembresa mastatistics vokwanisa kuwana information yakakwana vanokwanisa kuspredha information iyi kumacommunities kumalevels ekuti kumadzimai akaroorwa uye nekumadzimai asina kuroorwa, kuvasikana ukuwo vakomana vobva vazivawo kuti equally they are responsible.” Vanoona nezvekuburitswa kwemashoko muZNFPC mudunhu reManicaland VaDaniel Maromo vanoti huwandu hwemadzimai nevasikana vari kuita pamuviri pasina kurongeka pavasingadi kuri kuwedzera zvikuru kumaruwa nezvikonzero zvakasiyana siyana. “Nyaya iripo ndeyekuti izvi zvakamira zvakadai nenyaya yemareligious and traditional backgrounds uko vasingabvumirani nenzira itsva dzekuronga mhuri. Vamwe havana ruzivo nezvenzira idzi saka seZNFPC tiri kuedza kuita reach out kunharaunda dzisina zivo nezvenzira dzeFamily planning itsva dziriko idzi.” VaMaromo vanoti zvimwe zviri kupa nyaya iyi irambe ichivatemesa musoro sesangano rinoshanda riripasi pebazi rezvehutano nekurerwa zvakanaka kwevana inyaya yekuti zvimwe zvipatara zviri kure nekunogara vanhu. “Tsika nemagariro imwezve nyaya iri kupa kuti tive nedambudziko iri renhumbu dzisina kugadzirirwa.” VaMaromo vanoti mamwe madzimai anoshanyira mahofisi avo muchivande vachitoda kubatsirwa pamusoro penzira dzekuronga mhuri. “Tinotozviziva kuti pane mamwe madzimai anenge achitoda kushandisa nzira dzefamily planning asi vachidziviswa, from experience seZNFPC tine madzimai anotouya kwatiri kana vauya muno mutown kunyanya vechipositori, vanotonzvenga murume vototi ndibayeyi dhepo vamwe vachitora mapiritsi avanozomwira kumagadheni avo. Vanenge vachida asi situation yekumba kwange inenge ichimurambidza.” Vatiwo chinonyanyonetsa pane dzimwe nguva inyaya yekuti varume ndivo vanongosarura pavanodira kuita bonde izvo vanoti ndiyo imwe nzira inozoita kuti madzimai abate pamuviri pasina kurongeka. “Varume vazhinji traditionally tisu tinovamba nyaya dzebonde pamwe mudzimai anenge asiri prepared for it, nyaya yekuita call the shots all the time kuvanhurume ndizvo zvinopa nyaya yemaunwanted pregnancies saka tiri kuti varume should play their role and engage madzimai avo uye kuti vave responsible kwete kungoita pose paadira pasina involvement yemadzimai.” VaMasvingise vanoti nzira kwadzo dzefamily planning dzikatevedzerwa nemazvo muZimbabwe panokwanisa kuchengetedzwa mari inosvika mamiriyoni gumi nerimwe chete kubva parinahasi kusvika mugore ra2020, sezvo imwe mari inoshandiswa pakunosungunuka nhumbu dzisina kurongwa ichikwanisa kushandiswa zvimwe. Vanoti kushandiswa kwenzira dzekuronga mhuri kunzvimbo dzakawanda zvakare kunopa kuti madzimai asarasikirwe nehupenyu pakusungunuka. Amai Sofia Nezandonyi vachitaura vakamirira chiremba mukuru wedunhu reManicaland Dr Matron Mafaune vakurudzira vatori venhau kuti varambe vachidyidzana nevekubazi ravo mukushambadzira mashoko ezvehutano kuitira kudzivirira njodzi kunyanya kumadzimai akazvitakura. Musangano uyu wakapindwa nevatori venhau vane chitsama vabva kumasanganoa akasiyan-siyana nevamwe vanoshanda vakazvimirira voga. No media source currently available ",Madzimai Akawanda Onetseka Kuronga Mhuri
"VaLeo Mugabe muzukuru wevaimbove mutungamiri wenyika, VaRobert Mugabe, vari kunetsana nevashandi vari papurazi ravo reNangadza pedyo neMhangura kuMashaonaland West. Vashandi vanosvika makumi masere nevashanu vanoti havasi kupihwa mari dzavo dzemihoro kubva gore rapera. Vashandi ava vanoti vanofanira kutambira madhora maviri emaRTGS pazuva asi VaMugabe vari kuti havachavape mari sezvo vakavapa nzvimbo yekurima fodya yavo. Pamutemo wevashandi vemumapurazi vanofanirwa kushandira madhora mashanu emaRTGS dollar pazuva. Mumwe mushandi VaJeremiah Muchongwe vanoti VaMugabe vanechikwereti chavo chinodarika mazana mashanu emadhora vachiti vakada kutaura nezvemari dzavo vanobva vadzingwa papurazi. Mumwe mushandi VaFelix Chisuvi vanoti vakarimira VaMugabe vachishandisa mafuta emotokari anosvika zviuru zviviri asi havasati vabhadharwawo. Asi VaMugabe vanobvuma kuti vakapa vashandi vavo nzvimbo yekurima fodya sezvo mari dzemihoro dzavanovapa dziri shoma zvikuru vachiti vashandi vavo vari kufara. Panyaya yaVaChisuvi, VaMugabe vanoti vainge vasingazive kuti vakashandisa mafuta avo kurima mumunda mavo. VaMugabe vanoti vakawirirana ndokunyorerana pasi nevamwe vashandi vakaita saVaChisuvi kuti vaizovabhadhara pashoma nepashoma. Vanotiwo vakabvumirana kuti VaChisvuvi vaizopihwa nzvimbo yekurima zvirimwa zvavo senzira yekuripa kuvarimira kwavakavaitira netirakita. Chimwe chinhu chiri kurwadza vashandi dzecheuti vari kubhadhariswa mari dzekugara papurazi pamwe nekushandisa madhirihora aVaMugabe kupisa fodya yavo vachiti vanofanirwa kushandisa pachena sezvo VaMugabe vawana zviripo. VaMugabe avo vakambotungamirira boka reZimbabwe Football Association (ZIFA) vari kunetsanawo nevamwe vagari vaviri vakapihwa magwaro enzvimbo mupurazi ravo. Nyaya iyi haisati yapera kutongwa mudare reCivil court muChinhoyi. Studio 7 yabatawo vanomirira sangano revashandi vemumapurizi reGeneral Agriculture and Plantation Workers' Union of Zimbabwe kana kuti GAPWUZ muMashonaland West Amai Anna Matambanadzo avo vati vashandi vanofanira kumhan’ara nyaya dzakadai kusangano ravo. Asi vati nekuda kwekusamira zvakanaka kwehupfumi, vakawanda havasisiri nhengo dzesangano ravo nekuti havakwanise kubhadhara mari shoma inodiwa. No media source currently available  ",VaLeo Mugabe Vokundikana Kubhadhara Vashandi Papurazi
"Russia yazivisa nhasi kuti kusvika parizvino hapasati paita chibvumirano chekumisa hondo yairi kurwisa Ukraine. Nhaurirano dzekuyedza kuunza runyararo muUkraine dziri kuitirwa muTurkey. Ukraine inonzi yakauya nezvinhu zvainoda kuti zvigadziriswe pakatanga nhaurirano idzi nezuro zvinosanganisira kuti ukraine isarerekere divi pakudyidzana neRussia neNATO. Kuyangwe Ukraine yange Ichida kupinda mugungano reNATO, Russia yange ichiti izvi zvinokonzera kusagadzikana munyika mayo. Vakuru muhurumende yeUkraine vanotiwo Russia iri kuenderera mberi nekurwisa guta guru renyika iyi reKyiv uye reChernihiv kunyangwe nezuro pakatanga nhaurirano yakati yainge yotanga kubvisa mauto ayo mumaguta aya. Asi mutevedzeri wemutungamiri wehurumende yeUkraine Amai Iryana Vereshchuk vanoti vawirirana kuvhura nzira dzekuti vanoda kuenda muhupoteri vakwanise kuita izvi pasina kurwiswa. United Nations inoti vanhu mamiriyoni mana vatiza muUkraine vachienda muhupoteri kune dzimwe nyika. Vanoongorora nyaya dzezvematongerwo enyika Doctor Gadziro Gwekwerere vanoti Russia yaisafanira kutanga hondo iyi nekugti yave kukonzeresa kusagadzikana pasi rose munyaya dzezvehupfumi. No media source currently available ",Russia Yotyora Chivimbiso Chayo Chekumbomira Kurwisa Mamwe Maguta emuUkraine
"Vaimbove musori mukuru mudunhu reHarare, zvakare vari mumwe wevakarwira rusununguko rwenyika muhondo yeChimurenga, Va Peter Munetsi, avo vanonzi vakapondwa apo mauto aibvisa pachigaro vaimbove mutungamiriri wenyika, VaRobert Mugabe, varangarirwa neMugovera panyaradzo yaitwa kumba kwavo kuGreendale. Vanhu vaungana vanga vasina kusununguka kutaura kuti chii chakaitika pakufa kwaVaMunetsi, avo vanonzi vakafa musi wa15 Mbudzi, mushure mekurohwa zvakaipisisisa nemauto, sezvo vaifungidzirwa kuti vaikanganisa mauto munguva yeOperation Restore Legacy. Panyaradzo iyi pange pakaoma uye pachirema, hama dzemushakabvu, kanawo mudzimai wake, Amai Rose Munetsi, vange vasingabvumidzwe kutaura nevatori venhau nevanhu vange vasingazivikanwi kuti ndivanani Vange vakadomwa kuti vape humbowo pamusoro pehupenyu hwaVaMunetsi vange vachitya kutaura, uye vakwanisa kutaura, vataura kwemineti imwe chete. Vamwe vatadza kutaura zvachose, izvo zvaratidza kuti zvinhu zvanga zvisina kumira zvakanaka. Amai Munetsi vaudza vanhu vapinda kuti murume wake aive nerudo. Vamwewo vataura panyaradzo iyi vati zvakaitika zvakaoma uye zvakarema kuti vataure zvakaitikika pachena. Vachinyora mubepanhau repadandemutande, vaimbove gurukota muhurumende yaVaMugabe, uye vari muzukuru waVaMugabe, VaPatrick Zhuwawo, vati VaMunetsi havaifanirwa kufa mafiro avakaita. Vati VaMunetsi vakaurayiwa nevanhu vakabvuta masimba ehurumende yaVaMugabe. Vachinyorawo pa twitter nguva pfupi yapfuura, vaive gurukota rezvedzidzo yepamusoro, VaJonathan Moyo, vakatiwo VaMunetsi vakaurayiwa nemauto. Vasori vakawanda vanga vari panyaradzo iyi varamba kutaura nevatori venhau. Hatina kukwanisa kunzwa divi remukuru wevasori, Ambassador Isaac Moyo, sezvo vange vasiri kudaira foni yavo. Studio7 hainawo kukwanisa kunzwa kumutauriri wemauto, Colonel Overson Mugwisi, sezvo vanga vasiri kudaira nharembozha yavo. VaMunetsi vanonzi vakavigwa kunzvimbo inovigwa magamba edunhu reHarare kuWarren Park uye zvinonzi mauto akapa mhuri yavo zana remakirogiramu enyama parufu rwavo. Zvinonzi panguva yaimanikidzwa VaMugabe kusiya basa pasi pechirongwa che Operation Restore Legacy, vasori nemapurisa akawanda vanonzi vakashungurudzwa nemauto sezvo pakanga paita zvikwata zviviri zvaipikisana. Kusawirirana panyaya yekubvisa VaMugabe pachigaro kunonzi kwakaitikawo kuvakuru vaive muhutungamiri hweZimbabwe Defence Forces, izvo zvakaita kuti vaive mukuru wemapurisa, VaAugustine Chihuri, vaendeswe pamudyandigere zvichitevera kugadzwa kwaVaEmmerson Mnangagwa semutungamiri wenyika. No media source currently available ",Musori Akafa Munguva Yakapidigurwa VaMugabe Anorangarirwa Vanhu Vachitya Kutaura
"Vatungamiri venyika dzemuAfrica vari kuAddis Ababa, Ethiopia kumusangano wechimakumu matatu netatu uri kuitwa pasi pedingindira rakanangana nekumisa hondo dzemuAfrica kuburikidza nekunyaradza pfuti kana kuti “silencing the guns”. Musangano wepagore wakatanga nezuro uyu uri kutarisirwa kupetwa nhasi. Mutungamiri wenyika yeSouth Africa VaCyril Ramaphosa ndivo vakatora chigaro chekuva sachigaro weAfrican Union. Vamwe vanyarikani vari kumusangano uyu vanosanganisira munyori mukuru weUnited Nations VaAntonio Guterres uye mutungamiri wehurumende yeCanada VaJustin Trudeau. Zvichakadaro, mutungamiri wenyika VaEmmerson Mnangagwa vakaisa ruoko rwavo pachibvumirano chekuti vapote vachiongororwa nevamwe vatungamiri panyaya yematongero avo kana kuti African Peer Review Mechanism chakaparurwa muna 2003. Izvi zvinoitwa pasina kusungirwa neAU. VaMnangagwa vati kuisa ruoko rwavo munongedzo wekuti vakazvipira kuvandudza nyaya yehutongo hwejekere. Nyanzvi munyaya dzezvematongerwo enyika vaTamuka Chirimambowa vanoti kuna VaMnangagwa muromo hauzarirwe nerwizi. No media source currently available  ",Vatungamiri vemuAfrica Vopeta Musangano kuEthiopia Vachivimbisa Kumisa Hondo
"Komisheni inoona nezvesarudzo, yeZimbabwe Electoral Commission, ZEC, yakapa kambani yekuChina, yeLaxton Group Limited, basa rekuwanisa nyika michina yekushandisa mukunyoresa kuvhota musarudzo, yeBiometric Voter Registration kits. Asi izvi zviri kushorwa zvikuru nemapato anopikisa pamwe nevanhuwo zvavo, avo vanoti kudyidzana kweChina neZimbabwe kunogona kunge kuine chekuita nedanho iri. Mutauriri weMDC inotungamirwa naVaMorgan Tsvangirai, VaObert Gutu, vanoti zvakaitwa neZEC zviri kunze kwemutemo sezvo mapato akawanda ezvematongerwo enyika akanga akomekedza kuti michina iyi itengwe kubva kukambani yekuGermany yeDemalog Identification Systems mushure mekuedzwa kwemichina yemakambani maviri aya. VaGutu vanoti vanoona sekuti ZEC yakatevera hushamwari hwebato reZanu PF nebato reCommunist Party of China pakupa basa iri kuLaxton. Mashoko aVaGutu aya atsinhirwawo nemutauriri webato reMDC inotungamirwa naVaWelshman Ncube, VaKurauone Chihwayi, avo vati veruzhinji vari kutadza kunzwisisa kuti hunyanzvi hwekambani yekuChina iyi here hwaita kuti ipiwe basa iri kana kuti hurongwa hwehurumende yeZanu PF hwekudyidzana nenyika dzekumabvazuva, hwe ‘Look East Policy’. VaChihwayi vanoti chimwe chave kuita kuti vanhu varase chivimbo neZEC inyaya yekudyidzana kwekomisheni iyi nehofisi yemutungamiri wenyika mukuita basa rine chekuita nesarudzo. Asi ZEC inonzi yakazivisa kuti yakasarudza Laxton pamberi peDemalog nekuda kwemutengo wayo wakaderera. Laxton Group Limited inonzi yakachaja mari inoita US$3,9 million zvichienzaniswa neUS$5.5 million yakanga yakachajwa neDemalog Identification Systems. Asi VaGutu vanoti kunyange hazvo vari kunyunyuta nekushoropodza ZEC, vari kukurudzira vana veZimbabwe kuti vabude nehuwandu hwavo kuenda kunonyoresa kuitira kuti vagozovhota nehuwandu hwavo musarudzo dza 2018. No media source currently available ",Mapato Anopikisa Oshora ZEC Nekupa Kwayo Laxton Basa Rekuwanisa Nyika Michina yeBVR
"Mutungamiri wesangano reZimbabwe Miners Federation Muzvare Henrietta Rushwaya vanzi nedare ramejastiriti havana mhosva panyaya yavange vachipomerwa yekuda kupa vasori panhandare eendege yeRobert Mugabe International Airport muHarare mari yechikomuhomwe. Izvi zvakatevera kusungwa kwavainge vaitwa muna 2020 mushure mekuwanikwa vaine goridhe remari inosvika zviuru mazana matatu zvemadhora ekuAmerica kana kuti US$300 000 uye vakanzi vaida kupa musori uyu mari yechiokomuhomwe inosvika zviuru zvishanu zvemadhora ekuAmerica kana ktui US$5000. Mutongi VaLearnmore mapiye vati vachuchusi vehurumende havana kunyatsopa dare huchapupu hunosungirira Muzvare Rushwaya Muzvare Rushwaya vachiri mumatare nemhosva yavari kupomewa yekuda kubuda nemakirogiramu matanhatu egoridhe zvisiri pamutemo. Havana kupindura mubvunzio watavatumira paWhatsApp tichida kunzwa nezvekuchenurwa kwavaitwa nedare. Asi vachipawo pfungwa dzavo, mukuru wesangano reCentre for natural Resource Governance VaFarai Maguwu vaudza Studio 7 kuti izvi hazvina kuvashamisa uye zvinotoodza moyo yemapurisa nevamwe vanenge vachishanda kuti nyika isarasikirwe nemari kuburikidza nenyaya dzehouri. No media source currently available ",Muzvare Rushwaya Vochenurwa neDare paNyaya yeKuda Kupa Musori Chiokomuhomwe
"Mapurisa eZimbabwe Republic Police nekanzuru akapinda mumahofisi ekambani yenhau ye263 Chat nechisimba neChina akakanda hutsi hunokachidza, vatori venhau vakakuva pavaibuda nepamahwindo vachitiza. Izvi zvakaitika mushure mekunge mumwe mutori wenhau we263 Chat, Lovejoy Mutongwizo, atora mifananidzo yemapurisa aya achirwisana nevanotengesera mumigwagwa pakati pemigwagwa Jason Moyo naFirst Street. Mapurisa aona kuti ari kutorwa mifananidzo, akabva atanga kumudzingirira. Mutongwizo akabva achinhanya achienda kumahofi avo ari paBatanai Gardens. Mapurisa akamutevera kumahofisi aya vakamurova ari muhofisi ndokubva vazokanda hutsi hunokachidza. Mapurisa aya anonzi akatora foni yemumwe mutapi wenhau we263 Chat, Costa Nkomo, pamwe nechikwama chake chakange chiine mari vachibva vaenda mushure mekukanda huchi hunokachidza. Mumwe mutori wenhau, Precious Zhuwau, anoti akakuvara apo akabuda nepahwindo ave kukachidzwa nehutsi. Mukuru wekambani ye263 Chat, VaNigel Mugamu, vaudza Studio7 kuti havana kufara nezvaitwa nemapurisa zvekuvadza vashandi vavo vari pabasa. Vanoona nezvekufambiswa kwebasa musangano reZimbabwe National Editors Forum, VaNjabulo Ncube, vashora zvakaitwa nemapurisa vachiti vanhu vese vanorwisa vatapi venhau vane zvavanenge vachida kuvanza. Vatiwo nenyaya yekuti vanhu vakawanda vave kushandisa madandemutande, mapurisa ave kushungurudza vatori venhau nekuti haadi kuti zvakashata zvaanoita zviburitswe pamadandemutande akasiyana. Kukandwa kwakaitwa hutsi hunokachidza kwakanganisa mabhizimisi akawanda uye zvinonzi sangano remudzimai wemutungamiriri we nyika, Amai Auxillia, reAngel of Hope Foundation, iro rakange richida kuita musangano waro muThe Xenus iyo iri pamupanda mumwe ne263 Chat, rakatadza kuenderera mberi nemusangano waro sezvo vanhu vakange vave kukachidzwa nehutsi wemapurisa. Zvichetevera kumhan’arwa kwenyaya iyi nevatori venhau, mapurisa ekuHarare Central akaenda kunobvurudza vamwe vashandi ve283 Chat uyewo akanotora teargas canister radonhera muhofisi ye263 Chat. Mutauriri wemapurisa Assistant Commission Paul Nyathi vakati vari kuferefeta zvakaitika. Hatina kukwanisa kunzwa kukanzuru yeHarare sezvo mbozhanhare yemutauriri wekanzuru, VaMichael Chideme, yange isiri kuita. No media source currently available  ",Mapurisa Anorova Mutori weNhau we 263 Chat
"Meya veHarare vakamiswa basa, VaJacob Mafume, vabhadhara zviuru makumi mana zvemadhora emuno semari yechibatiso kuti vatongwe vachibva kubva kumba panyaya dzehuwori dzavari kupomerwa. Dare repamusoro rapa VaMafume mukana wekubvisa mari yechibatiso zvichitevera chikumbiro chakasvitswa kudare iri muna Zvita gore rapfuura mushure mekunyimwa mukana wekubvisa mari yechibatiso nedare ramajisititiri muHarare. VaMafume vakasungwa vachinzi vainge vapindira pakuferefetwa kwenyaya yavari kupomerwa yekuti vakapa nzvimbo dzekuvakira dzimba kuhanzvadzi yavo, Muzvare Rotina Mafume, pamwe nemumwe mushandi wekumahosifi avo, Muzvare Rutendo Muvuti, ivo vasingakodzeri. Gweta raVaMafume, VaTonderai Bhatasara, vati vatambira nemufaro mutongo wedare. VaBhatasara vazivisawo kuti hutano hwaVaMafume hwave nane mushure mekuonekwa nanachiremba svondo rapfuura vasinganzwe zvakanaka. Mune imwewo nyaya, mumiriri weZengeza West muNational Assembly, uye vari mutevedzeri wasachigaro weMDC Alliance, VaJob Sikhala, avo vari kupomerwa mhosva yekunyora manyepo padandemutande ravo reFacebook, vanyimwa mukana wekubvisa mari yechibatiso kuti vatongwe vachibva kumba. Pamutongo wavo, mutongi, VaNgoni Nduna, vati VaSikhala vanogona kupara dzimwe mhosva dzakaita seyavari kupomerwa kana vakatongwa vachibva kumba. Rimwe remagweta avo, VaJeremiah Bamu, vati vave kukwira kudare repamusoro nechikumbiro chaVaSikhala chekuti vatongwe vachibva kumba. VaBamu vati VaSikhala vachadzoka zvakare kudare musi wa18 Kukadzi. Mune imwewo nyaya, mutauriri weMDC Alliance, Muzvare Fadzayi Mahere, avo vari kupomerwa mhosva imwe naVaSikhala, vacharamba vari mutirongo kusvika nemusi weMuvhuro svondo rinouya apo dare remajisitireti richapa mutongo waro pachikumbiuro chavo chekuti vatongwe vachibva kumba panyaya yavari kupomerwa. Mune imwewo nyaya mumatare mekare, mutongi wedare repamusoro Justice Benjami Chikowero, vaisa parutivi mutongo wavo pachikumbiro chevaimbi, Anorld Kamudyariwa anozivikanwa nerekuti Fantan, Tafadzwa Kadzimwe, anozivikanwa nerekuti Levels naTinashe Chanachimwe kana kuti Damma avo vari kupikisa mutongo wakapihwa nedare ramijisitireti mushure mekubata nemhosva yekutyora mutemo wekudzivirira kupararira kweCovid-19. Vatatu ava vaksita gugangano remumhanzi kuMatapi kuMbare musi wa31 Zvita vakatongerwa kugara mujeri kwemwedzi mitanhatu mushure mekubvuma mhosva yavo. Vatatu ava vari kupikisa mutongo uyu. No media source currently available ","VaMafume Vabvisiswa ZW$40,000 seMari yeChibatiso"
"Sangano rinobatsira vechidiki, reSafe Haven Trust, ravhura nzvimbo yekutanga muChitungwiza inobatsira nekudzidzisa vechidiki mabasa akasiyana siyana. Mumwe wevakuru vakavamba sangano iri, VaItai Edson Mudyiwa, vaudza Studio 7 kuti zvinhu zvasvika pakaipa munyika sezvo vechidiki vazhinji vari kushandisa zvinodhaka, izvo vanoti zviri kunyanya kukonzerwa nekushaikwa kwe mabasa uye ne dambudziko rekushaya mari. VaMudyiwa vati zvimwe zviri kuitwa neSave Haven Trust kukurudzira hutano hwepfungwa mune vechidiki uye kuvabatsira mukurwisana nedenda rezvinodhaka, vachiti zvinodhaka idenda rakafanana nezvimwe zvirwere zvakaita seshuga naizvozvo rinofanirwa kurwiswa zvakadzama kuti vana ava vaite hupenyu hwavo hwakanaka. VaMudyiwa vati muzinda wavaita mu Chitungwiza uyu, hauna kunangana nevechidiki vemuChitungwiza chete, vachiti vana vose vanobva kunzvimbo dzakasiyana siyana vanofanirwa kuwana rubatsiro rwavanopa. Tabata VaMudyiwa kuti vatiudze zhizhinji. No media source currently available ",Sangano reSafe Haven Trust Rave neMuzinda muChitungwiza
"Mhuri dzakawanda kunyamakate mudunhu remashonaland west dzave kurarama nekutengesa uswa hwekupfiririsa dzimba. Vakawanda vanoti vakafunga danho rekutengesa huswa mushure mekunge vaona kuti vari kuvaka dzimba vakawanda mazuva ano vave kufarira kushandisa huswa mukupfirira. Izvi zvinonzi zviri kuitwa kazhinji munzvimbo dzekutandarira nekushanya dzakaita semalodge nemachalets. VaMaynard Hozheri mumwe weavo vari kurarama nekutengesa uswa. Vanoti vakatora danho iri sezvo vari pedyo nenzvimbo dzinopisa dzeKariba, Chirundu pamwe negachekache. VaHozheri vanoti bhizinisi rekutengesa uswa riri kuvararamisa ivo nemhuri yavo uye vanowana mari zvichienderana nekuwanda kwehuswa hwavanenge vacheka. Vanoenderera mberi vachiti vanowana mari inosvika chiuru chemadhora kana vanhu vachitenga zvakanaka zvikuru sei nguva yekupisa yatiri. Mumwe mugari wepaNovember village kuNyamakate VaClaudius Makina avo vakapiwa munda wekurima vanoti vakafunga zvekutengesa uswa nekuda kwekuti hapana chavaiwana pakurima sezvo zvirimwa zvavo zvichidyiwa nemhuka. VaMakina vanoti vari kurarama zviri nani kuburikidza nekutengesa uswa. VaMakina vanoti vanowana madhora mazana mana pamwedzi. Nyamakate yakaganhurana nenzvimbo inochengeterwa mhuka yeKariba Game Reserve. Amai Joana Pfumbidzayi vanoti vave nemakore matatu vachitengesa uswa asi vanoti zvinoda kushanda zvakasimba. Amai Pfumbidzai vanoti vavekukwanisa kutenga zvekurimisa pamwe nezvekudya kuburikidza nekutengesa uswa. Asi vanotengesa uswa ava vanoti kunyange hazvo vachimbotengerwa nevanhu vanobva kune dzimwe nyika dzakaita sezambia, bhizinisi rekutengesa uswa rine nguva zvikuru munguva yechirimo uye rinombononoka kufamba sezvavanenge vakatarisira. Vagari vekuNyamakate vanotengesa uswa vanoti vane tariro yekushambadzira bhizinisi ravo kunzvimbo dzakawanda munyika kusanganisira kuvanhu vari kuvaka sezvo veruzhinji vave kufarira kupfirira dzimba dzavo nehuswa. Hongu hupfumi hwenyika hauna kumira zvakanaka asi vanhu vekuNyamakate vanoti havasi kuzogarira maoko vachinonga svosve nemuromo. No media source currently available  ",Vagari veKuNyamakate Vorarama neKutengesa Huswa
"Apo nyika yakatarisana nedambudziko remvura kunzvimbo dzakawanda nekuda kwekusanaya zvakanaka kwemvura, vagari vekumaruwa eshurugwi vanoti kuuya kwechirwere cheCoronavirus munyika kwowedzera matambudziko avo sezvo votya kubatirira hutachiona uhwu pazvibhorani zvavanoshandisa vakawanda. Ongororo yakaitwa neStudio 7 inoratidza kuti matsime mazhinji munzvimbo iyi akapwa mvura izvo zvoita kuti mhuri zhinji dziraramire pazvibhorani zvishoma zviri mudunhu iri. Asi vagari vakawanda venzvimbo iyi vanoti izvi zvave kuisa hutano hwavo panjodzi sezvo hutachiona hwecoronavirus uhwu huchigona kutapukira kuvanhu kuburikidza nekushandisa zvibhorani izvi zvavanenge vachibata vakawanda. Muzvare Patricia Zhou vanogara muWard 11 kuShurugwai South vaudza Studio 7 kuti kunyangwe hazvo vari kuedza nepavanogona napo kuzvidzivirira kuchirwere cheCOVID-19 kuburikidza nekugara pamba pavo vati vanotyira kuti vanogona kubatirira hutachiona hwechirwere ichi pavanoenda kuchibhorani. Izvi zvatsigirwawo naMuzvare Tatenda Mavedzenge avo vati vanhu vese vemubhuku ravo vanochera mvura pachibhorani chimwechete sezvo zvimwe zvese zvakapwa. Muzvare Mavedzenge vanoti vangafare vakawana dzidziso yekuti zvii zvavangaite kuzvichengetedza Mumwe mugari wemudunhu iri VaFarai Gara vatiwo zvingavanakire vakawaniswa mishonga yekuchenesa maoko kuti vanhu vashandise vasati vabata zvibhorani iyo vati haiko kuzvitoro zvemudunhu ravo. Vaimbove gurukota rezvehutano muhurumende yemubatanidzwa vari nhengo yeMDC Dr Henry Madzorera vati kurudziro yavo ndeyekuti vagari vekumaruwa ava vagare vachisuka mubato wechibhorani nemaoko nesipo kana mishonga inouraya hutachiona kune vanokwanisa kuiona Asi mumwewo mugari wenzvimbo iyi, Amai Amber Mhuri vati nekuda kwekuoma kwezvinhu munyika, kuwanikwa kwemishonga inouraya hutachiona iyi kunogona kunetsa. VaMadzorera vapawo yambiro kuvanhu vekumaruwa ava kuti kana pane anenge achifungidzira kuti angangodaro akabatira hutachiona asaenda zvachose kunzvimbo dzinocherwa mvura sezvo zvichigona kuisa hutano hwevazhinji panjodzi. Vakurudzirawo kuti vari kumaruwa vapanane majana ekunochera mvura kuitira kudzivirira kuungana pazvibhorani izvi. Mutauriri webazi rezvehutano, VaDonald Mujiri vaudza Studio 7 kuti titaure ne mukuru wezvehutano mudunhu reMidlands, Dr Simon Nyadundu nezvematanho avari kutora mudunhu ravo kuona kuti vanhu vachengetedzeka pazvibhorani. Asi Dr Nyadundu vanga vasingadairi nharembozha yavo kusvika taenda pamhepo.",Vamwe VekuShurugwi Votya Kutapurirwa Coronavirus paZvibhorani
"Zvizvarwa zveZimbabwe zviri muNew York zviri kutarisirwa kusangana muguta iri apo pachaitwa mabiko nemitambo yakasiyana siyana zvekucherechedza tsika nemagariro nyika yechizvarwa. Gungano iri richaitwa neMugovera unotevera musi wa 6 Nyamavhuvhu. Mumwe wavari kuronga gungano iri mufundisi Chaka Ngwenya vanoti zvakakosha kuti zvizvarwa zveZimbabwe zvisangane zvichimbozeya mamiriro akaita zvinhu munyika. Zuva iri riri kuzivikanwa nekuti “Family Day” sezvo richange richibatanidza mhuri dzeZimbabwe dziri muguta iri nedzimwe dzinobva kune mamwe matunhu muAmerica. VaNgwenya vanoti chakakosha pachiitiko ichi ndecheku yananisa zvizvarwa zveZimbabwe. ""Shuwiro yedu ndeyekuti zvizvarwa zveZimbabwe zviwane mukana wekuyanana pasina nhau yekuti uri kubva mumba maani, unopinda chechi ipi kana kuti unotsigira bata ripi,"" VaNgwenya vaudza Studio 7. VaNgwenya vanoti vane chivimbo chekuti kana chirongwa ichi chikabudirira muguta ravo chinokwanisa kuzoitwawo kune dzimwe nzvimbo. ""Tirikutarisira kuti vechidiki kunyanya vana vakazvarwa muno vadzidzewo nezvekumusha kwedu nyanya dzetsika nemagariro edu.""  No media source currently available ",Zvizvarwa ZveZimbabwe Zviri MuNew York Zvoronga Machikichori
"Mutevedzeri wasachigaro weMDC inotungamirwa naVaNelson Chamisa, VaJob Sikhala, vanoti havashamiswe nemutongo wavakapihwa nemusi weChishanu nemutongi wedare repamusoro kuMasvingo, VaGarainesu Mawadze, nokuti hapana mhosva yavakanga vapara. Va Sikhala, avo vanova mumiriri we Zengeza West mudare re National Assembly, vanoti hazvaigona kuti vawanikwe vaine mhosva zvichitevera mashoko avo ekuti mutungamiri wenyika, VaEmmerson Mnangagwa, vachabviswa pachigaro gore ra 2023 risati rasvika. VaSikhala vakasungwa muna Chikunguru gore rapera mushure mekunge vataura pamusangano wavakaita kuMasvingo vachiti VaMnangagwa vachabviswa pachigaro sarudzo dzinotevera dzisati dzaitwa. Mushure mekuburitswa kwenyaya yezvavakataura murimwe bepanhau, VaSikhala vakadaidzwa nemapurisa musi 8 Chikunguru vachibvunzurudzwa nezvemashoko avakataura. Vakabva vasungwa vachipomerwa zviri pamutemo mhosva yekuda kubvisa mutungamiri wenyika zvisiri pamutemo, VaSikhala vakabvisiswa zviuru zvishanu zvemadhora emunyika semari yechibatiso kuitira kuti vatongwe vachibva kumba kwavo. Vakanziwo nyaya yavo yaizotongerwa kuMasvingo sezvo kuri iko kwakaparirwa mhosva yacho. Vachipa mutongo wavo nemusi weChishanu, VaMawadze vakati hapana mhosva yakaparwa naVaSikhala kuburikidzwa nemashoko avanonzi vakataura pamusangano wavakaita gore rapera kuMasvingo kwakare. Nepamusana pekuti vaipota vachienda kuMasvingo pose paipinda nyaya iyi mumatare, VaSikhala vanoti vakarasikirwa nemari yakawanda zvikuru, sezvo vaitadziswa kuita basa ravo segweta nepamusana penguva yavapedzera panyaya yavanga vakatarisana nayo No media source currently available ",VaSikhala Votaura Pamusoro peMutongo weDare
"Gurukota rinoona nezvemagariro evanhu Muzvinafundo Paul Mavima vanoti vadzikisa huwandu hwevanhu vari kuda kupihwa zvekudya nehurumende pamwe nemasangano akazvimirira oga sezvo nyika yakakohwa pakuru gore rapera. Mashoko aya ari kuuya hawo kunyangwe hazvo vamwe vari kuti chirwefre cheCovid-19 chapa kuti vanhu vakawanda, zvikuru vari mumaguta vanonge svosve nemuromo. Bhanga reWorld Bank muongororo yarakaita rakati vanhu vanoda kusvika zvikamu makumi mashanu kubva muzana muZimbabwe vanoda rubatsiro rwezvekudya. Asi VaMavima vanoti ongororo yakaitwa nehurumende nemasangano anopa rubatsiro inoratidza kuti huwanmdu hwevanoda rubatsiro hwaderera zvikuru. Asi vanoti vanoshaisisa, nhererera, vanorwara zvekutadza kuzviitira mabasa nevakaremara vachapihwa rubatsiro kutanga mwedzi uno waGumiguru. No media source currently available  ",Hurumende Yodzikisa Huwandu Hwevanoda Kupihwa Chikafu Kunyangwe Vamwe Vari Kuti Vakaomerwa
"Nyanzvi munyaya dzehupfumi dzinoti mhirizhonga iri kuitika muSouth Africa ichavhiringa zvakanyanya hupfumi hweZimbabwe sezvo nyika iyi ichitenga zvinhu zvakawanda kubva kuSouth Africa, uye zvimwe zvinhu zvainotenga kudzimwe nyika zvichipfuura nemuSouth Africa. Nyanzvi munyaya dzehupfumi dzinoti zviri kuitika muSouth Africa zvichaita kuti zvinhu zviome muZimbabwe kana hurumende yemuSouth Africa ikatadza kupedza mhirizhonga iyi nekukurumidza. Mukuru weConfederation of Zimbabwe Industries,Muzvare Sekai Kuvarika, vanoti mhirizhonga iri kuitika muSouth Africa inovhiringidza mashandiro emaindasitiri emuZimbabwe sezvo maindasitiri aya achishandisa zvinobva kunze kwenyika zvichipfuura nemuSouth Africa, zvimwe zvichgadzirwa munyika iyi. Mutungamiri weConfederation of Zimbabwe Retailers, VaDenford Mutashu,\nvanoti mhirizhonga iri muSouth Africa inokanganisa mamiriro ezvehupfumi\nmunyika dzose dziri kuchamhembe kweAfrica sezvo iri iyo ine hupfumi\nhwakasimba mudunhu iri. VaMutashu vanoti pane kutengeserana kukuru pakati peZimbabwe neSouth Africa vachitiwo Zimbabwe inowana zvinhu zvakasiyana siyana kusanganisira chikafu, zvinosvika zvikamu makumi matanhatu kubva muzana. VaMutashu vayambira kuti vanhu havafanirwe kuita nhangemutange kutenga chikafu chakawanda.\n\nMudzidzisi wezvidzidzo zvepamusoro munyaya dzebudiriro, VaFelix Chari, vanoti kunyange hazvo pasina mafigiri angavepo pari zvino anoratidza kuti mhirizhonga iri kuSouth Africa yakanganisa zvakadii mamiriro ezvehupfumi munyika iyi, zviri pachena kuti zvinhu zvichakanganisika zvikuru sezvo mamwe maindasitiri akatoparadzwa kare nemhirizhonga iri kuitika iyi .\n\nChipangamazano musangano reLabour and Economic Development Research Institute of Zimbabwe, Doctor Prosper Chitambara, vanoti zviri\nkuitika izvi zvinofanirwa kuita kuti Zimbabwe isambaradze mashandisiro ainoita Mozambique neTanzania mukpinza munyika zvinhu zvainotenga kunze. Studio7 haina kukwanisa kunzwa kumutauriri wekambani yehurumende yeZimTrade, iyo inoona nezvekudyidzana kweZimbabwe nedzimwe nyika, VaDanai Majaha, sezvo vakundikana kuzadzisa vimbiso yavo yekutipa\nmamiriro akaita kudyidzana pakati peZimbabwe neSouth Africa pataenda pamhepo.\n\nAsi sangano reUnited Nations rinoona nezvekutengeserana pasi rose, re Comtrade, rinoti South Africa yakatengesa gore apera zvinhu zvayo kuZimbabwe zvinoita mabhiriyoni maviri nemazana maviri nemakumi matatu emamiriyoni emadhora ekuAmerica, kana kuti 2.23 billion US dollars. Ukuwo Zimbabwe inonzi yakatengeserawo South Africa gore rapera zvinhu zvinokosha bhiriyoni rimwe chete nemazana manomwe nemakumi matatu emamiriyoni emadhora, kana kuti 1.73 billion US dollars. Zvinhu zvinotengwa zvakanyanya neZimbabwe kuSouth Africa zvinosanganisira mishina, nuclear reactors, mafuta, dzimotokari, chikafu mapurasitiki, simbi, zvigadzirwa zvinoshandisa magetsi, sipo nemakenduru nezvimwe. Zimbabwe inotengeserawo South Africa zvinhu zvinosanganisira fodya, matombo anokosha, kotoni, matehwe emhuka nemichero. Sangano reWorld Bank rinoti South Africa ndiyo nyika iri pamusoro pakutengeserana neZimbabwe ichiteverwa neSingapore, China iri yechitatu. Izvi zvinoratidza kuti South Africa ikahetsura, Zimbabwe inohetsurawo. No media source currently available ",Nyanzvi Dzoyambira Kuoma kweZvinhu muZimbabwe Kana Mhirizhonga Ikasapera muSouth Africa
"VeZimbabwe Electoral Commission (ZEC) svondo rinouya vachatanga chirongwa chekunyoresa vanhu vese vakasarira pakaita chirongwa cheBiometric Voter Registration Blitz icho chakapera mwedzi wapfuura. Kunyange hazvo vakuru veZEC pamuzinda wekomisheni iyi muHarare vange vasiri kudaira mafoni avo, mukuru anoona nezvesarudzo mukomisheni iyi mudunhu reMashonaland West, VaAustine Ndhlovu, vaudza Studio 7 kuti chirongwa ichi chiri kuitwa chichitevedza nzvimbo dzine vanhu vakazopihwa zvitupa pachena nemahofisi emabharani mukuru wehurumende Registrar-General chirongwa cheBlitz chadarika. VaNdhlovu vatiwo chirongwa ichi chiri kuitwa kugadzirisa zvichemo zvevaye vane vabereki vanobva kunze kwenyika avo vainge vasingabvumidzwe kuvhota. Vanoti zvichitevera mutongo wedare repamusoro, vanhu ava vave kuzonyoreswa pasi pechirongwa cheMOP-UP icho chiri kutanga svondo rinouya. Muna Mbudzi gore rapera dare repamusoro rakati vanhu ava kana kuti ma aliens, vanokwanisa kuvhota kana vakaburitsa humbowo hunoratidza kuti vabereki vavo vanobva kunyika dziri kuchamhembe kweAfrica. Mukuru wesangano rePlatform for Youth Development, VaClaris Madhuku, vaudza Studio 7 kuti vanotambira chirongwa ichi nemufaro sezvo chichipa mukana kune vaya vakashaya mukana wekunyoresa pazvirongwa zvapfuura. VaMadhuku vanoti vanhu havafaniri kutambisa mikana yakadai sezvo ichivapa mukana wekuti vagozokwanisa kusarudza vatungamiriri vavanoda musarudzo. Mumwe mugari wemuHarare VaMalvin Mukudu vatiwo zvakanaka kuti nguva yekunyoresa kuvhota iwedzerwe kuti vese vanokodzera kuvhota vaende kunonyorea. Vanoona nezvesarudzo mubato reMDC inotungamirirwa naVaWelshman Ncube, VaRichard Chimbiri, vakurudzira vese vasina kunyoresa kuvhota kuti vashandise mukana wavari kupihwa neZEC uyu. Mukuru muboka revechidiki muMDC inotungamirirwa naVaMorgan Tsvangirai mudunhu reHarare, VaDenford Ngadziore, vati apa ZEC yaterera zvichemo zvavo. Hatina kukwanisa kubata veZanu PF kuti tinzwewo divi ravo panyaya iyi. VaNdhlovu vati kunze kweMOP-UP vanhu vanokwanisa kuramba vachinonyoresa kuvhota kunyange pari zvino kumahofisi avo ari mumatunhu ese munyika. VeZEC vari kugadzira gwaro revavhoti idzva reBiometric Voter Registration, BVR, iro richashandiswa musarudzo dzegore rinouya uye izvi zvinotevera kubviswa kwebasa iri kubva kumahofisi ekwa Registrar-General. No media source currently available ",Chirongwa cheKunyoresa Kuvhota Nyika Yose Chotanga Zvakare Svondo Rinouya
"Hurumende inonzi ine hurongwa hwekuda kuti zvizvarwa zveZimbabwe zviri kunze kwenyika zvikwanise kuvhota zviri munyika dzazvigere. Izvi zvakaziviswa negurukota rezvemitemo, VaZiyambi Ziyambi, avo vakaudza bepanhau reSunday Mail kuti hurongwa hwekuona kuti dzimwe nyika dziri kuzvifambisa sei huri kutanga gore rinouya. VaZiyambi vakati hurumende ichaumba komisheni ichaita tsvakurudzo iyi, iyo vanotarisira kuti inenge yapera panosvika mwedzi wa Chikumi 2020. Sachigaro wekomiti yeparamende inoona nezvekudyidzana nedzimwe nyika, VaKindness Paradza, vanoti hurongwa uhwu hwakanangana nemashoko emutungamiri wenyika, VaEmmerson Mnangagwa, ekuti munyika munofanirwa kuvandudzwa mitemo kuti ifambirane nebumbiro renyika. VaParadza vanoti izvi zvichazadzisawo kurudziro yemasangano akaongorora sarudzo gore rapera pamwe nekomisheni yevaimbove mutungamiri weSouth Africa, VaKgalema Motlanthe, yeMotlanthe Commission, yekuti zvizvarwa zveZimbabwe zviri Kunze kwenyika zvibvumidzwe kuvhota zviri kwazvigere. Hurumende yaimboramba kuti vari Kunze vavhote vari kwavari ichiti yakanga isina mari yekuzadzisa hurongwa uhwu. Pari zvino vanobvumidzwa kuvhota vari kunze ndevanoshanda kumizinda yenyika nevamwe vanenge vari pamabasa ehurumende. No media source currently available    ",Hurumende Yoronga Kuti Vari Kunze Vakwanise Kuzovhota muSarudzo
"Vechidiki veMDCT vakaratidzira muHarare nemusi weChitatu vachiti havasi kufara nemashandiro arikuita komisheni inowona nezvesarudzo yeZimbabwe Electoral Commission kana kuti ZEC. Vechidiki veMDC vanga vachidarika mazana matatu varatidzira kubva pamuzinda webato ravo paHarvest House vakananga kumahofisi ekomisheni inoona nezvesarudzo yeZimbabwe Electoral Commission vachiti havasi kufara nemafambisiro ari kuita komisheni iyi basa. Varatidziri ava vanga vakatakura zvinyorwa zvakasiyana-siyana zvanga zvichitsoropodza ZEC. Pavasimuka pamuzinda webato ravo, mutungamiri weboka revechidiki muMDCT, VaHappymore Chidziva, vaudza varatidziri ava kuti ZEC inofanira kuvandudzwa sarudzo dzegore rinouya dzisati dzaitwa kuitira kuti sarudzo idzi dzigoitwa zviri pachena. VaChidziva vatiwo mitemo yose inobata sarudzo inofanira kuvandudzwa sarudzo dzisati dzaitwa. Vasina kumbofamba chinhambwe chakareba, varatidziri ava vatanga kumhanyiswa nemapurisa anga akapakatira zvombo ayo avadira mvura inovava pamwe nekuvamwaya hutsi hunokachidza. Vamwe veruzhinji vangasinei nekuratidzira uku vadirwa mvura inovava nehutsi hunokachidza uhwu. Varatidziri ava vapisawo ma kadhibhokisi mune imwe migwagwa iri pakati pedhorobha. Mumwe wevaratidziri ava, VaEnock Mkudu, vati vaswera vachiita hwakiti negonzo nemapurisa. Mumwe wechidiki anga achiratidzirawo, Va Shakespeare Mukoyi, vati komisheni yeZEC yakazara vasori nevari muchiuto vachiti izvi zvinokanganisa chimiro chesangano iri. Vanoongorora nyaya dzezvematongerwo enyika uye vachishanda nesangano reCentre for Disability and Development, VaMasimba Kuchera, vati mapurisa emuZimbabwe anofanira kudzidziswa kutevedzera bumbiro remitemo sezvo vachiti kuratidzira kwaitika nhasi kwanga kusina kukanganisa runyararo. Mutungamiri weMDC, VaMorgan Tsvangirai, vanotiwo bato ravo richaratidzira munyika yose munguva pfupi iri kutevera vachiti pane zvinhu zvakawanda zvinobata sarudzo zvinofanira kushandurwa sarudzo dzisati dzaitwa zvakafanana nemitemo inobata mafambisirwo esarudzo, kupindira kwevari muchiuto munyaya dzesarudzo nezvimwe zvakadaro. No media source currently available  ",Mapurisa Omwaya Hutsi Hunokatyidza Kune veChidiki veMDC-T Vange Vachiratidzira muHarare
"Mutungamiri wenyika VaEmmerson Mnangagwa vabatana nevamwe vatungamiri venyika dzemuAfrica pamwe nepasi rose mukuchema vanhu vashaya mutsaona yendege muEthiopia. VaMnangagwa vaburitsa mashoko avo paTwitter vachinyaradza mhuri dzose dzarasikirwa mutsaona iyi vachiti vanopa pfungwa nesimba kuvakoma nehanzvadzi nevose vabatwa netsaona iyi. Vanhu zana nemakumi mashanu nevanomwe vafa mutsaona yekudonha kwendege yeEthiopian Airways yerudzi rweBoeing 737, iyo yanga ichienda kuNairobi, guta guru reKenya mangwanani. Nhepfenyuro yehurumende yeEthiopia yati ndege iyi, iyo yadonhera pedyo neguta reBishoftu muEthiopia makare, yanga yakatakura zvizvarwa zvenyika dzingangosvika makumi matatu nenhatu. Vafi vanosanganisira makumi matatu nevaviri vekuKenya, vasere vekuCanada, vanomwe vekuEthiopia, vasere vanove zvizvarwa zveAmerica, vasere vekuItaly, vasere vekuChina, vanomwe vekuBritain, vanomwe vekuFrance, vatanhatu vekuEgypt, vashanu vekuNetherlands, vana vekuIndia, nevamwe vana vekuSlovakia. Vamwe vatatu ndevekuAustria, vatatu vekuSweden, vatatu vekuRussia, vaviri vekuMorocco, vaviri vekuSpain, vaviri vekuPoland, nevamwe vaviri vekuIsrael. Nyika dzinoti Belgium, Indonesia, Somalia, Norway, Serbia, Togo, Mozambique, Rwanda, Sudan, Uganda neYemen dzarasikirwawo nezvizvarwa chimwe-chimwe. Mukati mevanhu ava manga mune vamwe vana vanga vari vashandi vesangano reUnited Nations. Ndege iyi, iyo inonzi yanga ichiri itsva, uye ichityairwa nenyanzvi, inonzi yarasana masaisai nenhandare huru yendege yeBole International Airport maminitsi matanhatu yasimuka nenguva dza 8:38 mangwanani enguva dzeku Ethiopia.",Mutungamiri weNyika VaMnangagwa Vanobatana neVamwe Mukuchema Tsaona Yawira Ethiopia
"Mapato anopikisa emunyika anoti achakasimba sezvaaive akaita hurumende yevaive mutungamiri wenyika, VaRobert Mugabe, isati yapidigurwa nemauto, izvo zvakazosimudza VaEmmerson Mnangagwa kukwira kuve mutungamiri wenyika. Mutauriri webato reNational Constitutional Assembly, VaMadock Chivasa, vanoti chavatarisana nacho pari zvino inyaya yekugadzirira sarudzo dziri kuitwa munyika gore rinouya, idzo bato ravo richakwikwidza, kubva kumutungamiri wenyika kusvika kumakanzura. Asi vanoti zvinhu zvavagara vachichema nazvo zvakaita sebumbiro remitemo vachagara vachirwisana nazvo. Ukuwo mutauriri weMDC inotungamirirwa naMuzvinafundo Welshman Ncube, VaKurauone Chihwayi, vanotiwo kwese kumubatanidzwa weMDC Alliance nebato ravo reMDC havasi kurara vachizvishambadza senzira yekugadzirira sarudzo dzegore rinouya. VaChihwayi vanotiwo havaoni paine dambudziko guru panyaya yebumbiro remitemo sezvo rakaumbwa nevana veZimbabwe, kunyange hazvo vari kurwisa kuti mitemo ine chekuita nesarudzo ivandudzwe. Asi vamwe vanoti vanoona sekunge mapato anopikisa apera marasha kubva pakauya hurumende yaVaMnangagwa, izvo zvave kuita kuti vafunge kuti Zanu PF inogona kunge isisina vanoipikisa vakasimba. No media source currently available  ",Mapato Anopikisa Anoti Achakasimba Kukwikwidzana neZanu PF
"Mutungamiri weAmerica VaJoe Biden vanoti America yakagadzirira kutumira mauto kunobatsira Taiwan ikakwiswa neChina. VaBiden vakataura mashoko aya murwendo rwavo kunyika dzekuAsia uko vari kuyedza kunosimbaradza hukama nadzo. China inoti Taiwan idunhu rayo uye yakagadzirira kuri tora kana nehondo chaiyo. Mukupindura mashoko aVaBiden aya, bazi rezvekudyidzana nedzimwe nyika muChina rati hapana munhu anofanira kutarisira China pasi panyaya yekuzvidzivirira. VaBiden vatiwo mutungamiri weRussia VaVladimir Putin vanofanira kurangwa zvakasimba nedanho ravo rekuda kupamba Ukraine",VaBiden Voyambira China Kuti Vanogona Kutumira Mauto Kubatsira Taiwan
"Zimbabwe Electoral Commission, kana kuti Zec, inoti ichatorera matanho akaomarara vanhu vose vachawanikwa vachityora mitemo yesarudzo munguva yekutsvaga rutsigiro rwesarudzo dzichaitwa muna Kurume. Vachitaura nezuro pakupera kunyoreswa kwemazita eavanhu vachakwikwidza musarudzo dzema by-elections muChinhoyi, mukuru weZec mudunhu reMakonde, VaShepherd Kawocha, vakati yasvika nguva yekuti komisheni yavo iratidze kuti inoranga vose vasingatevedzeri mitemo yesarudzo. VaKawocha vakati Zec icharanga nekuburitsa musarudzo kana kubhadharisa mari yefaindi vose vachatyora mitemo yesarudzo pavanenge vachitsvaga rutsigiro. VaKawocha vakakurudzira avo vari kukwikwidza musarudzo idzi kuti vatsvage rutsigiro murunyararo. Vakatiwo vanoshuwira kuti nerimwe zuva vachaona vemapato akasiyana vachitsvaga rutsigiro vari pamwe chete pasina kurwisana sezvinoitika kune dzimwe nyika. Zvichakadaro, bato reMDC Alliance rakatadza kuisa vanhu vachakwikwidza mumawadhi mana pama wadhi matanhatu ari kukwikwidzwa muChinhoyi. Nhengo yeMDC Alliance iyo yakakwanisa kuisa mapepa ekukwikwidza muwadhi 2, VaWillie Nyambe, vanoti dzimwe nhengo dzavo dzakatadza kunyoresa nekuda kwezvikonzero zvakasiyana. VaNyambe vanoti vamwe vakanga vaisa mapepa avo vakazoabvisa nekuti vakanga vakwezwa kubato raVaNelson Chamisa reCitizens Coalition for Change vamwe vachiti vave nezvakawanda zvekuita. VaNyambe vanoti pane nhengo dziri kuita setsukukuviri dzichiita sedziri kubato ravo asi dzichienda nerweseri kubato reCCC. Asi imwe yenhengo idzi, VaClemence Dhumba, vabvuma kuti vakaenda kubato reCCC mumazuva mashoma apfuura sezvo vagara vachinzi mutengesi nekuti vaitaura nenhengo idzi. MDC Alliance yakatadzawo kuisa nhengo dzinokwikwidza munzvimbo dzinoti Harare, Masvingo, Manicaland, Mashonaland Central, Matebeleland North neMatebeleland South. Hatina kukwanisa kubata mutauriri weMDC Alliance, VaWitness Dube, kuti sei munzvimbo idzi bato ravo rakatadza kuisa nhengo dzinokwikwidza sezvo mbozhanhare yavo yanga isingadavirwe. Bato reZanu PF rinoti rakachinja munhu ari kurimirira muwadhi 2 richiti Muzvare Ruth Chikukwa, avo vainge vasarudzwa pama primary ebato iri, vainge vaine nyaya dzakawanda dziri kumatare edzimhosva ndokubva ravatsiva naVaMike Yasini, avo vakakundwa musarudzo naMuzvare Chikukwa. No media source currently available ",Zec Inoti Icharanga Vose Vanotyora Mitemo yeSarudzo
"Vatungamiri vatatu vesangano rinomirira vadzidzi re Zimbabwe National Students Union kana kuti ZINASU muMasvingo nemusi weChishanu vakarambidzwa kusvika pachikoro chavo chepamusoro che Great Zimbabwe University vachipomerwa mhosva yekuronga kuratidzira pamberi pemutungamiri wenyika VaRobert Mugabe avo vakapa zvitupa vadzidzi vanopfuura zviuru zviviri vakabudirira muzvidzo zvavo. VaEphraim Mutombeni, sachigaro we Zinasu muMasvingo pamwe naVaChamunorwa Dzingirai na VaTatenda Mahova vaudza Sudio 7 kuti vakavingwa ne vasori vehurumende vakatyisidzirwa vachinzi vanoitwa kafiramberi nekunyangariswa vakanzi kvasasvike kuuniversity kwagirajuweta vamwe nekuti vainzi vakaronga kuratidzira pamberi paVaMugabe vachivabvunza kuti mabasa haasi kuwanikwa zvavapedza zvidzidzo. Vasori vanonzi vaiti havangaregi mutungamiriri wenyika achinyadziswa sezvaakamboitwa nevamwe vatungamiriri ve Zinasu kuUniversity ye Zimbabwe ku Harare masvondo mashoma apfuura. VaMutombeni vakapedza zvdzidzo zveIndustrial Relations, vati varwadziwa zvikuru vachitadza kuenda kunopemberera kupedza kwavo zvidzidzo nenyaya iyi. “Zvinosuwisa zvikuru kuti tapedza makore mana tichidzidza asi kwakauya vasori kwatiri vachiti vari kuziva zvatiri kuda kuudza mukuru wenyika kuti zvinhu hazvina kumira zvakanaka uye kuti vatipe mabasa asi tanzi tikaita izvi pedu papera.” VaDzingirai vanoti vari kushushikana zvikuru nenyaya iyi uye vari kugara mukutya sezvo vasori vakavaudza kuti vari kuvateverera pose pavanofamba kusvika gungano iri rapera. “Zvinotirwadza kuti takatyikridzirwa zvikuru nevasori kuti tisatombosvika painoitrwa girajuwesheni nekuti vakati vanogona kutinyangarisa.” Vadzidzi vakawanda vari kunyunyuta kuti vari kupedza nguva yakawanda vachidzidza asi vozoshya mabasa. Vazhinji vanoti vave kurarama nekutengesa zvinhu mumugwagwa. VaMuhavo vanoti vari kurwadziwa moyo nekuti vabereki vavo vatadza kuona vachipeta zvidzidzo zvavo nekupihwa chitambi. “ Zvinhu zvinorwadzo zvachose nekuti tinogona kuzonyimwa magwaro atakadzidza nenyaya iyi apa vabereki vedu vainetseka kutibhadharia mari vanga vakatarisira kuti purururidzira vachipembera asi izvi zvaramba nekuti takutotyira hupenyu hwedu sezvo takanzi tikangotsika tsoka dzedu kuchikoro uku tapera.” Vanoona nezvekufambiswa kwemashoko paGreat Zimbabwe University VaAnderson Chipatiso varamba kutaura ne Studio 7 nezvenyaya iyi. Vadzidzi vapinda pachikoro ichi vanga vachigirajuweta vakapinda tsekwende yekusechwa zvakasimba nemapurisa pamwe nevasori pagedhe vachitariswa kuti havana zvinyorwa here zvekuratidzira. Hatina kukwanisa kutaura nevasaro kana mapurisa nezvenyaya iyi. No media source currently available   ",Vasori Vorambidza Nhengo dzeZINASU Kupinda paGungano reKupedza Zvidzidzo paGreat Zimbabwe University
"Hurumende inoti yave kuferefeta huwori hunonzi huri kuitwa nemakanzura ebato reCitizens’ Coalition for Change mukanzuru yeguta reHarare pakutengeserana nzvimbo dzekuvakira dzimba pamwe nemabhizimusi. Izvi zvinotevera nyaya yaburitswa nebepanhau reThe Herald yekuti makanzura aya ari kutengeserana nzvimbo dzekuvakira nemari iri pasi kwazvo zvekusvika kumadhora makumi matanhatu panzvimbo yekuvakira imba, kuchitiwo nzvimbo dzekuvakira mabhizimusi dzichinzi dziri kutengeswa nemari inosvika kumadhora ekuAmerica zviuru zvitanhatu chete. Bepanhau iri rinoti vamwe vevanenge vatenga nzvimbo idzi nemari dziri pasi kudai vari kuzodzitengesa nemari dzinodarika madhora emuAmerica zviuru zana, kana kuti US$100,000.00, dzinove mari dziri pamusororo zvakanyanya. Munyori anoona nezvedunhu reHarare, VaTafadzwa Muguti vanoti sedunhu reHarare vanga vari kutambura nekuti vaone kuti zviri kufamba seinenyaya yenzvimbo dzekuvakira, vachiti madafanha mazhinji atengeswa muHarare. VaMuguti vanoti ongororo yavakaita inoratidza kuti vanhu vanenge vatengeserwa ava vanenge vaine magwaro anobva kukanzuru yeHarare asi vasina mapepa anobva kuEnvironmental Management Authority, kana kuti EMA, izvo zvinoratidza kuti panenge pasina kutevedzerwa gwara rinofanirwa kuteverwa. ""Isu sehurumende we are going to do ma investigations edu, toongorora kuti land iri kutengeswa sei? Kana tichinge taongorora tinovimbisa veruzhinji kuti ma councillors nema officials ari involved mukati me corruption iyi vachasungwa. VaMuguti vatiwo hurumende yakapindira pakugoverwa kwenzvimbo dzekutengesera dzemusika weMupedzanhao mushure mekunge yaona kuti zvakanga zvave kupindirwa nemapato ezvematongerwo enyika uye zvaiitwa nehuwori. Vanoti veruzhinji vanofanirwa kutarisira kuvhurwa kwemusika uyu munguva pfupi inotevera. No media source currently available Asi mumwe wemakanzura adomwa nemazita munyaya yaburitswa nebepanhau reThe Herald vari kanzura veWard 16 muHarare, VaDenford Ngadziore vebato reCCC, vanoti aya manyepo akanangana nekuda kuti vagari vamukire kanzuru yavo. VaNgadziore vanoti Kanzuru yeHarare inoshandisa mitemo inonzi ""Policy of Any Nature"" iyo inopa kuvagari. Vanoti mutemo unopiwa kuvagari uyu ndiwo zvakare unoshanda pamakanzura pamwe nevakuru mukanzuru, nekudaro hapana tsvete yavanopiwa. ""Zvakare pane inonzi ministerial directive yakapiwa ne Ministry of Local Government inogavhena kuti kanzura anowana sei residential, anowana sei industrial. So proccess iyoyo ndiyo inoshandiswa,"" vanodaro VaNgadziore. Vanoti vazhinji vavo vari kupiwa mukana wekushandisa nzvimbo idzi vachibhadhara mari kukanzuru pamwe dzi kwemakore mashanu kana kuti lease, uye hakuna anobvumidzwa kutengesa sitendi inenge iri pasi pechibvumirano ichi. No media source currently available ","Hurumende Yoronga Kuferefeta Huwori Hunonzi neHerald Huri Kuitwa neMakanzura eCCC muGuta reHarare, Uho Makanzura aya Anoti Manyepo"
"Reserve Bank of Zimbabwe iri kuita misangano yechimbi chimbi nevemabhizimisi kuyedza kudzikamisa hupfumi hwenyika hwananga zvakare kumawere zvichitevera kushaya simba kworamba kuchiita dhora remunyika zvokonzera kusagadzikana sezvo mitengo yezvinhu iri kuramba ichikwira uku mihoro yevashandi isiri kuwedzerwa. Mumashoko kuvatori venhau mushure mekupera kwemusangano nevemabhizimisi nemusi weChishanu, gavhuna weRBZ VaJohn Mangudya vakati nhaurirano dzinofanira kuenderera mberi asi vakati bazi rebhanga ravo rekuferefeta huori kana kuti reFinancial Intelligence Unit richaranga vose vari kutengesa mari pamukoto uye kudhurisa zvinhu zvisina kukodzera. VaMangudya vakavimbisawo kupa vemabhizimisi mari dzavanenge vatenga pamusika weRBZ Foreign Currency Auction nechimbi chimbi kuti vatange mabasa ekugadzira zvinhu uye kutsvaga nzira dzekusimbaradza dhora remunyika iro roramba richishaya simba. Mumwe akapinda mumusangano uyu mutungamiri weConfederation of Zimbabwe Retailers VaDenford Mutashu. vanotiwo vari kunetsekana nekukwira zvakanyanya kwemutengo wechingwa nezvikamu gumi nezvishanu kubva muzana. Asi mumashoko kuvatori venhau, sachigaro weGrain Millers Association of Zimbabwe VaTafadzwa Musarara vakati mari yainge yakwira mutengo pamusika weRBZ Foreign Currency Auction uye kushaikwa kwemagetsi kuri kupa kuti vanobika vashandise dhiziri rinodhura. Munyori mukuru wesangano revashandi reZCTU VaJaphet Moyo vanoti zvinhu hazvina kumira zvakanaka kumushandi. Vachipawo pfungwa dzavo Muzvinafundo Gift Mugano vati zviri kuitwa neRBZ kumhanyirira kunorima nebadza risina mupini. Vaimbotungamira sangano remabhizimisi reConfederation of Zimbabwe Industries VaCallisto Jokonya vati dhora remunyika rinosimba chete kana zvinhu zvakawanda zvagadzirwa nekukwenenzverwa munyika. Kunyangwe zvinhu zviri kuratidza kusagadzikana, gurukota rezvemari VaMthuli Ncube vanoti vanotarisira kuti hupfumi huchakwira gore rino nezvikamu zvishanu nechidimbu kubva muzana kana kuti 5,5% uye mitengo yezvinhu ichiderera. World Bank inotiwo inotarisira kuti hupfumi hweZimbabwe hukwire nezvikamu zvina nezviga zvitatu kubva muzana kana kuti 4, 3% gore rino ndokunge paita goho rakanaka nekusimbaradza nyaya dzezvehupfumi.",RBZ Yotsvaga Nzira dzeKusimbaradza Dhora reMunyika Iro Roramba Richishaya Simba Zvokwidza Mitengo
"Dare rehurumende yeAmerica mudunhu reMinnesota neChipiri rakapomera zviri pamutemo vanhu makumi mana nevanomwe mhosva yekubira hurumende mari inosvika mamiriyoni mazana maviri nemakumi mashanu emadhora, kana kuti $250 million, vachishandisa mukana wedenda reCovid-19, muhumbavha hunonzi ndihwo hwakakurisisa. Magwaro akaburitswa kune veruzhinji ari kupomera vanhu ava mhosva dzakawanda dzinosanganisira zvibvumirano zvekubira hurumende, kuba mari vachishandisa madandemutande, kufambisa mari yekuba zvisiri pamutemo uye kuita zvechiokomuhomwe. Vachuchisi vanoti vanhu ava vakaumba makambani aiti ari kupa chikafu kuzviuru zvevana vanobva kumhuri dzinotambira mari shoma mudunhu re Minnesota rose, ozodzoserwa mari pasi pechirongwa chehurumende. Asi vachuchisi vakati chikafu chishoma shoma chete ndicho chakagoverwa, uye vanhu ava vakazvitengera zvikakarara zvemotokari, midziyo nezvishongo. Gore rino bazi rezvemitemo muAmerica rinonzi rakatara kuti kutongwa kwevakaba mari dzine chekuita nedenda reCovid-19 kuve nyaya iri pamusoro. VaCharles Muchineripi Mutama, vanove chizvarwa cheZimbabwe vari zvakare mutungamiri webato rePatriotic Zimbabweans Party, vanoti huwori huri kwese asi zvinozosiyana ndezvekuti muAmerica mune mitemo inoshanda mukurwisana nehuwori. No media source currently available ",Dare reHurumende yeAmerica Rinopomera Vanhu Vanodarika Makumi Mana Mhosva yeKuba Mamiriyoni eMadhora Vachishandisa Denda reCovid-19
"Vatsigiri veZanu-PF vari kupomerwa mhosva yekudzinga pamusha mhuri yenhengo yeCitizens Coalition for Change Muzvare Moreblessing Ali avo vakawanikwa vakapondwa kuNyatsime, Chitungwiza nemusi weMugovera. Mutumbi wavo wakawanika wakakandwa mugomba wakachekwa nepakati uye wakaendeswa kuchipatara cheChitungwiza. Vakapedzisira kuonekwa musi wa 24 mwedzi wapera manheri vaina Pius Jamba vanonzi inhengo yebato reZanu-PF. Gweta remhuri yaMuzvare Moreblessing Ali vakafanobata chigaro chemutevedzeri wasachigaro webato reCCC VaJob Sikhala vaudza Studio 7 kuti hama dzavo dzabuda nechisungo chekuti havaradzikwe kusvika mhondi yakavauraya yasungwa. No media source currently available Parufu rwavo papambwa madzimai makumi maviri ebato reCCC vazowanikwa vakakandwa musango mushure mekurohwa zvakaipisisa. Sezvo tichitema tisina divi ratinorerekera, tabatwo mukuru mubazi rezvekuburitswa kwemashoko muZanu-PF VaTafadzwa Mugwadi avo varamba kuti vatsigiri vebato ravo vari kuita mhirizhonga. Vatiwo parufu hapangadzingwe vatsigiri veZanu-PF. No media source currently available Mutauriri wemapurisa Assistant Commissioner Paul Nyathi vaudza Studio 7 kuti mapurisa ari kuenderera mberi nekutsvaga anofungidzirwa kuti akaponda Muzvare Moreblessing. Panyaya yemhirizhonga vati vanoongorora kana pamhan’arwa nyaya. No media source currently available  ",Mhuri yaMuzvare Moreblessing Ali Inoti Havavigwe Kusvika Mhondi Yakavauraya Yasungwa
"Mumwe chiremba ari muno muAmerica uye vari chizvarwa cheZimbabwe, Doctor Simbiso Ranga, vanoti zvakakosha zvikuru kuti veruzihinji vazvipire kuwana nhomba yekudzivirira Covid-19, sezvo iri iyo chete nzira inokwanisa kuburitsa vanhu kubva mumatambudziko akonzerwa nedenda iri pasi rose. Izvi zvinotevera kubaiwa nhomba yekutanga yemushonga we Pfizer-BioNTech COVID-19 kwavakaitwa ivo Doctor Ranga neMuvhuro wapera, uye vanotarisira kubaiwa imwe nhomba yepiri musi wa14 kana 15 Ndira gore rinouya. America yakatanga kushandisa nhomba iyi kubva musi wa 11 Zvita, uye yakatanga kupiwa kuvashandi vari muboka rezvehutano pamwe nevamwe vari kushanda mukurwisana nechirwere ichi. Asi kune vamwe vanhu vanonzi vari kutaura mashoko akaipa pamusoro penhomba iyi, izvo zvinonzi zvave kuita kuti vamwe vanhu, zvikuru vekuAfrica, vatye kubaiwa mushonga uyu. Asi Doctor Ranga vanoti mushonga uyu inhomba inongoshanda sedzimwe nhomba dzose mukudzivirira zvirwere, uye haina njodzi sezviri kutaurwa nevanhu vari kuipikisa. No media source currently available ",Veruzhinji Vokurudzirwa Kuti Vasatya Kubaiwa Nhomba yeCovid-19 Kana Vawana Mukana
"Hurumende kuburikidza nebazi rezvemaindustry nekutengeserana, sangano Hurumende kuburikidza nebazi rezvemaindasitiri nekutengeserana, sangano reZimbabwe Evidence Informed Policy Network kana kuti ZEIPNET uye sangano reZIMTRADE, inoti zvekudya zvinofanirwa kutengeswa kunze kwenyika kuitira kuti nyika iwane mari. Hurumende kuburikidza nebazi rezvemaindasitiri nekutengeserana, sangano reZimbabwe Evidence Informed Policy Network kana kuti ZEIPNET uye sangano reZIMTRADE, inoti zvekudya zvinofanirwa kutengeswa kunze kwenyika kuitira kuti nyika iwane mari. Izvi zvakabuda pamusangano wakakosha muHarare neChipiri wekuyedza kuumba hwaro hwekukurudzira kutengeswa kunze kwezvidyiwa nemichero zvinowanikwa munyika kana kuti indigenous foods. Chirongwa ichi chakanangana zvikuru nemadzimai. Mukuru wesangano reZEIPNET, VaRonald Munatsi, vaudza Studio 7 kuti vaona zvakakosha kuita musangano uyu kuitira kuti varovanise misoro vachitsvaga nzira dzekuona kuti vangatengese sei zvinhu izvi kunze. Ko zvii zvikafu zvinenge zvichitengeswa? Amai Pamela Muzenda veZIMTRADE vanoti michero inenge mawuyu, chakata, mazhanje, masawu nezvimwe zvine misika kunze kwenyika. Zimbabwe kazhinji inotengesa zvinhu zvakaita sefodya nezvicherwa zvakaita segoridhe nemangoda. Izvi zviri kukonzerwa nemisika yekunze isina kumira zvakanaka. Ko zvidyiwa zvechinyakare zvingabatsire here munyaya dzekuwedzera zvinotegeswa kunze? Amai Muzenda vanowedzera kuti pachine zvakawanda zvinoda kuitwa kuti nyika izokwanise kutenga zvidyiwa zvechinyakare kunze. VaMunatsi vanoti semaonero avo pane mukana wakakura zvikuru ndokusaka varonga musangano wa Asi dzimwe nyanzvi dzezvehupfumi dzakaita Doctor Prosper Chitamba dzinoti iri idanho rakanaka chose asi pane zvimhingamupinyi zvinogona kuwanikwa. Vachitura bhajeti ravo regore rinouya, gurukota rezvemari, VaPatrick Chinamasa, vakati gore rinouya vari kutarisira kutengesa zvinhu zvinopfura mabhiriyoni matatu nezviuru zvina zvemadhora asi ichitenga zvinhu zvinosvika mabhiriyoni matanhatu nezviuru mazana matatu zvemadhora. Izvi ndizvo zvinonzi nenyanzvi munyaya dzezvehupfumi zviri kupa kuti nyika itatarike zvakanyanya munyaya dzezvehupfumi. Hurumende kazhinji inoti chinopa kuti itadze kutengesa zvinhu kunze inyaya dzezvirango zvainoti yakatemerwa nenyika dzakabudiira dzakaita seAmerica nenyika dziri mumubatanidzwa weEuropean Union. Asi vanopikisa nenyanzvi munya dzezvehupfumi vanoti kutadza kutonga kwehurumende yeZanu-PF ndiko kwapa kuti nyika iite seyakageza negoka munyama. No media source currently available  ",Zvidyiwa Zvokurudzirwa Kutengeswa Kunze kweNyika
"Mutungamiri webato rinopikisa, reLabor, Economists and Afrikan Democrats, Muzvare Linda Masarira, vanoti havasi kufara nekudzikiswa kwakaitwa nguva yekuchengetedzwa kwevanhu vanenge vapinda munyika apo vanenge vachiongororwa kana vaine hutachiwana hweCovid -19 here kana kuti kwete. Hurumende yakazivisa svondo rino kuti yakanga yaderedza mazuva anoiswa vanhu mu quarantine kubva pamazuva gumi nemana kusvika pamuzuva manomwe. Asi Muzvare Masarira vanoti kuita kwakadai kuchapa kuti munyika muite dambudziko guru reCoronavirus sezvo vanhu vacharegedzwa vachipinda munyika ivo vatori nechirwere cheCovid-19 asi chisati chabuda. Hurongwa hwekuchinja mazuva anoiswa vanhu vanenge vachibva kunze kwenyika mu quarantine, hwakaziviswa negurukota rezvehutano, Dr Obadiah Moyo. Asi Muzvare Masarira vanoti danho rakatorwa iri rinotyora kurudziro yesangano reWorld Health Organization. No media source currently available Studio7 haina kukwanisa kunzwa kuna VaMoyo sezvo nharembozha yavo yanga ichinetsa kubata. Asi mutevedzeri wegurukota rezvekuburitswa kwemashoko, Doctor Energy Mutodi, vanoti hapana zvakaipa zvakaitwa nehurumende. VaMutodi vanoti Zimbabwe ichange ichitevera mitemo yese inokurudzirwa neWorld Health Organization apo inenge ichitambira vanhu vanopinda munyika munguva iyo nyika yakavharwa nekuda kwechirwere cheCovid-19, icho chabata vanhu makumi matatu nemumwe chete, uye kuuraya vanhu vana muZimbabwe. No media source currently available ",Muzvare Masarira Voshushikana Zvichitevera Kudzikiswa kweMazuva eQuarantine
"Mutevedzeri wemumiriri wenyika yeAmerica muZimbabwe VaThomas Hastings vanoti gurukota rinoona nezvemari Muzvinafundo Mthuli Ncube havana kuzivisa nyika mari chaiyo yakapihwa Zimbabwe nenyika yavo apo vaitura hurongwa hwebhajeti regore rinouya. VaHastings vakataura mashoko aya ku Zaka nezuro apo vakashanyira chipatara cheNdanga Hospital icho chakabatsirwa nemari pachirongwa chekuchecheudza vanhurume senzira yekuvadzivirira kuti vasatapurirwe nyore chirwere cheHIV/AIDS. Mari iyi iri pasi pehomwe yemutungamiri wenyika yeAmerica VaDonald Trump inonzi United States President's Emergency Plan for AIDS Relief kana kuti PERPFAR. Mumiriri weAmerica anoti mari yakabudiswa naVaNcube mubhajeti ravo haisiriyo uye haina kukwana. Vakati mubhajeti regore ra2020, VaNcube, vakati nyika ye America mugore ra2019 yakabatsira ne mari inosvika mamirioni mazana maviri nemakumi mashanu asi ivo vakapa mari inosvika mamiriyoni mazana makumi matatu nemakumi matatu. Vanoti imwe mari yakabatsira panjodzi redutumupenge reCyclone Idai uye havazivi kuti sei hurumende yakadzikisa huwandu hwemari yenyika yavo. Munyori mukuru mubazi rezvekuburitswa kwemashoko VaNick Mangawana vaudza Studio 7 kuti itaure naVaNcube mbune nezvenyaya iyi. Hatina kukwanisa kubata vaNcube kuti tinzwe divi ravo, asi America yave nyika yechipiri kuramba kutambira zvavakatura. Hurumende yeChina yakaratidzawo kusafara nemari yavakanzi vakabatsira nayo Zimbabwe. Mushure mekuita musangano nemuzinda weChina muZimbabwe, VaNcube vakatenda kuti vainge vakanganisa. Tatumirawo mibvunzo paWhatsApp ku mukuru mubazi rezvekuburitswa kwemashoko VaNick Mangwana asi vange vasati vapindura. Kunyangwe tatadza kutaura negurukota rezve mari VaNcube kuti tinzwe divi ravo, Nyika ye Amereka yakaratidza kusafara nekusabuda kwe chokwadi pahuwandu hwakabva kunyika yavo rwe rubatsiro pabhajeti. Zvichakadaro muzinda weAmerica uri kushanda pamwe ne sangano rana chiremba vedzisvondo re Zimbabwe Association of Church Related Hospital(ZACRCH), kuita chirongwa ichi muZaka icho chakatangwa mugore ra2013. Vachitaura pakushanya kwaVahastings, vagari pamwechete nevashandi mubazi rezvehutano vanoti chirongwa ichi chiri kubatsira zvikuru kudzivirira kutapurwa kwe chirerwe che HIV ne Aids ne zvikamu makumi matanhatu kubva muzana. VaHastinga vanoti America yakashandisa mari inosvika mamirioni zana nemakumi maviri muchirongwa ichi mugore ra 2019 chete. Vakatiwo nyika yavo icharamba ichishanda ne Zimbabwe mukuriwsa chirwere che HIV ne AIDS munyika kusvika chirwere ichi chakundwa. Vanoona nezve kufambiswa kwebasa muZARCH , Dr Joseph Hove, vakati chirongwa ichi chiri kubatsira zvikuru mukudzivirira kupararira kwechirwere che HIV and AIDS uye chakatambirwa zvakanyanya nevanhurume mudunhu reZaka. Mumwe mugari wemuraini rekwa Chipezeze, VaLloyd Bvekete, avo vakachecheudzwawo vanoti chirongwa ichi chakakosha kwete kuvarume chete mukurwisa HIV ne AIDS asi kuvanhukadzi zvekare sezvo chichi dzivirirawo zvimwe zvirwere zvepabonde pamwe negomarara. Izvi zvakatsinhirwa naVaLeo Kufa, vanova mukoti wehurumende pachipatara cheNdanga vachiti chirongwa ichi chabetsera mudunhu ravo mukudzivira HIV ne AIDS. Mukuru webasa pachipatara che Ndanga, Dr Morgan Muzondo, vakatenda zvikuru rubatsiro rwakapuwa nechirongwa che PEPFAR chemuzinda weAmerica vachiti chiri kubatsira zvikuru bazi rezvehutano mukurwisa chirwere ichi. Chirongwa ichi chiri kuitwa kune mamwe matunhu muMasvingo kusanganisira kuChiredzi ne Mwenezi uye hurumende ye America inoti icharamba ichitsigra Zimbabwe nezvikwanisiro. No media source currently available  ",America Inoti Mari Yayakapa Zimbabwe Yakawanda Kudarika Yakataurwa naVaMthuli Ncube muBhajeti
"Vaimbova gurukota rezvemukati menyika uye vari munyori mukuru muZanu PF, VaObert Mpofu, nemusi weChipiri vakaudza komisheni iri kuongorora mhirizhonga yakaitika musi wa 1 Nyamavhuvhu muHarare kuti mutungamiri weMDC, VaNelson Chamisa, vakabvuma kuti vakange vakundwa musarudzo. Asi MDC inoti zviri kutaurwa naVaMpofu izvi hazvina musoro. Vachipa humbowo hwavo kukomisheni iyi iyo iri kutungamirwa nevakambova mutungamiri weSouth Africa kwechinguvana, VaKgalema Motlanthe, VaMpofu vati vakafonera VaChamisa musi wakaitika mhirizhonga iyi vachida kuti vamise vatsigiri vavo kuratidzira kwavaiita kudzamara zvainge zvabuda musarudzo zvaziviswa. VaMpofu vati munhaurirano yavo naVaChamisa, vakabvuma kuti vainge vakundwa musarudzo yemutungamiri wenyika. Asi VaChamisa vakaudza komisheni iyi nemusi weMuvhuro kuti ivo sebato havana munhu wavakatuma kuti aratidzire musi uyu uye vakange vasingazive kuti kuratidzira uku kwakarongwa nani vachiti kana vachida kuratidzira vanotaura zviri pachena uye vanozviita zvine mutsindo. VaMpofu vati vane humbowo hwekutsikisa kwavakaita zvavaitaura naVaChamisa musi uyu parunhare kana kuti recording iyo yavapa kukomisheni iyi. Asi mutauriri weMDC, VaJacob Mafume vati zvataurwa naVaMpofu izvi ndezvemugotsi matsuro sezvo vachiti VaChamisa ndivo vakakunda musarudzo idzi kunyange hazvo komisheni inoona nezvesarudzo yeZimbabwe Electoral Commission yakazivisa kuti VaEmmerson Mnangagwa ndivo vakakunda musarudzo yemutungamiri wenyika izvo zvakatsinhirwa nedare repamusoro-soro reConstitutional Court. VaMpofu vakarambawo kuti bato ravo rine chekuita nemhirizhonga yakaitika iyi iyo yakasiya vanhu vatanhatu vafa vachiti havana chekuita mhirizhonga sezvo vachiti bato ravo rine rutsigirwo rwakakura munyika yese. Vakaenderera mberi vachiti vanofungidzira kuti pane vanhu vane hunyanzvi hwepfuti kana kuti ma snipers vakanga vakatsvagwa neMDC musi wakaratidzirwa uyu kuti vapfure vanhu. Vachibvunzurudzwa nenhengo dzekomisheni iyi kuti sei vachifunga kudaro, VaMpofu vati muziviro wavo semunhu akaenda kuhondo ndewekuti hapana magorira anopfura masoja asi vanhuwo zvavo kuti asunungure nyika. Vatiwo pavaiva gurukota rezve mukati menyika panguva iyi vakaita zvose zvinodiwa pamutemo kukumbira masoja kuti abatsire mapurisa musi uyu sezvo mapurisa anga ari muHarare aive mashoma kuti akwanise kuchengetedza runyararo. Zvichakadai, mumwe wevapa hufakazi nhasi mutauriri weMDC inotungamirwa naMuzvare Thokozani Khupe, Muzvare Linda Masarira avo vati vechidiki veMDC Alliance vakaendeswa kuLivingstone kuZambia nekuCape Town kuSouth Africa kwavainodzidziswa kuti vadzivirire mavhoti ebato avo nenzira dzose dzavaikwanisa dzavasina kunyatsodedemura kukomisheni iyi. Vatiwo musi wakaratidzirwa uyu vakaona nhengo dzeMDC Alliance dzavaiziva dzaisanganisira VaJabulani Mutunzi vanove kanzura mukanzuru yeHarare vachitungamira kuratidzira uku. Izvi zvinouya apo VaChamisa vachiti nhengo dzebato ravo dzakanga dzisiri mumigwagwa dzichiratidzira musi uyu. VaChamisa vakatora nguva yavakapihwa nekomisheni iyi kuzivisa kuti vacharatidzira sebato kwesweramangwa musi weChina. Asi VaMafume vati zvaturwa naMuzvare Masarira ndezvemanyepo. Vamwe wevapawo hufakazi ndiVaPure Simango vanove mutyairi wemakombi avo vaudza komisheni iyi kuti vakazoona vakuvara pagumbo rekuruboshwe mushure mekupfurwa nevavanofungidzira kuti masoja musi uyu asi vakazorapwa zvavo. Hurumende inoti pakafa vanhu vatanhatu pamhirizhonga musi uyu asi masangano anoshanda akazvimirira anoti vanhu vakapfurwa vakafa vanodarika gumi sezvo vamwe vevanhu ava vakafira munzira vachienda kuzvipatara. Sangano ravana chiremba vanorwira kodzero dzevanhu reZimbabwe Doctors for Human Rights rinoti pane vanhu vazhinji vasina kumhan’ara zvakaitika kwavari sezvo richiti vanhu ava vaityirawo kuzoshungurudzwa nemapurisa.",VaObert Mpofu naMuzvare Linda Masarira Vopomera MDC Mhosva yeKukonzera Mhirizhonga Kukomisheni yaVaMothlante
"VaPromise Mkwananzi vesangano revechidiki reTajamuka/Sesijikile vasvitsa mapepa kudare repamusorosoro reConstitutional Court vachida kuti dare iri ripe mutongo wekuti pane humbowo huzere hwekuti mutungamiri wenyika VaRobert Mugabe havachakodzera kuramba vachitonga nyika, nekudaro vanofanirwa kusiya chigaro. Vakwirirwa kudare panyaya iyi naVaMkwananzi mutungamiri wenyika pamwe negurukota rezvemitemo. VaMkwananzi vanoti mapepa avo avasvitsa kudare ane zvinhu gumi nezvishanu zvavari kuda kuti zvitariswe, asi chikuru pane zvose chiri chekuti VaMugabe vanofanirwa kusiya basa izvozvi nekukundikana kwavo kutonga pachitariswa zvikamu zvebumbiro remitemo, Section 50 neSection 89. Zvimwe zvavanoti zviri mumapepa avo inyaya yekuti VaMugabe vakwegura zvekuti kufambisa kwavo basa kwakanganisika, uyewo mashoko avanotaura pamusoro pevana veZimbabwe, ayo anonzi anokurudzira kutyorwa kwekodzero dzevanhu. Asi imwe nyanzvi mune zvemutemo pamwe nezvematongerwo enyika inoti zviri kuitwa naVaMkwananzi hazvina nematuro ose, ichiti haisi nyaya yakakodzera kuiswa kumatare. Nyanzvi iyi inoti izvi zvinokwaniswa chete kuitwa kuburikidza nedare reparamende, kana kuti kana mutungamiri wenyika arwara, kana kushaya. No media source currently available  ",VeTajamuka/Sesijikile Vokwira kuConstitutional Court Vachida Kuti VaMugabe Vasiye Chigaro
"Mutungamiriri webato reZanu PF, VaEmmerson Mnangagwa, vari kufara zvikuru nezvisungo zvaitwa neboka revechidiki vebato ravo, reYouth League, zvinosanganisira chekuti ndivo vachamirira bato iri musarudzo dzemutungamiriri wenyika gore rinouya pamwe nekuti hurumende inofanira kudzika mutemo wePatriotic Act uyo unonzi uchashandiswa kuranga vanotengesa, kushoropodza kana kukurudzira kuti nyika itemerwe zvirango zvehupfumi. Zvimwe zvisungo zvabuda pamusangano weboka revechidiki weYouth League wechinomwe wapetwa muHarare nhasi ndezvekuti hurumende imutsiridze chirongwa cheNational Youth Service Training pamwe nekuti mayunivhesiti nemakoregi munyika asungirwe kuti wese anoda kudzidza muzvikoro izvi atange aita zvidzidzo zve National Youth Service. Chimwe chisungo ndechekutiwo vese vanopinzwa basa muhurumende kana makambani ayo vanofanira kunge vaitawo zvidzidzo izvi. VaMnangagwa vati vafara zvikuru nezvisungo izvi uye vati vanozvitsigira. Vakurudzira vechidiki kuti vavatsvagire rutsigiro nebato pamwe nekuona kuti vanhu vanyoresa kuvhota kuti ivo neZanu PF vakunde zvine mutsindo musarudzo dzegore rinouya. Vakorokotedza vechidiki vakakunda musarudzo dzakaitwa nezuro vachiti vanofanira kushandira musangano. VaMnangagwa vati vechidiki ava ndivo maziso nenzeve dzemusangano uyewo vanofanira kubatsira musangano muzvirongwa zvawo zvese. Vatiwo zvirango zvehupfumi zvakatemerwa nyika mushure mekunge zvakumbirwa nevemapato anopikisa avasina kudomwa zvinofanira kubviswa sezvo zviri kukanganisa hupfumi wenyika. Vatiwo bato ravo rinovimba nekukoshesa vechidiki ndosanga riri kuvapa zvigaro mudare remakurukota, paramende pamwe nemakambani ehurumende. Musangano uyu wemazuva maviri wapera nhasi mumiriri weGutu West mudare reNational Assembly, VaJohn Paradza, vachisarudzwa vakasarudzwa kuve mutevedzeri wemunyori muchikamu chevechiki mubato iri. VaMmangagwa pachavo ndivo vachadoma munyori wechidiki anenge achivamirira muPolitiburo. Vakafanobata chinzvimbo chemutauriri muchikamu chevechidiki mubato reCitizens’ Coalition for Change, VaStephen Sarkozy Chuma, vaudza Studio 7 kuti hapana chakashata kuti vechidiki vaite zvidzidzo zveNational Youth Service Training vachiti izvi zvingava zvinhu zvakanaka dai chirongwa ichi chaiitwa pasina zvematongerwo enyika. Vatiwo pane zvakashata zvakawanda zvaiitika apo chirongwa ichi chakazomiswa uye ndosaka vasingatsigire chisungo chaitwa pamusangano wevechidiki veZanu PF chekuti chirongwa ichi chimutsiridzwe. Vaimbove munyori musangano revadzidzi vemuzvikoro zvepamusorosoro reZimbabwe National Students Union, VaMakomborero Haruzivishe, vanoti havabvumirane nenyaya yekumanikidzira vechidiki vese kuti vaende kuNational Youth Service. Kunyange hazvo vechidiki vabuda nechisungo cheNational Youth Service ichi, dare remakurukota rakatoitawo chisungo chekudzora chirongwa ichi uye pave kutogadzirwa mutemo wekutangisa chirongwa ichi weNational Youth Service Act. Chirongwa cheNational Youth Service, icho chaizivikanwa sekuti Border Gezi, chakatangwa muna 2000 namushakabvu VaBorder Gezi, avo vaiva gurukota revechidiki uye vechidki vakapinda muchirongwa ichi vadzidzisirwa kuMt Darwin. Chirongwa ichi chakamiswa mushure mekushorwa sezvo vechidiki vainge vapinda muchirongwa ichi vainge vave kushandiswa neZanu PF vachipomerwa mhosva dzekuponda vanhu nekutyora dzimwe kodzero dzevanhu. Vechiki ava, avo vainziwo maGreen Bomber nekuda kweruvara rwembatya dzavaipfeka, vaitambiriswa mari nehurumende pasina basa ravaiita muhurumende uye vazhinji vavo vakazodzingwa panguva yehurumende yemubatanidzwa iyo yaisanganisira Zanu PF nezvikwata zviviri zveMDC. No media source currently available ","Musangano weVechidiki veZanu PF Unopetwa Uchisunga Kuti Mutungamiri weBato, VaMnangagwa, vave Ivo vachamirira Bato muSarudzo dza2023"
"Vamwe vagari vemuMasvingo nemusi weMvhuro vakaramba kutambira bhiri rekusora kana kuti Cyber Security and Data Protection, vachiti hurumende inogona kushandisa mutemo uyu kumbunyikidza vanopikisa pamwe nevatori venhau munyika uye kutyora kodzero dzavo dzekutaura vakasunungukua pamasai sai.\n\nVachitaura pamusangano waitwa paMucheke Hall, vamwe vagari vemuMasvingo, vati zvimwe zvikamu zvebhiri iri zvinogona kushandiswa kushungurdzwa vanhu vane pfungwa dzinopikisana nevanotonga izvo zvinoita kuti vanhu vasakwanise kutaura nhuna dzavo munyika pajekerere. VaJeffrson Chitando, vanoti, bhiri iri richashandiswa kupenengura magwaro ne mashoko akavanzika evanhu uye harina chikamu chinodzivirira avo vanenge vafumura vakuru vakuru panyaya dzehuori. Vamwewo vati bhiri iri rinogona kuzoshandiswa kusunga vezve matongerwe enyika pamwe nemasangano akazvimirira ayo anoongorora zviri kuitika munyika sezvo rine chikamu chekuti vanofambisa nhema pamasai sai vasungwe.\n\nSachigaro wesangano revatori venhau reMISA Zimbabwe, VaGolden Maunganidze, vatiwo bhiri iri rinogona kushandiswa kumbunyikidza kodzero dzevatori venhau uye kuti vasaite basa ravo vakasununguka. Asi vamwe vatsigira bhiri iri vachiti rakanaka chaizvo nekuti vamwe vanhu munyika vari kushandisa madandemutande akaita seWhatsApp neTwitter zvisirizvo vachishoropodza hurumende pamwe nekuzvidza vamwe. Vamwewo vanotiwo madandemutande ari kushandiswa kufumura zvakavanzika zvevanhu kunyanya nyaya dzerudo nekudaro nhubu dzinofanira kurangwa nekusungwa. VaGashiya Mundondo, nhengo yeZanu PF, vanoti vanotsigira bhiri iri nekuti vazhinji vari kushandisa madandemutande akaita seWhatsapp, Twitter neFacebook kushoropodza hurumende. Amai Precious Chinhamo Masango, nhengo yeparamende kuMangura, vange vachitungamirira chikwata cheParamende chebiri iri, vati basa ravo rafamba zvakana sezvo vagari vange vane ruzivo rezviri mubhiri. Muneimwewo nyaya, mukuru wesangano reMasvingo Centre for Research and Development(MACRAD), VaEpharaim Mtombeni, vapuwa mukana wekubhara mari yechibatiso inosvika chiuru chemadhora ema RTGS, kuti vatongwe vachibva kumba kwavo. Mutongi wedare repamusoro, VaNeville Wamambo, vati VaMtombeni vazvipire kumapurisa kamwe pamwedzi uye vagare pamba pavo. Gweta raVaMtombeni, VaMartin Mureri, vanoti VaMtombeni vakasungwa svondo rapfuura vachipomerwa mhosva yekutuka mutungamiriri wenyika VaEmerson Mangagwa, vachinzi vakavapomera mhosva yekuti ndivo vari kupa kuti vanhu vatambure munyika. Asi VaMtombeni vari kuramba mhosva iyi. No media source currently available ",Vamwe Vagari vekuMasvingo Voramba Kutambira Bhiri reKusora
"Vaimbova mumiriri weAmerica muZimbabwe Ambassador Charles Ray vanoti Zimbabwe inokwanisa kubuda mumadhaka mairi ikaremekedza kodzero dzevanhu nekuitawo sarudzo dzakachena. VaRay vaive mumiriri weAmerica muZimbabwe, kubva mugore ra 2009 kusvika muna 2012. Ambassador Ray vanoti hupenyu hwavakararama muZimbabwe panguva yakavavhurawo maziso pane zvakawanda, ""Vanhu vemuZimbabwe vakadzidza, inyika ine zvicherwa zvakawanda, uye zvivakwa zvizhinji."" Vanoendereramberi vachitiwo, ""Zvivakwa izvi zvinoda kuchengetedzwa. Handina kufarira kuti zvinhu hazvina hazvo kunyaya kushanduka munguva yandakagara mu Zimbabwe asi ndichine ndangariro dzenzvimbo dzakaita seVictoria Falls, Great Zimbabwe, nemhuka dzesangao dzakawanda .Izvi zvose zvinoda kuratidzwa dzimwe nyika dzisingazivi."" VaRay avo vaive muZimbabwe munguva iyo nyika yaitongwa naVaRobert Mugabe vanoti nyaya yekutyorwa kwekodzero dzevanhu yaivashungurudza zvikuru. Kunyangwe hazvo hurumende yaipomerwa mhosva yekutyora kodzero dzevanhu, Varay vanoti vaive nedzimwe shamwari dzine chitsama muhurumende iyi. Tabvunzawo kuti vakambogarawo pasi here semumiriri weAmerica muZimbabwe, nehutungamiririr hwehurumende dzeAmerica neZimbabwe vachiedzawo kuona kuti vangabatsire sei munyaya yezvirango zvakatemerwa Zimbabwe neAmerica kuti zvirerutswe kana kuti zvisakanganise hupenyu hwevanhuwo zvavo vasiri muhutungamiriri hwezvematongerwo enyika? VaRay vapindura vachiti, ''Hakuna kutemerwa vanhuwo zvavo zvirango zvehupfumi , asi hurumende nevanhu vangangosvika mazana maviri vaive muhutungamiriri hwenyika."" Vanotizve, ""Zvirongwa zvaimiswa ndezve kupa mari kuhurumende yeZimbabwe ichibva kuAmerica iri nzira yekuedza kuonesa vakuru venyika yeZimbabwe kuti vachinje maitiro."" Panyaya yesarudzo dzemunyika, VaRay vatiwo ishuviro yavo kuti dzive dzakachena . Vatiwo pavakaenda kuZimbabwe kwanga kuchangobva kugadzwa hurumende yemubatanidzwa yeZANU PF, MDC ne MDC-T kunyangwe hazvo MDC-T yaive yakunda musarudzo dza 2008. Tavabunnza kuti mubatanuidzwa uyu wanga wakanakira nyika ye Zimbabwe here panguva iyi? Vanoti, ""Hurumende yemubatanidzwa ingadai yakaita basa rakawanda uye rakakura asi izvi hazvina kugoneka nekunetsana kwemapato eMDC-T neZANU PF. Bato re MDC-T rakaita zvakanaka kubvuma kupinda mumubatanidzwa kuitira hupenyu hwevanhu hwage hwava munjodzi huite zvakanaka. Vakafungawo nezveramangwana revatsigiri vavo."" Mutungamiri weMDC-T VaMorgan Tsvangirai vanonzi nevakawanda vainge vakuda VaMugabe musarudzo dza2008. Asi hurumende inoti vakatadza kusvika mavhoti aidiwa zvakapa kuti sarudzo dzemutungamiri wenyika dziitwe kechipiri. Asi sarudzo idzi hadzina kuzoitwa sezvo VaTsvangirai vanoti vatsigiri vavo vainge voitwa kafiramberi nevatsigiri veZanu-PF. Panyaya yekuumba hurumende yemubatanidzwa, VaRay vati havana zvakawanda zvavakabatsira nazvo sezvo vainge vachangopinda muhofisi., ""Sekuziva kwangu , hakuna mumiririri weAmerica akapinda munhaurirano idzi nekuti kwaitove nemapoka aivabatsira akaitsa saana SADC, AU ne nyika dzakaita seSouth Africa neBritain dzine hukama neZimbabwe hwaienda kure."" Ambassador Ray vanotiwo vanoshuvira nyika yeZimbabwe zvakanaka mune remangwana. Vachangewo vachitaura semufakazi nemusi weChitatu kudare reHouse Committee on Foreign Affairs muWashington DC pachange pachikurukurwa ne zvemamiriro akai zvinhu muZimbabwe kubva VaMugabe zvavasiya basa. No media source currently available  ",Vaimbova Mumiriri weAmerica VaRay Votaura nezveNguva Yavaigara muZimbabwe
"Bazi rezvehutano rakazivisa neMugovera kuti hapana munhu akafa nechirwere cheCovid-19 zvasiya vanhu vafa nechirwere ichi kubva zvachatanga kupararira gore rapera vachiri chiuru chimwe chete nemazana mashanu negumi kana kuti 1, 510. Vanhu gumi vakabatwa nechirwere ichi neMugovera zvasiya vanhu vabatwa nechirwere ichi vave zviuru makumi matatu nematanhatu zvine mazana matanhatu nemakumi matanhatu nevaviri ana kuti 36, 662. Vanhu vasere vakapora kubva kuchirwere ichi zvichireva kuti vanhu vapora kubva zvatanga chirwere ichi kupararira vave zviuru makumi matatu nemana zvine mazana maviri nemakumi mashanu nevanomwe kana kuti 34, 257. Vanhu vachiri kurwara mazana masere nemakumi mapfumbamwe nevashanu kana kuti 895. Pavanhu vachiri kurwara, vanhu makumi mashanu nemumwe ndivo vari muzvipatara. Kusvika parizvino, bazi rezvehutano rinoti vanhu zviuru makumi mana nemaviri zvine mazana maviri negumi kana kuti 42, 210 ndivo vabayiwa nhomba yeCovid-19. Zvichakadaro, kunyangwe zvinhu zvisina kumira zvakanaka pasi rose nenyaya yechirwere cheCovid-19 zvikuru kune vanoshanda muzvipatara, vakoti muZimbabwe vari kuti hurumende haina zvairi kuita kuti ivawedzerewo mari dzavanotambira. Hatina kukwanisa kuti tinzwe kubva kumutevedzeri wemutungamiri wenyika VaConstantino Chiwenga vanovezve gurukota rezvehutano sezvo nharembozha yavo yange isiri kudairwa. Asi vakambovimbisa kuti vane chido chekuti vashandi ava vawedzerwe mari. Mutungamiri wesangano revakoti reZimbabwe Nurses Association VaEnoch Dongo vanoti vari kushushikana nenyaya yekusawedzerwa mari vachiti zviri kupa kuti vashande vachigunun'una. No media source currently available Zvichakadaro, mashoko atumirwa Studio 7 neAfrican Union achibva kuAfrica Centers for Disease Control and Prevention anoratidza kuti vanhu vanodarika mana kana kuti 4 million vabatwa nechirwere cheCovid-19 muAfrica. Vanhu vafa vadarika zviiru zana nepfumbamwe kana kuti 110, 000. Vapora muAfrica vadarika mamiriyoni matatu nezviuru mazana matanhatu kana kuti 3, 6 million. South Africa ndiyo ine vanhu vakawandisa vabatwa nekufa nechirwere ichi muAfrica. Huwandu hwevanhu vabatwa nechirwere checoronavirus pasi rose hwave kuda kusvika zana remamiriyoni rine makumi maviri nematatu kana kuti 123, 9 million. Johns Hopkins University yemuAmerica iyo iri kuongorora kupararira kwechirwere ichi pasi rose inoti muAmerica ndimo mune vanhu vakawandisa vabatwa nekufa nechirwere ichi. Vafa muAmerica vanodarika zviuru mazana mashanu nemakumi mana nechimwe kana kuti kuti 541, 000, vabatwa nechirwere ichi vachidarika mamiriyoni makumi maviri nemapfumbamwe ane zviuru mazana manomwe kana kuti 29, 7 million. Pasi rose, vanhu vafa nechirwere ichi vanodarika mamiriyoni maviri nezviuru mazana manomwe kana kuti 2,7 million. Asi vapora pasi rose vachidarika mamiriyoni makumi matanhatu nemapfumbamwe ane zviuru mazana matanhatu kana kuti 69,6 million. ",Hakuna Munhu Akafa neCovid-19 neMugovera Ukuwo Vakoti Vachinyunyuta neMari dzeMihoro
"Vanhu vakawanda vari kuwana zvekudya kuburikidza neWorld Food\nProgram (WHO) mumadhorobha vanoti mari yavari kupihwa haichakwane\nkutenga chikafu chemhuri dzavo sezvo mitengo yacho iri kukwira\nzvakanyanya. Mumwe wevanhu vave kutadza kutenga zvose zvinodikanwa zvekudya kuti\nmhuri yavo ine vanhu vashanu irarame kwemwedzi wose ndiVaLloyd Mbirimi vekuAlaska. VaMbirimi vanoti pavakatanga kupihwa mari gore rapera yaikwana asi\nnekuda kwekukwira kwemitengo yezvinhu vave kutenga zvinhu zvishoma\nzvichienzaniswa negore rapera sezvo mari isina kuwedzerwa. VaMbirimi vanoti nekuda kwekukwira kuri kuita mitengo yezvekudya vave\nkutenga muzvitoro zvinotengesa nemitengo yakaderera zvakaita seMetro Peech neN.Richards sezvo zvitoro zvakaitaseOK, TM nezvimwe zvidiki zvave kudhura zvakanyanya.\n\nIzvi zvinotsigirwa naAmai Grace Mutsokote avo vanoti chimwe chinoita\nkuti vanotenga kuzvitoro zvikuru mutengo wemari yekuAmerica yakakwira\nkudarika zvitoro zvidiki.\n\nDambudziko revanhu vari kupihwa zvekudya neWFP rinonzi ratekeshera\nnyika yose sezvo vamwe vekuMasvingo vachiti vari kusangana\nnedambudziko rimwe chete rekudhura kwezvinhu. Amai Nyadzisai Chaitezvi, avo vanogara mumusha weveruzhinji weMucheke kuMasvingo, vanotiwo vave kuita mitsetse yakakura muzvitoro zvikuru sezvo vachipihwa mazuva maviri kuti vatenge zvekudya.\n\nVanhu vakasatenga zvekudya mumazuva avanenge vataurirwa panoiswa\nchiziviso mumbozhanhare kuti mari yavo yave mukadhi haazokwanise\nkutenga rimwe zuva. Mukuru wezvekufambiswa kwemabasa muWFP muZimbabwe, VaNiels Balzer, vati vari kuona kukwira kuri kuita mitengo yezhinhu munyika yose. Asi vati vakawedzera mari zvinoreva kuti vachadzikisa huwandu hwevanhu vari kupihwa ruyamuro rwezvekudya. Asi VaBalzer vavimbisa kuti vachakwidza mari dzinopihwa vanhu mumwedzi waChikumi. VaBalzer vatiwo vari kupa vanhu mazuva matatu kusvika pamazuva mashanu kuti vatenge chikafu pamazuva akasiyana siyana senzira yekuti\nvasaungane sezvinodiwa kuderedza mikana yekutapurirana chirwere\ncheCovid-19. WFP iri kupa madhora gumi nemaviri ekuAmerica pamunhu kumhuri dzinenge dzakaonekwa kuti hadzichagona kuzviriritira mumadhorobha. Nyanzvi munyaya dzehupfumi uye vachishanda neLabor and Economic Development Researh Institute of Zimbabwe, Doctor Prosper Chitambara, vanoti mari iri kubatsirwa vanhu neWFP, haisi yekuti vanhu vagare sembozha, sezvo iri yekuti vanhu vawane chikafu chete. Pakatanga chirongwa ichi, WFP yaipa vanhu vanosvika mazana mananemakumi mashanu ezviuru, 450 000. Asi mugwaro rayo rakabuda mwedzi uno, WFP inoti vanhu vanosvika mamiriyoni maviri nezviuru mazana mana vave kuda rubatsro rwechikafu mumadhorobha.",WFP Yoronga Kuwedzera Mari yeChikafu Inopihwa Mhuri neSangano Iri
"Makurukota ehurumende yeSouth Africa pamwe nemapurisa vaita musangano nevagari vemumusha weDiepsloot, muJohannesburg, South Africa zvichitevera kufa kwechizvarwa cheZimbabwe, VaElvis Nyathi, avo vakapondwa nezvizvarwa zveSouth Africa svondo rino, izvo zviri kupomera zvizvarwa zvekune dzimwe nyika mhosva dzakasiyanasiyana munzvimbo iyi. Mumusangano uyu, uyo unonzi wanga uine hukasha kubva kumapoka maviri ezvizvarwa zveSouth Africa nezvekunze kwenyika, zvizvarwa zveSouth Africa zvinonzi zvakurudzira kuti zvizvarwa zvese zvekune dzimwe nyika, zvikuru vekuZimbabwe, vabude mumusha uyu zvichiti vari kupara mhosva dzakasiyanasiyana dzinosanganisira dzekuponda. Makurukota anonzi apinda mumusangano uyu anosanganisira gurukota rezvemapurisa mu south Africa, VaBheki Cele, gurukota rezvekudyidzana nedzimwe nyika muSouth Africa VaAaron Motsoaledi, pamwe nemutungamiri wedunhu re Gauteng VaDavid Makhura. VaNyathi vanonzi vakafa vachiita zvekutemwa nematombo vasati vapiswa nemoto nemusi weChitatu. Zvizvarwa zveSouth Africa zvinonzi zvakatanga kuratidzira zvichiti hazvisi kufara kuti mapurisa enyika iyi haasi kusunga vekunze vanonzi vari kutyora mutemo munyika iyi. Izvi zvinotevera kupondwa kwevanhu vasere vakapfurwa nepfuti mazuva adarika nematsotsi.",Makurukota emuSouth Africa Anosangana neVagari vemuDiepsloot Pamusoro peKurwiswa kweZvizvarwa zveKune Dzimwe Nyika
Mutungamiri wenyika yeAmerica vadonald trump nhasi vadoma mutongi wedare repamusoro soro mutsva VaBrett Kavanaugh kuti vatsive chigaro chakasiiwa naJustice Anthony Kennedy avo vakaenda pamudyandigere. Izvi zvave kureva kuti VaKavanaugh vave kuenda kudare reSenate kuti rivhote kuti votora chigaro ichi here. Bato rinopikisa remaDemocrats rinoti harisi kuvavhotera asi rine nhengo shoma zvekuti rinoda kuti vamwe vaviri kubva kumaRepublicans vavhote navo. America ine vatongi vapfumbamwe kudare repamusoro soro reSupreme Court.,VaTrump Vanodoma Mutongi weDare rePamusoro Soro muAmerica
Gurukota rinoona nezvematunhu VaSaviour Kasukuwere nemusi weChipiri vakati vakafanobata chigaro chemunyori mukuru weguta reHarare Amai Josephine Ncube vange vamiswa basa nameya weguta reHarare VaBernard Manyenyeni vadzoke pabasa. Amai Ncube vakamiswa basa vachipomerwa mhosva yekuzvitambirisa mari yakawanda uku guta richitatarika. Asi VaKasukuwere vati amai Ncube vakazoenda kumatare kanzuru inorasikirwa nemari. VaManyenyeni vanoti vanga vadaidzwa kumusangano uyu naVaKasukuwere asi vange vakabatikana. Vagari vemuHarare vanoti nyaya yekunetsana kwakanyanya pakati pameya naVaKssukuwere iri kupa kuti zvinhu zvirambe zvichinetsa munyika. No media source currently available ,VaKasukuwere Vodzora Vakuru veKanzuru Vange Vamiswa Basa naVaManyenyeni
Imwe imba yehurumende yeZimbabwe kuCape Town yatengeswa nhasi nemari inosvika marands mamiriyoni mazana matu kuti nyika ibhadhare chikwereti kuvamwe varime vakatorerwa minda kubva muna 2000 pasina kupihwa muripo. Rimwewo bhanga rekugermany rinonzi Group KFW Bank Gruppe range rabatanawo navanasapurazi ava richiti Zimbabwe yakatadza kubhadhara chikwereti. Asi mumirir weZimbabwe kuSouth Africa VaIsaac Moyo vakaudza Studio 7 kuti vachadzokera kumatare sezvo vachiti Zimbabwe yainge yabhadhara imwe mari yechikwereti ichi. Gweta rinorwira kodzero dzevanhu richishanda nesangano reHuman Rights Watch VaDewa Mavhinga vanoti zvaitwa kuZimbabwe zvinonyadzisa uye hazvipe chimiro chakanaka. Hurumende yeZimbabwe yakatenda kuti ichabhadhara vachena ava asi ikozvino haina mari. Nyaya iyi yakatanga mugore ra2008 mushure mekunge varimi vachena vanosvika makumi masere vaendesa nyaya yavo kudare reSADC Tribunal vachichema nerekuti vainge vatorerwa minda pachishandisa nyaya yerusarura ganda. Asi hurumende yeZimbabwe inoti minda yakatorwa kugadzirisa nyaya yekubvutwa kwainge kwaitwa minda nechisimba nevachena nyika isati yawana kuzvitonga kuzere. No media source currently available     ,Imba yeHurumende yeZimbabwe Yotengeswa kuSouth Africa neNyaya yeZvikwereti
"Mutauriri wedare reparamende, VaJacob Mudenda, vazivisa neChipiri kuti matunhu eHeadlands neHurungwe West haasisina vamiriri mudare reNational Assembly zvichitevera kudzingwa mubato reZanu PF kwakaitwa vaimirira nzvimbo idzi vanoti VaDidymus Mutasa naVaTemba Mliswa. VaMudenda vati vakatambira tsamba musi wa19 Kukadzi kubva kumunyori wezvekufambiswa kwemabasa muZanu PF yaivazivisa kuti vaviri ava vange vasisamirire zvido zveZanu PF mudare iri. Vati danho ravatora rinoenderana nezvinodiwa nebumbiro remitemo iri rinoti, munhu anorega kuve nhengo yedare iri kana achinge arega kana kumiswa kuve nhengo yebato raaimirira apo akasarudzwa kuve nhengo yedare iri. Vati kunyange hazvo VaMutasa vakanyorera kuparamende vachiti kudzingwa kwavo muZanu PF kwainge kuri kunze kwemutemo, izvi handizvo zvingavamise kudzinga vaviri ava mudare. Vati chinodiwa chete pasi pemutemo kuti bato rivazivise sezvakitwa neZanu PF uye vati paramende ichanyorera kumutungamiri wenyika pamwe neveZimbabwe Electoral Commission ichavaturira kuti matunhu eHeadlands neHurungwe West haasisina vamiriri kuitira kuti kuzoitwa sarudzo. VaMliswa vaudza Studio7 kuti havana chekutaura pari zvino uye hatina kukwanisa kutaura naVaMutasa kuti tinzwe divi ravo pane zvaitika. Nyanzvi munyaya dzemutemo zvakare vari mudzidzisi pachikoro cheUniversity of Zimbabwe, VaLovemore Madhuku, avo vanotungamira bato reNational Constitutional Assembly, vanoti VaMutasa naVaMliswa vane zviviri zvavanokwanisa kuita. Vati zviviri izvi kutambira zvaitwa nedare kana kuzvipikisa. VaMadhuku vanoti vaviri ava vane mukana wekubudirira panyaya iyi. No media source currently available ","VaMutasa, VaMliswa Vanodzingwa Muparamende"
"Veruzhinji vanofamba nemotokari maMutare vange vasina kujaira izvi saka vanoti danho iri richazunza homwe dzavo idzo dzakaboka kare nemamiriro akaita nyaya dzehupfumi munyika. Ukuwo vakuru vekanzuru yeguta iri vanoti zvavari kuita izvi zvichabatsira kuti vakwanise kupedza zvikwereti zvavainazvo kuvashandi nevamwe vanovaitira mabasa uye kuti muguta munge muchishambidzika. VaPeter Mamvura mugari wemuguta iri vanoti danho ratorwa nekanzuru iri harina nematuro ose. “Zvinofanirwa kunge zvichiitika kuti zvemapre-paid izvi zvinge zviripo chete kuedza kuisa order muguta nekuti motokari dzinge dzakarongeka mukumira kwadzo kwete kuti riitwe sedanho rekutsvaga mari sezviri kuitwa nekanzuru iyi. Mari inokwanisa kutsvaga nedzimwe nzira kwete zviri kuitwa izvi kuti pose pose pave kunzi tibhadhare mari kumisa motokari.” Mumwe mugari wemaMutare mumusha weWestlea VaLuke Rowa vanoti kanzuru yaifanirwa kusiya dzimwe nzvimbo dzekuti motokari dzipakiwe pachena kuitira vaye vanenge vasiri kuda kutora nguva refu vari panzvimbo. “Sekuona kwangu kanzuru haifaniri kuti nzvimbo dzose dzinge dzichibhadharwa kumisa motokari sezvavave kuita izvi, at least paifanirwa kunge paine pamwe patinopakawo mota for free imomo muguta macho.” Vanodaro VaRowa. VaJacob Mhaka vanobvumirana naVaRowa, “Taifanirwa kusiyirwawo padiki pokuti tinge tichimisawo motokari dzedu nekuti zvavepo izvi zvonetsa.” VaThomas Zongoroti vanogara kuFlorida muno maMutare, uye vanoita basa rekutengesa zvakasiyana-siyana vanoti vave kutoita zvekupaka motokari musango kana mumasendiraini. “Mazuva ano zvave kutonetsa kuti timise motokari muTown nekuti mapurisa ekanzuru ari kutishungurudza. Mukaona mafaindi acho e$30 haisi mari yekutamba nayo apa vanhu mazuva ano hatina kana cent , inobvepi mari yacho panguva ino?” vanobvunza VaZongoroti Muzvare Jacquiline Tsepho anebhizinesi rezvinotengesa zvinodhaka muguta reMutare anoti kuita uku kuchamukanganisira bhizinesi rake rebhawa uye nerebhuchari. “Aaah we are not happy at all, coz you see kana munhu achida kutenga chinhu chedollar mushop then odzoka aclampiwa saka zvinorevei haa, hazviiti.” Anodaro muzvare Tsepho. VaDavid Mutambirwa vesanganoi revagari vemugura reMutare reMutare Residents and Ratepayers Association vanoti zviri kuitwa nekanzuru zvinosuwisa kwazvo uye vanoti vatoronga kuti vazosangane nemakanzura pamwechete nameya uye munyori weguta kuti vavape zvichemo zvavo. Meya weguta reMutare VaTatenda Nhamarare vanoti kanzuru yavo iri kutsvaga chouviri; saka nyaya yemapre-paid parking zones imwe yenzira yekuita izvi kuitira kuti vapedze zvikwereti zvine guta iri zvimwe zviri muvanhu, makambani uye nekumapazi ehurumende. “Sekanzuru takatora danho iri senzira yekuti tiwane mari yekugadzirisa nzira dzedu sezvo muchiziva kuti imwe yatakapiwa neZinara iri shoma mukuitira kuti migwagwa yedu inge yakanaka pamwechete nekuita odha muguta racho.” VaNhamarare vanodaro. Meya Nhamarare vanoti kanzuru yavo iri kuwana madhora ari pakati pezviuru gumi nezvishanu kusvika pazviuru makumi maviri pamwedzi woga woga kubva kumitero yekupaka motokari muguta. No media source currently available   ",Vagari vekwaMutare Vochema Chema neMari dzeKupaka Motokari
"Mukuru wemauto emuAmerica, General Mark Milley vanoti mauto emuRussia zviuru zana kana kuti 100 000 vafa kana kuti vaurayiwa muhondo neUkraine. Vatiwo Ukraine inogona kunge yarasikirwa nehuwandu humwe chete hwemauto. Nhepfenyuro yeReuters inoti haisati yanzwa divi reRussia panyaya iyi. VaMilley vakataura mashoko aya kuNew York vakakurudzira runyarari kuti vanhu vasarambe vachifa. Nezuro Russia yakati nekutya kuti mauto ayo anoparadzwa neUkraine muguta raKherson yainge yodududza kubuda muguta iri. General Milley vanoti vanhu vari pakati pemamiriyoni gumi nemashanu nemamiriyoni makumi matatu kana kuti 15 kusvika 30 million vamanikidzwa kupinda muhupoteri uye zvizvarwa zveUkraine zvisiri mauto zviuru makumu mana zvafa muhondo iyi. ","America Inoti Mauto eRussia Zviuru Zana (100,000) Afa Kana Kukuvara muHondo neUkraine"
"Hurumende yazivisa kuti yapa muzinda weZimbabwe uri muSouth Africa mvumo yakakosha kana kuti special waiver, yekufambisa mabasa ekudzoswa kumusha kwemitumbi yezvizvarwa zveZimbabwe zvinenge zvashaikira munyika iyi munguva ino yeCovid-19. Mashoko aburitswa nemunyori mubazi rezvekuburitswa kwemashoko, VaNick Mangwana, padandemutande reTwitter anoti zvizvarwa zveZimbabwe zvinenge zvisina magwaro ekufambisa zvinenge zvashaya zvave kukwanisawo kudzoswa kumusha zvisina dambudziko. VaMangwana vakati izvi zvave kukwanisa kuitika kana hama dzemufi dzakangokwanisa chete kuwana gwaro re affidavit rinobva kuna sabhuku wavokana sadunhu vekwazvinobva, kana affidavit inobva kuhama dzemufi. Hurongwa uhwu husati hwavepo, magwaro ekutakura mutumbi anonzi aitotumirwa kuZimbabwe kuti agadziriswe, izvo zvinonzi zvaitora nguva vanhu vakamirira. Zvizvarwa zveZimbabwe zvakawanda zviri muSouth Africa, zvikuru zviya zvinenge zvisina magwaro akakwana zvanga zvichishaira munyika iyi, zvinonzi zvanga zvichitarisana nedambudziko gukutu kuti mitumbi yazvo ikwanise kuendeswa kumusha kunoradzikwa zvine ruremekedzo. Sachigaro verimwe remasangano anobatsira vana veZimbabwe muSouth Africa, reGlobal Zimbabwe Forum, VaSolomon Sox Chikowero, vanoti sesangano vanotambira nemufaro hurongwa uhwu sezvo huchaderedza nguva ichatorwa nevehukama vachifambira mapepa ekuti vakwanise kutakura mutumbi kuenda nawo kumusha. VaChikowero vanoti zvimwe zvizvarwa zveZimbabwe zvakawanda zviri muSouth Africa zvisina mapepa zvinopedzisira zvave kushandisa magwaro enhema anenge asina mazita avo chaiwo, izvo zvinozonetsa kana vanhu ava vakazenge vashaya. Asi vanoti hurumende inofanirwa kubatsirawo pakutakurwa kwemitumbi kuendeswa kumusha, sezvo dzimwe mhuri dziri kutatarika kuunganidza mari dzinenge dzichidiwa kuti zvibudirire. No media source currently available ",Hurumende Inopa Muzinda weZimbabwe kuSouth Africa Mvumo Yekufambisa Mapepa eVanofira Munyika Iyi
"Sangano reJudicial Service Commission. JSC, rinoti riri kuvandudza mashandiro ematare ese munyika izvo zvicharerutsira vakaremara pamwe neveruzhinji munyika. Mumashoko avo pakucherechedza makore gumi nerimwe, komisheni iyi yava kushanda yakazvimirira kubva kubazi rezvemutemo, munyori weJSC, VaWalter Chikwana, vati chimwe chezvinangwa zvavo gore rino kuona kurerutsira vakaremara pakuenda kumatare pamwe nekuverenga magwaro emutemo. VaChikwana vati gore rino chete vane hurongwa hwekugadzirisa zvivakwa pamatare ese munyika kuti vaya vanofamba nemaWheelchair vakwanise kupinda mumatare. Vatiwo mitemo yakaita seMaintanance Act, Children’s Act nemimwe ichaiswa muzvinyorwa zveBraiile kuti vakwanise kushandisa mumatare. VaChikwana vatiwo vachagdzira gwaro rekubatsira vanoshandisa mitauro yemaoko uye vati vashandi vese vemumatare vachidziswa pamusoro pemutauro uyu. VaMasimba Kuchera avo vanoshanda nesangano reCentre fo Disability and Development vaudza Studio 7 kuti vanotambira hurongwa hweJSC vakati vanovimba kuti huchabudirira. Gweta zvakare vari nhengo yesangano reLawyers with Disability Association, VaAbraham Mateta, vati zviri kurongwa zvakanaka chose asi zvakakosha kuti vanoshanda mumatare kusanganisira vatongi, vanyori nevaturikiri vanzwisise nyaya dzine chekuita nekuremara. Pava nechirongwa chinonzi Intergrated Electronic Case Management System chiri kutungamirwa nemutongi wedare repamusoro, Justice Joseph Mafusire. Justice Mafusire vaudza Studio7 kuti izvi zvicharerutsira vanhu nekuti hapachashandiswa mapepa akawanda sezviri kuitika pari zvino. Justice Mafusire vati vanotarisira kuti kusvika muna Ndira gore rinouuya matare epamusoro eConstitutional Court neSupreme Court anenge ave kushandisa nzira iyi. No media source currently available ",Matare Ovandudzwa Kuitira Kurerutsira Vakaremara
"Rimwe sangano rakazvimkiirira rinorwira kodzero dzemadzimai nevanasikana reZimbabwe Women Against Corruption Trust (ZWACT) rinoti vanhukadzi nevasikana ndivo vari kunyanya kutambudzwa nenyaya dzehuori dziri kuitika munyika. ZWACT inoti hurumende inofanirwa kupindira uye kubatsira mukuona kuti vanhukadzi vakwanisa kumhan`ara nyaya dzehuori vasingazikanwi kuti hurumende igoongorora nekusunga vanhu vanoita izvi. Mukuru weZimbabwe Women Against Corruption Trust, Muzvare Sandra Matendere, vanoti mabasa anoitwa nevanhukadzi ndiwo anoita kuti vasangane nezvehuori kudarika vanhurume, vachiti madzimai anobvisiswa mari yechiwokomuhomwe kuzvipatara, kuzvikoro kwavanonotsvakira vana nzvimbo yechikoro, kwavanonotsvaka mvura yekushandisa mudzimba, kumahofisi ehurumende kwavanotora magwaro ekuzvarwa kwevana nedzimwe nzvimbo. Muzvare Matendere vanoti madzimai anotya kutaura pamusoro pemari dzavanobvisiswa idzi nekuti vanenge vachida kubatsirwa uye vachitya kuti vakamhang`ara vanozozvikanda mukanwa mamupere. Hatina kukwanisa kunzwa diri regurukota rezvemukati menyika VaKzembe Kazembe asi vanogara vachiikurudzira vanhu kuti vanhu vamhan`are nyaya dzehuwori kumapurisa. No media source currently available",Zimbabwe Women Against Corruption Trust Inoti Vanhukadzi Vaona Nhamo Nekubhadhariswa yeChiwokomuhomwe
"Komiti inoona nezvekurongwa kwemisangano mubato rinopikisa reMDC-T, yeNational Organising Committee, yasangana pamuzinda webato iri muHarare neChipiri mangwanani kuti ironge nezvegadziriro yesarudzo, idzo dziri kutarisirwa gore rino. Mutauriri webato, VaObert Gutu, vanoti zvikuru zvakurukurwa mumusangano uyu ndezvekuti vachamirira bato musarudzo vachasarudzwa sei, uye kuti ndavanaani vanenge vachizovhotawo. VaGutu vanoti kunyange bato ravo riri mumubatanidzwa weMDC Alliance, chibvumirano chekuumba mubatanidzwa uyu hachirambidzi mapato kuita gadziriro dzawo akazvimirira. Asi VaGutu vanoti munzvimbo dzinenge dziine kuwirirana kwenhengo kuti dzinoda kumirirwa nani musarudzo, bato ravo harisi kuzoita sarudzo dzekutsvaga vachamirira bato kana kuti primary election. VaGutu vanotiwo imwe nyaya huru yakurukurwa mumusangano uyu ndeye hurongwa hwemisangano ichaitwa nebato ravo munyika yose inenge yakanangana nekutsvaga rutsigiro pamberi pesarudzo. No media source currently available ",Bato reMDC-T Rotanga Hurongwa hweKugadzirira Sarudzo
"Mutungamiri wesangano rinomirira varairidzi vekumaruwa, reAmalgamated Rural Teachers’ Union of Zimbabwe, ARTUZ, vasungwa nemapurisa neChishanu vachipomerwa mhosva yekuve nechekuita nekuratidzira kwakaitwa nenhengo dzavo kuMasvingo nemusi weMuvhuro dzichida kuti hurumende idzipe mihoro yadzo nemari yekuAmerica. Munyori mukuru wesangano reARTUZ, VaRobson Chere vanoti VaMasaraure vashevedzwa mangwanani nemapurisa edivi reLaw and Order muHarare vachinzi vanoda kubvunzurudzwa nezvekuratidzira uku, asi pavasvika pakamba yeHarare Central Police Station vawana vakamirirwa nemapurisa ekuMasvingo, ayo abva angovatora ndokuenda navo. VaChere, avo vambobvunzurudzwawo nemapurisa panyaya yekupambwa kavakamboitwa gore rapera, vanoti vaudzwa negweta raVaMasaraure kuti vacharara muchitokisi vachitarisirwa kumiswa pamberi pedare Mugovera kwakare kuMasvingo. Studio 7 yakundikana kunzwa divi remapurisa panyaya iyi. Nhengo dzeARTUZ dzakaratidzira dzichida kuti dzipiwe mihoro yadzo nemari yekuAmerica inoita mazana mashanu nemakumi maviri emadhora pamwedzi. No media source currently available ","Mutungamiri weARTUZ, VaObert Masaraure, Vanosungwa neMapurisa"
"Vamwe vanhu vakawanda munyika vari kukurudzira kuti zvikoro zvivhurwe sezvo huwandu hwevanhu vari kurwara nekufa nechirwere cheCovid-19 hwaderera. Mumwe wevanhu ava, Muzvare Rudo Magwanyata, avo vanoshanda nesangano rinorwira kodzero dzevanasikana, Shamwariyemwanasikana, vati kuvharwa kwezvikoro kuri kupa mukana wekuti vanasikana vaite zvepabonde nekubata pamuviri Muzvare Magwanyafa vawedzerawo vachiti kuvharwa kwezvikoro uku kuri kuwedzerawo kusarira shure kwevana vanobva kumhuri dzinoshaya avo vasiri kukwanisa kuita zvidzidzo zvepamadandemutande. Imwe nyanzvi munyaya dzebudiriro yevana, Amai Chinga Govhati, vatiwo kunyange hazvo zvakakosha kudzivirira denda reCovid-19, hurumende inofanirwawo kuzadzisa kodzero dzevana dzekuwana dzidzo. Amai Govhati vakurudzirawo kuti muzvikoro muiswe zvekushandisa zvakakwana zvinoita kuti zvikoro zvikwanise kurwisa denda reCovid-19. Munyori mukuru musangano rinomirira vadzidzisi vekumaruwa re Almagamated Rural Teachers Union of Zimbabwe, VaRobson Chere, vatiwo mushure memakore maviri denda iri ravako, vanga vaine tarisiro yekuti hurumende inge yagadzirisa nyaya yezvikwanisiro muzvikoro pamwe nenyaya yemihoro yavadzidzi. Mutungamiri wesangano reMedical and Dental Private Practitioners of Zimbabwe Association, Dr Johannes Marisa, vatiwo chirwere ichi chadzikira zvekuti zvikoro zvinogona kuvhurwa. Mutauriri webazi redzidzo yepasi, VaTaungana Ndoro, vati havakwanisi kutaura nezvenyaya iyi sezvo sebazi vachitevedzera zvinenge zvataurwa nemutungamiriri wenyika. Asi mukuru anoona nezveCovid-19 munyika, Doctor Agnes Mahomva, vaudza Studio7 kuti zvikoro zvichavhurwa chete kana hurumende yagutsikana kuti vadzidzi nevarairidzi havazopindi mudambudziko rechirwere cheCovid-19. Hurumende yakawedzera nemasvondo maviri kuvharwa kwenyika, izvo zvakaita kuti zvikoro zvisavhurwe. No media source currently available ",Vabereki Vokurudzira Kuvhurwa kweZvikoro
"Vamwe vagari vemuChinhoyi vanoti havasi kufara nedanho riri kutorwa nebazi rekwaRegistrar General rekuramba kubhadhara nemakadhi kana vanhu vachida kutora magwaro avo kumahofisi aya. Vagari ava vanoti vashandi vekumahofisi anotorwa magwaro ekufambisa, zvitupa pamwe nemagwaro ekuberekwa, vari kuramba kuti munhu abhadhare achishandisa kadhi risiri rake kana rehama yake. Vashandi vekumahofisi anotorwa magwaro ekufambisa ava vari kuti kana munhu asina mari haafanirwe kushandise kadhi remumwe munhu waasina zita rechipiri rakafanana naye. Danho iri rashorwa nevagari vakawanda vachiti zvinoshamisa kuti hurumende, iyo iri kukurudzira kuti vanhu vashandise makandi, ndiyozve yotuma vashandi vayo kuti varambe kubhadharisa nemakadhi. Mumwe wevarambirwa kushandisa kadhi apo vanga vachida kubhadharira mwana wehanzvadzi yavo, ndiVaGladman Ndemera. VaNdemera vanoti vanoona kuramba kubhadhara nekadhi sedanho revashandi vehurumende rekuda kuti ivo vozoshandisa makadhi avo kutora mari inenge yabhadharwa nevanhu. Mumwe mugari wekuKanyaga, kuMakonde, Amai Rudo Kamudyariwa, vanoti vashamisika apo varambirwa kushandisa kadhi remurume wavo kutoresa munin’ina wavo gwaro rekufambisa. VaNdemera vanoti kushandisa kadhi remumwe munhu kubhadhara hazvina basa sezvo mari ichienda kumwe chete. VaNdemera vanoti mabazi ehurumende anofanirwa kutorwa semuenzaniso uye vanopiwa mari nebhangi guru renyika kana paine zvavanenge vachida kutenga kunze kwenyika. Mukuru pamahofisi ekwaRegistrar General muChinhoyi, VaKelvin Maturi, vabvuma kuti havasi kubvumira kuti vanhu vashandisirane makadhi pakubhadhara senzira yekuderedza chitsotsi chiri kuitika pahofisi pavo nekuda kwekushayikwa kwemari munyika. VaMaturi vabvumawo kuti vanonyatsoongorora kuti vanhu vari kuda kushandisirana kadhi ndeve hukama here kana kuti kwete. Asi pavabvunzwa kuti mutemo wehurumende here kana kuti vari kutevedzera zvinyorwa zvebazi ravo VaMaturi vadzambadzamba vachiti havazive sezvo vari kutevedzera zvavakanzi vaite nevakuru vavo kuHarare. Gwaro rekufambisa rinobhadharwa madhora makumi mashanu nemadhora matatu uye munhu ave kumiririra mavhiki matanhatu kuti ribude. Studio 7 haina kukwanisa kunzwa kuna Registrar-General, VaTobaiwa Mudede, panyaya iyi. Vanhu vari kutadza kuwana mari dzavo kumabhangi sezvo mabhangi ari kuti haana mari yekupa vanhu munyika. Vakawanda vari kurara mumitsetse yemabhangi asi nguva dzakawanda vari kungoshaya mari. Mabhangi akawanda ave kupa vanhu madhora makumi maviri emadhora kuvanhu vashoma vasingadarike makumi mashanu pazuva. Nekuda kwedambudziko rekushayikwa kwemari munyika hurumende iri kukurudzira kuti vanhu vashandise makadhi kubhadhara zvinhu zvavanenge vatenga kana zvavanenge vaitirwa. No media source currently available ",Vanoda Kutora Magwaro Avo kwaRegistrar General Vonetsekana
"Hurumende yeZimbabwe haikwanise kushandisa chibvumirano chayo che Extradition Treaty icho yakanyorerana ne America muna 1997. Hurumende yeZimbabwe haikwanise kushandisa chibvumirano chayo che Extradition Treaty icho yakanyorerana ne America muna 1997. Richipa mutongo waro panyaya yakakwidzwa kudare iri nemagweta ari kumirira Andrew Tashanduka Bere, uyo akasungwa nemapurisa kuChiredzi nechinangwa chekuti adzoserwe ku America uko akatiza mushure mekuwanikwa aine mhosva yekuba mari yemitero inodarika mamiriyoni manomwe emadhora, mutongi wedare iri, Va David Mangota, neChitatu vakati hapana mutemo weparamende unotsigira chibvumirano chiripo pakati pe America neZimbabwe, nokudaro musungwa haaendeswe kuAmerica. Izvi zvinoreva kuti Bere anofanirwa kubviswa muhusungwa. America yanga ichadawo zvakare kuti vamwe vari kupomerwa mhosva pamwe chete naBere, Julius Marimbire na Chris Marimbire, vasungwe uye kudzoserwa kuAmerica uko vakapara mhosva asi iizvi hazvigoneki kuti zviitwe sezvo hurumende yeZimbabwe isina simba rekuita izvi. Vana mazvikokota vezvemutemo vanotiwo kunofanirwa kuti kuitwe chisungo nedare reparamende chinoita kuti chibvumirano ichi chiitwe mutemo. Vachitsanangura mashandiro anoita chibvumirano ichi, gweta rine mukurumbira munyika, VaTendai Biti, vati hurumende yakatadza basa nekusaunza chibvumirano ichi pamberi pedare reparamende kuitira kuti chizoitwa mutemo. Vatiwo kune zvimwe zvibvumirano nedzimwe nyika dzisiri America zviri kushanda sezvazvinofanira kuti zviite. No media source currently available ",Dare Rinoti Zimbabwe Haikwanisi Kudzosera Vasungwa kuAmerica
"Vebato reMDC Alliance neZanu-PF vave kuudzana meno amire panyaya yekudzoswa kwoitwa nehurumende chirongwa cheNational Youth Service pamberi pesarudzo dza2023. Chirongwa chekutanga cheNational Youth Service chakaparurwa paimbova pakamba yemauto ye2 Brigade kuMt Darwin muna 2001. Kunyangwe hurumende yaiti yaida kudzidzisa vechidiki kuti vade nyika yavo, vechidiki ava vaidzidziswa zvechiuto nevaive varwi vehondo yerusununguko, mapurisa uye mauto. Bazi rezvevechidiki raitungamirwa nevaive gurukota rezvevechidiki mushakabvu Border Gezi rakatenda kuti raidzidzisa vechidiki zvechiuto kuitira kuti vakwanise kudzivirira nyika kana vodiwa. Mamwe masangano anorwira kodzero dzevanhu anoti vechidiki ava vaibata chibharo uye kuita mhirizhonga vachitsigira bato reZanu-PF. Asi hurumende inoti vaizorwa mafuta enguruve yavasina kudya sezvo vamwe vacho vave kuita mabasa epamusoro muhurumende. Mukuru mubazi rezvekuburitswa kwemashoko muZanu-PF, VaTafadzwa Mugwadi, vanoti chinangwa chechirongwa cheNational Youth Service ndechekuti vechidiki vade nyika yavo. Mutauriri wevechidiki muMDC Alliance Youth Assembly, VaStephen Chuma, vanoti zviri kuitwa neZanu-PF zvakanangana nekuda kuita mhirizhonga pamberi pesarudzo dza2023. No media source currently available ",Nyaya yeYouth Service Younza Kusawirirana Pakati peZanu-PF neMDC Allianc
"Mutungamiri weEquatorial Guinea VaTheodoro Obiang Nguema Mbasogo vakapinda muHarare nemusi weChina mukushanya kwemazuva maviri. Vakabva vananga kuState House kunoita nhaurirano nemutungamiri wenyika VaEmmerson Mnangagwa paState House. Nekune rumwe makurukota ehurumende auya naVaMbasogo arikuita musangano nemakurukota ehurumende yemuno. VaMbasogo vari kufamba negurukota rinoona nezvinoitika kunze kwenyika, gurukota rezvekuchengetedzwa kwenyika,gurukota rezvekutengeserana nedzimwe nyika pamwe nevamwe vakuru-vakuru muhurumende yavo. Mupepeti webenhau reThe Observer, VaBarnabas Thondlana, vati Zimbabwe ingangowana chouviri kubva pakushanya kwaVaMbasogo sezvo kunyika kwavo kune mafuta. Kushanya kwaVaMbasogo kunouyawo panguva iyo nyika yakatarisana nedambudziko rekushaikwa kwemafuta edzimotokari. Imwe nyanzvi munyaya dzezvematongerwo enyika uye vachishanda nesangano reRevolutionary Research Institute of Zimbabwe, VaTjenesani Ntungagwa vati hapana zvakawanda zvekunyanyoyarisira kubva kuhurumende yaVaMbasogo munyaya dzezvehupfumi sezvo vachiti ruzhinji rwevanhu rwuri kunhonga svosve nemuromo kuEquatorial Guinea. VaMbasogo vakatarisirwa kusangana nevaimbova mutungamiri wenyika VaRobert Mugabe mangwana. VaMbasogo avo vari kufamba nechikwata chevanhu makumi matanhatu nevana vakatarisirwa kudzokera kunyika kwavo mangwana kana vapedza misangano yavavinga. No media source currently available  ",Mutungmiri weNyika yeEquatorial Guinea VaNguema Mbasogo Voita Musangano naVaMnangagwa
"Mutungamiri wenyika VaEmmerson Mnangagwa vakurudzira kuti munyika muve nerunyararo pazuva ranhasi rekucherechedza makore makumi matatu nemashanu panyoreranwa chibvumirano chekubatana kana kuti Unity Accord pakati peZanu nePF Zapu. Mapurisa emuBulawayo nhasi amisa kurangarirwa kwevanhu vakafa munguva yeGukurahundi kwange kwarongwa nerimwe sangano senzira yekucherechedza zuva reUnity Day akasunga vamwe vanhu. Mutungamiri wenyika yeUkraine VaVolodymyr Zelenskyy votenda America nerubatsifro muhondo neRussia iyo iri kuyambira kuti zvichatopa kuti hondo ienderere mberi. Muchirongwa cheWomen’s RoundTable, tiri kutaura nyaya yeZuva rekubatana kana kuti Unity Day tichizeya kuti munyika mune runyararo here rungapa kuti madzimai ashande akasungunuka pasina kumbunyikidzwa munyayadzezvematongerwo enyika kunyanya. Kana muchida kupinda muchirongwa ichi, kanawo kutumira mashoko kuStudio7, shandisai WhatsApp nhamba dzinoti 001 202 465 0318. Vanoda kutererera Studio7, tibateyi na7pm pamasaisai anoti 909 am 4930; 13860, 15460 Kilohertz paShort Wave mazuva ose ","Misoro yeNhau dzaNhasi, China, Zvita 22. 2022"
"Kunyange hazvo paine ongororo yeAfrobarometer inoratidza kuti vanhu vakawanda munyika vanoda kuti mapato anopikisa aite mushandirapamwe sarudzo dzemuna 2018 dzisati dzaitwa, izvi zvinenge zviri kukona n’anga murapwa achida. Mamwe mapato gumi nemana anopikisa akanyorerana chibvumirano chekuumba mubatanidzwa sarudzo dzegore rinouya dzisati dzaitwa. Chibvumiramo ichi chakanyoreranwa kuSouth Africa svondo rapera uye gungano iri pari zvino rinonzi Mass Opposition Movement kana kuti MOM. Mapato aya anosanganisira rePeople's Democratic Party, PDP, Renewal Democrats of Zimbabwe, RDZ, Zapu nemamwe. Asi mumubatanidzwa uyu hamuna mamwe mapato makuru anopikisa akaita seMDC inotungamirwa naVaMorgan Tsvangirai, MDC inotungamirwa naVaWelshman Ncube, National People's Party, NPP, iyo iri kufanotungamirwa naAmai Joice Mujuru uye Transform Zimbabwe inotungamirwa naVaJacob Ngarivhume. VaTsvangirai nevamwe vavo vakanyorerana zvibvumirano zvekudawo kuumba mumwe mubatanidzwa kana kuti maMemorandum of Understanding. Nyaya yekutadza kushandirapamwe iyi iri kushorwa nevakawanda munyika kusanganisira nyanzvi munyaya dzezvematongerwo enyika, VaPromise Sande, avo vanoti nyaya yekuda zvigaro yauraya nyika. Vanhu vari kuodzwawo moyo nenyaya yekuti kune vari kuyedza kubatana ava pane kukandirana makobvu nematete zvinopa kuti mibatanidzwa yacho ibve yaita zinyeke nyeke. Semuenzaniso, veMDC-T neveNPP vatotanga kunetsana nenyaya yehutungamiri. VaTsvangirai vanoti vakazvipira kuti mubatanidzwa uyu ubudirire. Mashoko aya anotsinhirwawo nemutevedzeri waAmai Joyce Mujuru, VaSamuel Sipepa Nkomo, avo vanoti pakaitwa mubatanidzwa, Amai Mujuru ndivo vanofanira kutungamira asi vachiti nhaurirano dziri kuenderera mberi. Mutauriri webato reRDZ, VaPishai Muchauraya, vanotenda kuti kana kumubatanidzwa wavo zvinogona kunetsa kuti ndiyani anotungamira asi vakazvipira kutsvaga kana munhu wekunze asina bato raanomiririra. Vanotungamira bato rePDP, VaTendai Biti, vanotiwo chimwe chiri kunetsa pakuyedza kuumba mubatanidzwa wevanopikisa inyaya yekuti hapachina nguva yakakwana yekuita nhaurirano sezvo ndima iripo yakakurisa. Mashoko aVaBiti ari kutsinhirwawo nenyanzvi munyaya dzezvematongerwo enyika vachitungamira Media Center, VaEarnest Mudzengi. Asi sachigaro webato reZanu-PF kuBritain, VaNick Mangawana, vanoti mapato anopikisa ari kutambisa nguva uye haakwanise kukunda bato reZanu-PF musarudzo. VaMudzengi vanotiwo pane zvimwe zvakakosha zvinoda kuitwa nevanopikisa sarudzo dzisati dzaitwa nekudaro nguva yekuswera vachiita zvedambe hapana. Sangano ravanachipangamazano reInstitute for Security Studies, ISS, rinoti kuti mapato anopikisa akunde musarudzo anofanira kuti aumbe mubatanidzwa. Izvi ndizvo zvakaitika muNigeria, Kenya neGambia. Chipangamazano muISS, VaSimon Allison, vanoti muZimbabwe nyaya yekusave nekuvimbikana kwevanopikisa ndiyo yapa kuti kuumba mubatanidzwa kunetse. No media source currently available  ",Kuumba Mubatanidzwa weMapato Anopikisa Kwonetsa
"Vaimbova munyori mukuru weUnited Nations VaKofi Annan vari kutungamira chikwata chavanasorojena kana kuti The Elders kunoongorora nyaya yesarudzo muZimbabwe kubva musi weChina kusvika Mugovera. Vamwe vari mukanzuru iyi vari kuenda kuZimbabwe vanosanganisa Amai Mary Robinson avo vaimbova mutungamiri weIreland uye vaimbotungamira komisheni yeUnited Nations inoona nezvekodzero dzevanhu kana kuti UN High Commissioner for Human Rights uye VaLakhdar Brahimi vaive gurukota rezvekudyidzana nedzimwe nyika muAlgeria vari munyarikanani muUnited Nations. VaAnnan nechikwata chavo vari kutarisirwa kusangana nevemapato ezvematongerwo enyika, Zimbabwe Electoral Commission uye masangano akazvimirira. Muna 2008 chikwata chavanasorojena ichi chaisanganisira vaimbova mutungamiri wenyika yeAmerica VaJimmy Carter, VaAnnan nemudzimai waVaMandela, Amai Graca Machel chakarambidzwa kupinda muZimbabwe nevaive mutungamiri wenyika VaRobert Mugabe. Nyanzvi munyaya dzezvematongerwo enyika vachitungamira Media Centre VaEarnest Mudzengi vanoti rwendo rwaVaAnnan urwu rwakakosha zvikuru kuZimbabwe iyo yakatariswa nenyika dzepasi rose kuti ionekwe kuti yatora gwara idzva here kubva zvabviswa vaimbove mutungamiri wenyika VaRobert Mugabe pachigaro nemauto gore rapera. No media source currently available   ",VaKofi Annan Vonanga kuZimbabwe Kunoona nezveSarudzo
"Vakambove gurukota rezveupfumi munguva yehurumende yemubatanidzwa, uye vari mutungamiri webato rinopikisa, VaTendai Biti vanoti mamiriro akaita zvinhu munyaya dzezvematongerwo enyika pamwe nezveupfumi asvika pachidanho chakaipa uye nyika inogona kupinda mukusagadzikana chero nguva. Vanoti hurumende yemubatanidzwa chete ndiyo inogona kubatsira Zimbabwe kubva mumatope mayiri uye kudzivirira kutorwa kwemasimba ekutonga nechisimba. Nhengo yeZanu PF uye vari mutevedzeri wegurukota rezvekurima vachiona nezvezvipfuwo, VaPaddy Zhanda vanoramba mashoko ekuti vakapa mvumo kuvanhu vakapinda nekuvaka zvisiri pamutemo papurazi ravo reCaledonia riri pedyo neHarare. Kunetsana kworamba kuchiendera mberi mubato reZanu PF. Nhasi murwiri wekodzero dzevanhu akapambwa VaItai Dzamara vasvitsa mwedzi minomwe vatsakatika. Iyi ndiyo mimwe yemisoro yedu yenhau dzedu dzanhasi. Musakanganwa chirongwa chedu cheLiveTalk na8:30pm apo tichatarisa nezve remangwana renyika VaMugabe vabva pachigaro. Munotibata pa 909 am, kana pa 12080, ne15460 Kilohertz pa Shortwave kana paFacebook peji redu reVOAShona. No media source currently available ","Misoro yeNhau, Chishanu, Gumiguru 09 2015"
"Bato reZAPU rinoti kuitwa kwegungano revaimbi rekukurudzira kubviswa kwezvirango kana kuti anti-sanctions gala pamwe nekucherechedzwa kwezuva reAnti-Sanctions Day kurasa mari uye mucherechedzo wekutadza kwehurumende kuziva zvinhu zvakakoshera nyika. Vachipa pfungwa dzavo pamusoro penyaya iyi, mutauriri webato reZAPU VaIphithule Maphosa vaudza Studio 7 kuti kuitwa kwe anti-sanctions gala uye kucherechedzwa kwezuva reAnti-sanctions Day kupedzera hoko padehwe reshindi. \n\nVati chokwadi chaicho ndechekuti Zimbabwe haisi pasi pezvirango asi kuti vakuru vakuru vashoma vebato riri kutonga reZanu PF ndivo vari pasi pezvirango. \n\nVaMaphosa vatiwo chinhu chinoshamisa kuti nyika dzemubatanidzwa weSouthern Africa Development Community, SADC, dzakabatirira panyaya iyi dzichitsigira nyaya yekurwiswa kwezvirango, asi hapana pavakambosimudza muromo pakumbunyikidzwa kwekodzero dzevanhu munyika kusanganisira kuuraiwa kwevanhu nekuda kwezvematongero enyika. Vachitaura padandemutande ravo reTwitter mutauriri webato reNational Patriotic Front VaJealousy Mawarire vati havawone kubviswa kwezvirango kuchizobatsira kuti bato riri kutonga reZanu PF risiye muitiro waro wavati ndewekutonga nedemo richityora kodzero dzevanhu uye kuita zvehuwori. Asi nhengo yeboka reCentral Committee yebato reZanu PF uye vakambove mumiriri weMpopoma mudare reparamende VaJoseph Tshuma vaudza Studio 7 kuti zvakakosha kuti vanhu vose munyika kusanganisira vemapato anopikisa vatsigire kurudziro yekubviswa kwezvirango vachiti zviri kukanganisa mamiriro ehupfumi hwenyika, izvo zviri kuzoita kuti veruzhinji munyika vatambure. Mudzidzisi wezvidzidzo zvepamusoro zvehutongi hwejekerere nebudiriro vari muongorori wezvematongerwo enyika, VaVincent Chakunda, vanotsigira maonero ekuti zvirango zviri kukanganisa hupfumi hwenyika vachishorawo maonero ekuti sezvo zvirango izvi zvakatemerwa vakuru vakuru vebato reZanu PF chete hazvina zvazvinokanganisa. Vati vakuru vakuru ava vane nzira dzekunzvenga nadzo zvirango izvi uye veruzhinji ndivo vanoona nhamo nekuda kwezvirango izvi. Asi VaChakunda vati zvinhu zvakakoshawo zvikuru kuti hurumende igadzirise zvairi kutadza zvinove zvakaita kuti nyika itemerwe zvirango. Chirongwa cheAnti-sanctions gala chiri kuitwa mangwana muBulawayo asi chichaitirwa padandemutande senzira yekutevedzera zvinodiwa pakudzivirira kupararira kwehutachiwana hwecoronavirus hunokonzera chirwere cheCovid-19. Kubva gore rapera, SADC yakatara musi wa 25 Gumiguru sezuva rekushoropodza zvirango zvinonzi nehurumende neZanu PF zvakatemerwa nyika. Hurumende iri kukurudzira vanhu vese, kusanganisira vemapato anopikisa, kuti vabatane mukushoropodza zvirango izvi, asi bato reMDC Alliance rakatobuda pachena kuti harisi kuzove nechekuita nehurongwa uhwu. No media source currently available   ​","ZAPU Yoshoropodza Mutambo weKuunganidza Vaimbi Vachikurudzira Kubviswa kweZvirango, weAnti-Sanctions Gala"
"Mapoka evanhu akawanda ari kushamisika nemashoko emutungamiri wenyika VaRobert Mugabe avanonzi vakaudza gurukota rezvekutongwa kwematunhu uye vachiona nezvematongerwo enyika mubato reZanu PF, VaSavior Kasukuwere, pamusoro pehuwori hunonzi huri kuitwa mukupiwa kwemasitendi anofanirwa kunge achiwaniswa vechidiki veZanu PF. VaMugabe vanonzi vakashamisawo kana ivo VaKasukuwere nekuvabvunza nezvenyaya iyi, vachiti mashoko ari kupinda munzeve dzavo anoratidza kuti VaKasukuwere vakapa vanhu vasineyi nechekuita nevechidiki, vakaita samuporofita Walter Magaya, Amai Sarah Mahoka, kusanganisira nemunin’ina waivo VaKasukuwere, VaTongai Kasukuwere. Vemapato anopikisa vagara vari kuchema nehuwori hwavanonoti huri kuitika mukugoverwa kwemasitendi ekuvakira dzimba aya kune vechidiki veZanu PF chete, chitiko chavanoona sekutenga vechidiki ava kuitira sarudzo dza2018 dzave kuberere. Zanu PF yakatanga chirongwa chekupa vechidiki vayo nzvimbo dzekuvakira dzimba kumaguta anoti Bulawayo, Mutare, Chinhoyi neHarare. Munyori mukuru mubato reMDC T VaDouglas Mwonzora vanoti ndiyo nyaya yavagara vachitaura yekuti Zanu- PF inoita zvehuwori kubva. ""Zvinofanirwa kuzivikanwa ndezvekuti VaMugabe vane police, vane CIO, vanowana information saka kutobvunza kwavakaita ikoko zvinoratidza kuti vane information. Isu tinonyatsoziva kuti VaKasukuwere vari kutora land iri kumacheto kweHarare vachipa vanhu veZanu PF,"" VaMwonzora vanodaro. Asi mumiriri wePelandaba/Mpopoma mudare reparamende uye vari nhengo yeZanu PF, VaJoseph Tshuma vanoti mutungamiri wenyika VaMugabe vane kodzero yekubvunza gurukota ravo chero nyaya yavanoda kunzwisisa. ""Nekuona kwangu, hapana chinhu chiri outside this world chaitwa na president kubvunza minister kuti ko nyaya yema stands iri kufamba sei because after all minister ndivo vane hofisi iyoyo inobata nenyaya yema stands acho,"" VaTshuma vanodaro. Vanoti nemaziviro avo zvikuru muguta reBulawayo, masitendi aya ari kupiwa munhu wese zvisineyi nekuti unotsigira bato ripi rezvematongerwo enyika. Vamwe vanonzi nebepanhau reHerald vakawana masitendi aya nenzira dzisina kutsarukana vanosanganisira munyori wevechidiki muZanu PF VaKudzai Chipanga pamwe nemumiriri weHarare East mudare reparamende VaTerrence Mukupe . No media source currently available ",VaMugabe Vopomera VaKasukuwere Mhosva yeKutengesa Masitendi
"Kunetsana muZanu-PF kuri kuramba kuchienderera mberi kunyange hazvo bato iri rakambozivisa kuti panopera kongiresi yaro yakaitwa muna Zvita gore rapera zviri kunetsa zvinenge zvagadziriswa. Nyaya younza bopoto mubato inyaya yekuti poitwa sei nenhengo dzedare reparamende dzinonzi dzaitsigira vaimbova mutevedzeri wemutungamiri wenyika, Amai Joice Mujuru. Kudzingwa kwevanhu ava pabumbiro remitemo kunoreva kuti kunenge kuchifanira kuitwa sarudzo itsva. Kunyange hazvo vanoona nezvematongerwo enyika mubato iri, VaSavior Kasukuwere, vari kuti hakuna vanhu vanofanira kudzingwa, izvi hazvisi kumisa nyaya yekuti mamwe matunhu arambe akatsika madziro kuti nhengo dzeparamende idzi dzidzingwe. Ngengo idzi dzinosanganganira VaDidymus Mutasa, VaNicholas Goche, Amai Olivia Muchena, VaEnock Porusingazi nevamwe vadzingwe. Dzimwe nhengo dzebato kumatunhu akaita seMashonaland East, Midlands, Masvingo, Manicaland ndidzo dziri kunyanya kuita mutauro. Hatina kukwanisa kubata mutauriri webato iri, VaSimon Khaya Moyo, avo vange vasiri kudavira nharembozha yavo. Asi vamwe vanhu kuChipinge South vanonzi vakatomboratidzira vachiti havasi kuda VaPorusingazi kuti varambe vachivamirira sezvo vakamiswa kuva nhengo yebato kwemakore mashanu vachinzi vaitsigira Amai Mujuru uye kukonzera kusawirirana mubato. No media source currently available Nyanzvi munyaya dzezvematongerwo enyika, VaMaxwell Saungweme, avo vachangopeta zvidzidzo zvepamusoro paStellebosch University kuSouth Africa vanoti Zanu-PF yave kutyira kuti ikaita sarudzo inogona kudyiwa nevanoipikisa. No media source currently available ",Mutauro Woramba Kupera muZanu-PF
"Vanhu vanozviitira mabasa emaoko vanoti vari kufara kuti vave kubvumidzwa kutanga kushanda mumadhorobha akasiyana siyana asi vanotiwo mari dzavari kunzi vabhadhare dziri kupa kuti vakawanda vavo vagare havo mudzimba. Hurumende yange yambomisa kushanda kwevanhu ava musi wa 30 Kurume nechinangwa chekuyedza kurwisa kupararira kwechirwere checoronavirus icho charura pasi rose. Mukuru wesangano reVendors Initiative for Social and Economic Transformation kana VISET VaSamuel Wadzai vanoti pane mimwe misika vari kunzi vabhadhare madhora mashanu ekuAmerica pazuva. Munyori mukuru musangano reZimbabwe Chamber of Informal Economy Associations VaWisborne Malaya vanotenderana nemaonero aya vachiti vari kunzi vavhenekwe hutachiona hwecoronavirus vasati vatanga mabasa asi vachishandisa mari dzavo. Vachitaura pamusangano negurukota rezvemabhizimisi madiki neari pakati nepakati muChinhoyi svondo rapera Amai Sithembiso Nyoni, imwe nhengo yeZanu PF Amai Hilda Gweshe vakati sezvo vanga vasingashande zvinhu zvavaomera zvakanyanya uye vave kutorwrwa midziyo nevanokweretesa mari. Ongororo yakaitwa neIMF inoratidza kuti Zimbabwe iri pachidanho chechipiri pasi rose kubva kuBolivia kuva nevanhu vakawandisa vari kuzviitira mabasa emaoko. Izvi zvinotevera kugumurwa kwevanhu vakawanda mabasa mumakambani. Asi kuuya kwakaita chirwere cheCovid-19 kwapa kuti zvinhu zviomere vanozviitira mabasa emaoko ava. Nyanzvi munyaya dzezvehupfumi Dr Prosper Chitambara vanoti mabasa anoitwa nevanhu ava akakosha zvikuru mukusimudzira hupfumi hwenyika. Nyanzvi munyaya dzezvehupfumi vachidzidzisa paDurban University of Techonology Muzvinafundo Gift Mugano vanoti hurumende inofanira kubatsira vanozvitira mabasa emaoko ava sezvinoitwa kune dzimwe nyika kusimudzira mabasa avo. Sangano reCentre for International Enterprise rinoti pavanhu vari kuzviitira mabasa emaoko apa, madzimai ndiwo akawandisa achsvika zvikamu makumi matanhatu nemanomwe kubva muzana. No media source currently available   ​",Vanotengesa Mumigwagwa Vanoti Vari Kuomeserwa Kuti Vatangazve Mabasa
"Vanotengesa mumigwagwa muHarare vanoti havasi kuzobva munzvimbo dzavanotengesera kunyange hazvo nguva yakatarwa nehurumende yekuti vange vabva iri kupera pakati pehusiku. Vanhu ava vanoti nzvimbo dzakatarwa nekanzuru hadzisi kuvakwanira vese. Vari kutiwo dzimwe dzacho dziri kunze kweguta uko vanoti kure nevanovatengera. No media source currently available Kanzuru yeHarare inonziwo iri kukurudzira vanhu kuti vange vachinyoresa kuti vakwanise kupiwa nzvimbo dzekutengesera zviri pamutemo. Studio7 yakundikana kubata meya weguta reHarare, VaBernard Manyenyeni, kuti tinzwe danho richatorwa nekanzuru yavo. Asi kanzuru yeHarare yakazivisa kuti ichashandisa mapurisa ayo pamwe neve Zimbabwe Republic Police mukubvisa vanhu ava. Mukuru werimwe sangano revanotengesera mumigwagwa, re National Vendors Union Zimbabwe, VaSamuel Wadzayi, vanoti kunyange kanzuru ikashandisa chisimba sezvavakavimbiswa, vachafira pamabasa pavo, sezvo vari kurarama nekutengesa.",Vanotengesa Mumigwagwa Vanoti Havasi Kuzobva Mumigwagwa
"Mutungamiri wenyika, VaEmmerson Mnangagwa, vambosendeka zvakare zororo ravo neChipiri apo vabuda munyika vakananga kuMozambique kunopemberera kugadzwa kwemutungamiri wenyika iyi, VaFilipe Nyusi, avo vakakunda musarudzo yemutungamiri wenyika. VaMnangagwa ndemumwe wevatungamiri vedzimwe nyika gumi nembiri vari kutarisirwa kunge vari muMaputo kumabiko aya, ayo ari kuitwa nemusi weChitatu. VaNyusi vari kugadzwa semutungamiri weMozambique kechipiri zvichitevera kukunda kwavakaita musarudzo dzakaitwa munyika iyi gore rapera. Aka kave kechitatu VaMnangagwa, avo vari pazororo remasvondo matatu, vachimbosiya zororo ravo vachienda kunoita basa remutungamiri wenyika kunyange hazvo mumwe wevatewedzeri vavo, VaConstantino Chiwenga, vari ivo vakafanobata matomu. Svondo rapera VaMnangagwa vakadimura zvakare zororo ravo vachinosangana nenhengo dzekomiti yavanachipangamazano vavo yePresidential Advisory Council. NeMuvhuro svondo rino, mutungamiri wenyika vakabva zvakare pazororo ravo vachinosangana negurukota rekuChina rinoona nezvekudyidzana nedzimwe nyika, VaWang Yi, avo vakanga vari munyika kwemazuva matatu. Asi gurukota rezvekuburitswa kwemashoko, Amai Monica Mutsvangwa, vanoti VaMnangagwa vagara vachizivikanwa kuti munhu anoda kushandira vana veZimbabwe, nekudaro havaoni kukosha kwezororo kana paine basa rekuita. Panyaya yekuti VaMnangagwa vari kusiya zororo ipo paina VaChiwenga vakafanobata matomu, Amai Mutsvangwa vanoti zvakakosha zvikuru kuti semumwe wevatungamiri venyika dziri muSADC vange vari pamabiko aya sezvo Zimbabwe iine hukama hwakasimba nenyika dzemudunhu reSADC. VaMnangagwa ndivo sachigaro vebandiko rinoona nezvekugadzikana kwezvinhu kana kuti Organ on Politics, Defense and Security musangano reSADC pari zvino. No media source currently available ",VaMnangagwa Vanoenda kuMhemberero dzeKugadzwa kweMutungamiri weMozambique
"Muzvare Marry Mubaiwa vaimbova mudzimai wemutevedzeri wemutungamiri wenyika, VaConstantino Chiwenga vanonzi vakadimburwa ruoko mushure mekunge matare aramba kuvapa gwaro ravo rekufambisa kana kuti passport kuti vaende kunorapwa kunze kwenyika. Matare akaramba kuvapa mukana wekuenda kunorapwa kunze achiti mhosva yavaipomerwa yekuda kuita murume wavo kafiramberi yaive yakakomba zvekuti vaizogona kutiza. Asi vamwe vanorwira kodzero dzevanhu vanoti izvi zviri kukonzerwa nekuti hurumende yave kunyaya kupindira munyaya dzematare. Hatina kukwanisa kubata gurukota rezvemitemo VaZiyambi Ziyambi asi vanowanzoramba kuti hurumende inoudza vatongi zvekuita. Gweta rinorwira kodzero dzevanhu VaKennedy Masiye vaudza Studio 7 kuti zvakaitwa nematare zvinowodza moyo nekuti anofanira kutarisawo hutano hwemunhu asati amunyima mukana wekunorapwa kunze kwenyika. Gweta raMuzvare Mubayiwa, Amai Beatric Mtetwa vaudza Studio 7 kuti mhuri yaMuzvare Mubayiwa yati parizvino haisi kuda kutaura nevatori venhau. No media source currently available ",Muzvare Marry Mubaiwa Vodimurwa Ruoko Mushure Mekunge Matare Aramba Kuti Vanorapwa Kunze
"Vanofungidzirwa kuti vasori vanonzi vapinda zvine chisimba pamba pari kuchemerwa nhengo yecitizens coalition for change yakapondwa kuKwekwe nevanofungidzirwa kuti vatsigiri veZanu-PF VaMboneni Ncube ndokudzinga dzimwe hama nenhengo dzebato iri vachiti ndivo vave kutungamira rufu urwu. Hanzvadzi yemufi, Muzvare Judith Ncube vaudza Studio 7 kuti pane varume vauya nemotokari dzemhando yeIsuzu nhatu vakavhara gedhi repamaba apa ndokudzinga vanhu vose vachiti ndivo vave kutungamira hurongwa hwose hweparufu apa. No media source currently available Vamwe vakoti pachipatara cheKwekwe General Hospital vanotiwo pane vanhu vakauya nezuro kuchipatara vachida mutumbi wemufi vachiti vaishanda naye asi vakoti vakaramba kuti vatore mapepa ekuviga mufi. Asi zvinonziwo vamwe vehama havana kufara nefiro yehama yavo zvekuti naivo vari kuti havasikuda vezvematingerwo enyika parufu urwu. VaNcube vakafa nemusi wesvondo vanonzi vasiya mudzimai Muzvare Loyce Charuma. Hatina kukwanisa kunzwa kubva kumukuru wevasori VaIsaac Moyo sezvo nhare yekuhofisi kwavo yange isiri kudairwa. Mutauriri wemapurisa Assistant Commissioner Paul Nyathi vaudza Studio 7 kuti vange vakabatikane uye vange vasingakwanise kutaura. Mutumbi waVaMoyo unonzi uchiri wakamirira kuvhenekwa kana kuti postmortem kuchipatara cheKwekwe General Hospital.",Vasori Vanonzi Vorambambidza Hama neCCC Kuchema Nhengo Yebato Iri Yakapondwa kuKwekwe
"Apo nyika iri mushishi rekugadzirira kudzivirira kuti chirwere cheCoronavirus chisapinde munyika, zvimwe zvipatara zvinoti zvave kutora matanho ekuchengetedza varwere, vashandi pamwe nevashanyi kuitira kuti vasabatwe nechirwere ichi. Mutauriri weParirenyatwa Group of Hospital, VaLinos Dhire, vanoti kunyange hazvo chirwere cheCoronavirus chisati chapinda munyika, vave kutotora matanho pachipatara chavo ekuchengetedza vashandi nevarwere kuitira kuti vagare vakazvidzivirira kubva kuchirwere ichi. VaDhire vati chipatara ichi chichange choshandisa magedhi maviri chete ekupinda pachipatara apa kuitira kuti vakwanise kunge vachiongorora vese vanopinda pachipatara apa kusanganisira kutora temperature dzavo. VaDhire vatiwo vava kubvumidza vashanyi vaviri chete pamurwere mumwechete. Vatiwo vanhu vaviri chete ndivo vave kubvumidzwa kuperekedza murwere anenge aciuya kuchipatara cheParirenyatwa. Studio 7 haina kukwanisa kuwana zviri kuitwa nechimwe chipatara chikuru chiri muHarare, cheSally Mugabe, sezvo vatange tanzi titaure navo, Dr Chris Pasi, vanga vachiti vari mumusangano wekuzeya matanho avachatora pakudzivirira chirwere ichi. Mamwewo mahofisi mudhorobha reHarare atangawo kushandisa mishonga yekuchenesa maoko pavanhu vanopinda mumahofisi aya, kana vanoshandisa mahofisi aya senzira yekudzivirira kupararira kwechirwere cheCoronovirus. Kunyange hazvo muiZimbabwe musati mabatwa munhu ane Coronavirus, vaimbove gurukota rezveutano muhurumende yemubatanidzwa, VaHenry Madzorera veMDC, vanoti zvakakosha kuti nyika iedze nepainogona napo kudzivirira kupinda kwechirwere ichi munyika. VaMadzorera vakurudzirawo kuti hurumende iongorore zvakadzama vanhu vese vanobva kunyika dzine chirwere cheCoronavirus vanenge vachipinda munyika. Vachiparura gwaro rekuti nyika yotora matanho api ekugadzirira kudzivirirwa kwechirwere cheCovid 19 nhasi muHarare, mutungamiriri wenyika, VaEmmerson Mnangagwa, vati ibasa remunhu wese munyika kudzivirira chirwere ichi. VaMnangagwa vati nyika inofanirwa kudzivirira nepese painogona napo chirwere ichi sezvo munyika muine vanhu vakawanda vane hutano husina kumira zvakanaka izvo zvinovaisa panjodzi huru kuchirwere ichi. Chirwere cheCoronavirus chakatanga kuChina muna Zvita gore rapera, uye chapararira munyika dzakawanda pasi rose. Chirwere ichi chauraya vanhu vanodarika zviuru zvipfumbamwe pasi rose, uye vanhu vanodarika mazana maviri nemakumi maviri ezviuru vabatwa nechirwere ichi. No media source currently available ",Zvipatara Zvogadzirira Kudzivirira Coronavirus
"Nyanzvi inoongorora zviri kuitika munyika yakazvimirira, Va Tendai Ruben Mbofana, vanoti mhunhu wese wemu Zimbabwe anofanirwa kurangarira VaDzamara, sezvo vari chizvarwa chenyika. Dzimwe nyanzvi munyaya dzezvematongerwo enyika dzinoti zvinhu zvinofadza kuti mamwe mapato ezvematongerwo enyika akakwanisa kubatana neChitatu nemhuri yekwaDzamara mukucherechedza VaIta Dzamara, avo vakasvitsa gore zvichitevera kupambwa kwavo vachibva vatsakatika gore rapera. Mapato akapinda muhurongwa uhu anosanganisira MDC inotungamirwa naVaMorgan Tsvangirai, pamwe nebato rinotungamirwa naAmai Barbara Nyagomo, reProgressive Democrats of Zimbabwe. Bato reZanu PF harina kutumira nhumwa kumusangano uyu, kusanganisirawo bato idzva reZimbabwe People First, iro rinotungamirwa naAmai Joice Mujuru. Kusaonekwa kwemapato ezvematongerwo enyika pahurongwa hwekucherechedza VaDzamara kwasiya vanhu vakawanda vachibvunza mibvunzo yakawanda. Dzimwe nyanzvi dzinoti kubatana pahurongwa hwakadai hakuna kushata, asi hazvifanirwe kuonekwa semhosva yaparwa nemapato akakundikana kutsigira mhuri yekwadzamara. Nyanzvi inoongorora zviri kuitika munyika yakazvimirira, Va Tendai Ruben Mbofana, vanoti mhunhu wese wemu Zimbabwe anofanirwa kurangarira VaDzamara, sezvo vari chizvarwa chenyika. Ukuwo imwe nyanzvi munyaya dzezvematongerwo enyika, uye vari sachigaro ve Zanu PF ku Britain, Va Nick Mangwana, vanoti kunyange hazvo vachiwirirana naVaMbofana, havatambiri vari kushora Zanu PF kuti seyi yakatadza kuva pachiitiko ichi. VaMangwana vanoti Zanu PF haina kukokwa, izvo zvakapa kuti isavepo pahurongwa uhu. VaDzamara vakatsakatika musi 9 Kurume gore rapera mushure mekupambwa nevarume vasiri kuzivikanwa kuti ndivanani apo vaigerwa pedyo nekumba kwavo kuGlen View7. VaDzamara vanozovikanwa nekusiya basa ravo rekutora nhau vachiti vava kupinda munyaya dzekurwira kodzero dzevanhu kudzamara mutungamiri wenyika, VaRobert Mugabe, vasiya basa. VaDzamara nechikwata chavo che Occupy Africa Unity Square, vairatidzira vari mupaka yeAfrica Unity Square vachikurudzira kuti VaMugabe vasiye basa sezvo vari kutadza kutonga. Murwiri wekodzero uyu aigara akarohwa nemapurisa kunyange hazvo kuratidzira kwake nevamwe vake kwaive kwekugara mupaka iyi muchinyararire. No media source currently available ",Vamwe Voshora Kusapinda kweZanu PF Muhurongwa hweKurangarira VaItai Dzamara
"Gurukota rinoona nezvevashandi, Muzvinafundo Paul Mavima, vanoti vari kuda kuti nhaurirano pakati pehurumende, vashandi nevashandirwi pasi pegungano reTripartite Negotiating Forum, TNF, dziitwe mwedzi uno kunyange hazvo vashandi vari kuti hurumende haisi kuratidza kuzvipira. Nyaya yekumbokurudzira vanhu kuti vagare mudzimba kana kuti lockdown yakonzerawo kuti zvinhu munyaya dzezvehupfumi zvisamire zvakanaka iri kupa vakawanda munyika kuti vakurudzire kuitwa misangano yeTNF kuti paitwe mubatirapamwe chuma chemuzukuru kuti nyika ibude mukanwa mamupere. Asi ropa rakaipa pakati pemasangano ari muTNF riri kupa kuti gungano iri rive bhasikiti raTizirai rekuti uku riri kurukwa uku riri kurudunhurwa. VaMavima vanoti havo vakazvipira kuita musangano weTNF mwedzi uno usati vapera. Vatiwo vanoda kuti misangano yeTNF iitwe kana pagore pane kaviri kari mubumbiro remitemo vachiti chinangwa ndechekuda kusimbisa gungano iri. Asi munyori mukuru musangano revashadi reZimbabwe Congress of Trade Unions, VaJaphet Moyo, vati havasati vasumwa nezvekuti musangano ungangoitwa mwedzi usati waoera. Vatiwo vashandi vari kuda kuti nyaya dzemihoro dzizeyiwe sezvo zvinhu zvave kudhura zvakanyanya. Mutungamiri wesangano revashandirwi reEmployers Confederation of Zimbabwe, Dr Israel Murefu, vanoti musangani uyu wakatononoka kutanga uye vanoda kuzeya nyaya dzenhomba yeCovid-19 kuti vangatengere sei vashandi vavo nhomba. TNF yakava mutemo muna 2019 asi zvinhu gore rapera zvainge zvisina kumira zvakanaka sezvo vashandi nevashandirwi vaipomera hurumende mhosva yekuita zano ndega pane kuita nhaurirano kugadzirisa matambudziko munyaya dzezvemabasa nehupfumi. Asi hurumende inoti ine chido chekuti gungano iri rishande sezvakatarwa pamutemo. No media source currently available ",Hurumende Yokurudzirwa Kuita Musangano weTNF Sezvo Hupfumi Husisina Kumira Zvakanaka
"Musangano mukuru wekupedzisa chirongwa cheMandela Washington Fellowship Presidential Summit wakatanga muWashington DC nemusi weMuvhuro. Mutungamiri wenyika yeAmerica VaBarack Obama vachange vachitaura nemusi weChitatu apo chirongwa ichi chinenge chosvika kwamvura yacheka makumbo. Vakataura pakutanga kwemusangano uyu vanosanganisira Senator Chris Koons avo vakatenda zvikuru vechidiki ava nemabasa avanoita kusimudzira nyika dzazo. VaKoons vakaremekedzawo mukuru wekambani yeEconet Zimbabwe VaStrive Masiyiwa vachiti munhu wavanoshanda naye panyaya dzekubatsira vechidiki muAfrica zvikuru munyaya dzedzidzo. Mumwe wevechidiki kubva kuZimbabwe VaGolden Maunganidze, avo vanova muridzi webepanhau reTell Zimbabwe ndemumwe ataurawo pamusangano uyu. VaMaunganidze vati vakatanga bepanhau ravo iri nechinangwa chekusimudzira vanhu vemunharaunda yavo. Vakurudzirawo vechidiki ava kuti vapabatane vaite mushandirapamwe panyaya dzebudiriro zvisinei nekuti vanobva kunyika iri muAfrica. Mumwewo ari kumusangano uyu, ndiVaTiara Gendi avo vaudza Studio 7 kuti vanofara zvikuru nekuva muchirongwa ichi. Pagungano iri pari kutaurwawo nyaya yekuzvipira kwevana veZimbabwe pakurwira kodzero dzavo zvikuru sei vachiteedzera Hash Tag This Flag Campaign. Musangano mukuru wekupedzisa chirongwa cheMandela Washington Fellowship Presidential Summit wakatanga muWashington DC nemusi weMuvhuro. Mutungamiri wenyika yeAmerica VaBarack Obama vachange vachitaura nemusi weChitatu apo chirongwa ichi chinenge chosvika kwamvura yacheka makumbo. Vakataura pakutanga kwemusangano uyu vanosanganisira senanator Chris Koons avo vakatenda zvikuru vechidiki ava nemabasa avanoita kusimudzira nyika dzazo. VaKoons vakaremekedzawo mukuru wekambani yeEconet Zimbabwe VaStrive Masiyiwa vachiti munhu wavanoshanda naye panyaya dzekubatsira vechidiki muAfrica zvikuru munyaya dzedzidzo. Mumwe wevechidiki kubva kuZimbabwe VaGolden Maunganidze, avo vanova muridzi webepanhau reTell Zimbabwe ndemumwe ataurawo pamusangano uyu. VaMaunganidze vati vakatanga bepanhau ravo iri nechinangwa chekusimudzira vanhu vemunharaunda yavo. Vakurudzirawo vechidiki ava kuti vapabatane vaite mushandirapamwe panyaya dzebudiriro zvisinei nekuti vanobva kunyika iri muAfrica. Mumwewo ari kumusangano uyu, ndiVaTiara Gendi avo vaudza Studio 7 kuti vanofara zvikuru nekuva muchirongwa ichi. Pagungano iri pari kutaurwawo nyaya yekuzvipira kwevana veZimbabwe pakurwira kodzero dzavo zvikuru sei vachitsigira gungano reHash Tag This Flag Campaign. No media source currently available  ",Musangano weMandela Washington Fellowship Wotanga muWashington DC
"Vana chiremba vari kukurudzira vanhurume nevanhukadzi kuti vaende kuzvipatara kunoongororwa nyaya yekushaya kwavo havi yekusangana pabonde, zvinova zvinonzi ndezvimwe zvezvinhu zviri kuparadza michato yakawanda muZimbabwe. Muhurukuro yatakaita na Doctor Josephat Chiripanyanga avo vanoshanda paChinhoyi Mall Medical Centre pamwe nemutevedzeri wasachigaro we Zimbabwe Association of Doctors for Human Rights, ZADHR, Doctor Fungisai Mazhandu, zvakabuda pachena kuti vanhukadzi nevanhurume vanotadza kubudirana pachena mearenano nenyaya idzi izvo zvinozokonzera mhirizhonga mumhuri.\n\nDoctor Chiripanyanda vanoti pavhiki roga roga vanosangana nevanhu vaviri kana vatatu vane dambidziko irori.\n\nDr Chiripanyanga vanoenderera mberi vachitsanangura zvimwe zvezvinhu zvinokonzera kuti mukadzi kana murume ashaye han’ya nemumwe wake.\n\nChiremba ava vanoti vose vane dambudziko iri vanofanirwa kudya chikafu chaidyiwa kare nemichero yakawanda uye nenyama isina mafuta akawanda kuti zvisimbise misana yavo.\n\nDr Chiripanyanga vanoti kana zvose izvo zvavanokurudzira zvakaramba vanobatsira munhu anenge aine dambudziko rakadai nemishonga inobatsira kuti misana musana usimbe akwanise kushanda zvakanaka.\n\nMashoko aya anotsinhirwawo naDoctor Mazhandu avo vanoti nyaya iyi idambudziko guru rinokonzera kuti vamwe vanhu vapedzesere vaita gumbo mumba gumbo panze.\n\nVanoti zvimwe zvezvinhu zvinokonzera kuti mukadzi nemurume vashaye havi nebonde inyaya yekushushikana mupfungwa kana kuti stress pachirungu, izvo vanoti zvinokwanisa kuparadza michato.\n\nDoctor Mazhandu vanotiwo vanhu havafanire kunyara kutaura nyaya iyi nokuti zvinhu zvinotowanika muvanhu vakawanda chaizvo.\n\nDoctor Chiripanyanga vanokurudzira kuti vakadzi nevarume vane dambuziko iri kuti vaite mabasa anomhanyisa miviri yavo kana kuti exercise kaviri kana katatu pasvondo yega yega izvo zvinoita kuti tsinga dzinofamba neropa dzivhurike kunhengo dzavo.\n\nMutsvagurudzo yakaitwa muZimbabwe, zvakaonekwa kuti varume vasere kubva mugumi vanosangana nedambudziko rekusashanda zvakanaka kwenhengo dzavo asi havadi kubuda pachena. Vazhinji vane dambudziko iri vanokwanisa kupomera nyaya dzekuroiwa asi chokwadi chiripo chiri chekuti zvirwere zveshuga ne BP ndizvo zvimwe zvinoita kuti mumwe ashaye havi yekusangana nemumwe wake pabonde. Zvirwere zvemwoyo nepfari ndezvimwewo zvirwere zvinoita kuti munhu ashaye shungu yekusangana pabonde nemumwe wake zvekuti chikamu chevanhu makumi mashanu kubva muzana pasi rose vanonzi vanotombosangana nedambudziko iri vozowana rubatsiro kuzvipatara.",Varume Vanonetseka neNyaya yeBonde Vokurudzirwa Kunorapwa
"Vanhu vange vaungana muHwange Stadium vakamirira kunzwa mutungamiri weZanu PF, VaEmmerson Mnangagwa, vachitaura varwadziwa zvikuru mushure mekunge vaudzwa kuti VaMnangagwa havachauyi. Vamwe vevanhu ava vasvika munhandare iyi nenguva dzekuma 7 mangwanani vachitarisira kuona nekunzwa kubva kumutungamiri webato ravo reZanu PF. VaMnangagwa vange vasvika mudhorobha reHwange nechikopokop nguva dzekuma 11 mangwanani vakaparura kuvandudzwa kweHwange Thermal Power Station muHwange mekare. Studio7 nevamwe vatori venhau vemapepanhau nenhepfenyuro dzakasiyana siyana varambidzwa kuve pachiitiko ichi zvichinzi kwange kuchidiwa vakakokwa chete. Chikopokopo chaVaMnangagwa chazoenekwa chichipfuura nechekumaodzanyemba kwakadziva kumadokero kwenhandare. Sachigaro weZanu PF kuMatabeleland North, VaRichard Moyo, vaudza vanhu kuti VaMnangagwa havachakwanisi kuuya kumusangano sezvange zvakarongwai. Hapana chikonzero chapiwa naVaMoyo kuti sei VaMnangagwa vasina kuuya pamusangano wavange vachitarisirwa. Mumwe mutsigiri wechidiki weZanu PF angozvidoma nezita rekuti Justice ati arwadziwa zvikuru sezvo ange akatarisira kuona VaMnangagwa mbune kekutanga muhupenyu hwake. Mumwewo murume uyo asina kuda kudomwa nezita ati anoona chiri chinhu chisina kunaka uye chinoratidza kuzvidza vanhu kuti mhomho yevanhu iswere yakamisirwa pasina. Asi vamwe vanoti kutadza kuuya kwaVaMnangagwa pamusangano wanhasi kunogona kuve nechekuita nekutyira hupenyu hwavo mushure mekuputika kwebhambu kwakaitika munhandare yeWhite City muBulawayo pakupera kwesvondo. Munhandare yeHwange mange mune masoja ane pfuti pamwe nemapurisa ane imbwa idzo dzange dzichishandiswa kusecha vanhu vachipinda munhandare. No media source currently available  ",VaMnangagwa Vanotadza Kuenda kuMusangano Wavo kuHwange
"Zvizvarwa zveZimbabwe zviri kunze kwenyika zvave kupindawo munhaurirano dzemapato anopikisa ari kuronga kuumba mubatanidzwa pamberi pesarudzo dza2018 senzira yekubvisa nayo bato reZanu PF pachigaro. Zvizvarwa zveZimbabwe zviri kunze kwenyika zvave kupindawo munhaurirano dzemapato anopikisa ari kuronga kuumba mubatanidzwa pamberi pesarudzo dza2018 senzira yekubvisa nayo bato reZanu PF pachigaro. Vamwe vanoti mapato anopikisa ari kunonoka kubuda nechisungo sezvo nguva yesarudzo iri kuramba ichiswedera. Vamwewo ndivo vari kugununguna nekuramba mapato anopikisa matsva ari kuumbwa munyika, vachiti iyi inzira yevatungamiri vemapato aya yekuti vapinde nayo mumubatanidzwa uyu kuitira kuti vagozodya. Vamwewo ndivo vari kuti mapato ane vatsigiri vakawanda sebato reMDC inotungamirirwa naVaMorgan Tsvangirai anofanirwa kupinda akazvimirira sezvakaitwa nebato reZanu PF muna 1980, apo rakaramba kubatana nebato reZapu asi rakabudirira. Mapato anopikisa muZimbabwe ari kusangana kuti abude nechisungo chekuumba mubatanidzwa uchazokwikwidzana neZanu PF, asi panenge pane kusawirirana mumapato ose aya sezvo pave nenhaurirano dzinokwana nhatu dzekuedza kuumba mubatanidzwa. Pane mibatanidzwa yemapato anopikisa inoti weNERA, uyo une mapato anoda kusvika makumi maviri, weCODE, neweNational Transitional Authority. Chizvarwa cheZimbabwe chiri muOhio muAmerica, VaGilbert Kanyongo, vanoti vanotambira hurongwa hwekuti pave nemubatanidzwa wemapato anopikisa uhwu. VaKanyongo, avo vakarerekera kuMDC inotungamirwa naVaMorgan Tsvangirai, vanoti izvi zvakakosha nekuti mapato aya anenge otaura nezwi rimwechete. ""Chinangwa chekutanga kuZimbabwe ndechekuda kuona kuti Mugabe (mutungamiri wenyika) abva pachigaro. Saka Mugabe haangabve pachigaro uyu achitaura nekuku, uyu ari kutaurawo nekoko, uyu ari kuitaurawo nekoko. Saka nekuona kwangu vanhu maZimbabweans, vese vari kuZimbabwe nesuwo tiri kuno tinofanirwa kubatana, totarura nezwi rimwe chete,"" VaKanyongo vanodaro. Vanoti iyi ndiyo chete nzira inogona kubvisa hutongi hwehurumende yaVaMugabe. Mutauriri webato reRenewal Democrats of Zimbabwe, VaPishai Muchauraya, vaudzawo Studio7 kuti hurongwa hwekuumba mushandira pamwe huri kufambira mberi uye hwave kutambirwa nemapato akawanda anopikisa. Bato reRenewal Democrats of Zimbabwe riri mumubatanidzwa weCODE. No media source currently available ",Vari Kunze kweNyika Votaura Pamusoro peMubatanidzwa weMapato Anopikisa
"Mukuru wematare, Va Godfrey Chidyausiku, nemusi weChina vakaramba kutambira chikumbiro chemumwe mubereki VaMathew Sogolani chekuti zvikoro zvimbomira kutoresa vana mhiko kana kuti National Pledge kusvika nyaya yavakakwidza kudare repamusoro reHigh Court itange ranzwikwa. Mukuru wematare, VaGodfrey Chidyausiku, nemusi weChina vakaramba kutambira chikumbiro chemumwe mubereki, VaMathew Sogolani, chekuti zvikoro zvimbomira kutoresa vana mhiko kana kuti National Pledge kusvika nyaya yavakakwidza kudare repamusoro reHigh Court itange ranzwikwa. VaSogolani vange vachimiririrwa nemagweta eZimbabwe Lawyers for Human Rights VaDavid Hofisi. Vakakwidza nyaya yavo yekutanga kudare repamusoro musi wa 15 Kubvumbi. Nekuda kwekuti zvikoro zviri kuvhurwa musi wa 3 Chivabvu, VaSologani vakadzokera zvekare kudare reConstitutional Court nemusi weChipiri vachiti vana vambomira kunzi vatore mhiko iyi kusvika nyaya iyi yanzwikwa. Asi VaChidyausiku havana kutambira chikumbiro ichi vachiti vana vanokwanisa kutora mhiko nyaya iyi iri mumatare. VaHofisi vati vazotenderana nevanyori vedare kuti nyaya iyi inzwikwe muna Chikumi. Mhiko iyi inotorwa nevana vachiti vanozvininipisa kuna Mwari, mureza wenyika uye kutenda magamba ehondo yeChimurenga. Asi vabereki vakawanda munyika nevarairidzi vari kuramba kutambira mhiko iyi. VaSologani avo vane vana vatatu vanoti mhiko iyi inotyora kodzero dzavo semuKristu anopinda chechi yeApostolic Faith Mission. Vakaendeswa kudare naVaSologani igurukota rezvedzidzo, VaLazerus Dokora, vadzidzisi vakuru paMashambanhaka Secondary nepaChizungu Secondary uye gweta guru rehurumende. No media source currently available  ",Dare Rinoti Vana veChikoro Vanofanira Kutora Mhiko Vakamirira Mutongo Waro
"Vashandi vehurumende vakanyora tsamba kuhurumende neChishanu chapfuura vachida kuti ivazivise kuti vachawana mihoro yavo yemwedzi waZvita riini, uye kuti hurumende imire papi panyaya dzemari yebhonasi. Vashandi vehurumende vakanyora tsamba kuhurumende neChishanu chapfuura vachida kuti ivazivise kuti vachawana mihoro yavo yemwedzi waZvita riini, uye kuti hurumende imire papi panyaya dzemari yebhonasi. Sachigaro wesangano rinomirira vashandi vehurumende reApex Council, Amai Cecilia Alexander, vanoti vakakurudzirawo hurumende kuti ikoshese kuvapa mari dzavo mwedzi uno kuitira kuti vakwanisewo kupinda muzororo reKisimusi vaine chekubata. ""Takanyorera hurumende tichibvunza kuti mari yedu yaDecember tinoiwana riini, uyezve bonus ra2016 tinoriwana riini. Asi mutsamba imomo takabva tanyorawo kuti chishuwiro chedu uye ndozvinhu zvinofanirwa kuitwa kuti vashandi vawane mihoro yavo Christmas isati yasvika,"" vanodaro Amai Alexander. Nekuda kwekushaya mari, hurumende iri kutatarika kutambirisa vashandi vayo mihoro yavo mukati memwedzi wavanofanirwa kutambira mari, izvo zvave kuita kuti vazowana mari idzi mumwedzi unotevera. Gurukota rezvemari, VaPatrick Chinamasa, vakanga vazivisawo kuti gore rino hurumende haikwanise kupa vashandi vayo mari dzekuvatenda kana kuti mabhonasi, sezvo zvinhu zvisina kumira zvakanaka munyaya dzeupfumi. Asi mutungamiri wenyika, VaRobert Mugabe, vakazozivisa kuti vashandi vaizowana mari, zvisineyi nekuti ichabvepi. VaMugabe vakapa mutoro wekutsvaga mari iyi kumakurokota avo maviri, VaChinamasa naAmai Priscah Mupfumira, vanove gurukota rezvevashandi nekugara zvakanaka kwevanhu. No media source currently available ",Vashandi veHurumende Vomirira Kunzwa Mazuva eMihoro Yavo yaZvita Pamwe neBhonasi
"Dare redzimhosva rinoudza mapurisa kuti asarambidze vakafanobata chigaro chemutungamiri weZimbabwe Hospital Doctors’ Association, Dr. Peter Magombeyi, kuti vaendfe kunorapwa kuSouth Africa zvichitevera kutochwa kwavanonzi vakaitwa nevanhu vakavapamba musi waGunyana 14. America inopa Zimbabwe imwe mari inoita mamiriyoni makumi mana nemaviri emadhora ekuAmerica. Mari iyi ichashandiswa mukutengera vanhu vanosvika miriyoni imwe chete chikafu kutanga mwedzi unoya kusvika muna Chivabvu 2020. Vagari vekumaruwa ekuGwanda mudunhu reMatabeleland South vanoudza Studio7 kuti hapana mabasa ebudiriro anoonekera ari kuitwa nehurumende, uye budiriro shoma iri kuitwa mudunhu iri iri kuitwa nemasangano akazvimirira. Mutungamiri weAmerica, VaDonald Trump, votaura kumusangano weUnited Nations General Assembly uri kuitirwa muNew York. Hutungamiri weMDC hunoita musangano nemakanzura eguta reHarare huchitsvaga nzira dzekugadzirisa dambudziko remvura muguta iri. Muchirongwa cheThe Connection paLiveTalk na8pm tiri kutarisa zvingaitwe nevechidiki mukusimudzira hupfumi hwenyika kuitira kuti vechidiki vasabude munyika dzavo vachinotsvaga mafuro manyoro kune dzimwe nyika uko vanonosangana nemhirizhonga dzinobata vabvakure chete munyika dzavanenge vari. Kana muchida kupinda muchirongwa ichi, kanawo kutumira mashoko kuStudio7, shandisai WhatsApp nhamba dzinoti 001 202 465 0318… Vanoda kutererera Studio7, tibateyi na7pm pamasaisai anoti 909 am 4930; 6040, ne 15460 Kilohertz paShortwave mazuva ose. Munokwanisawo kunzwa Studio7 na6 am - Muvhuro kusvika Chishanu, pamasaisai anoti 909 am, 4930, 7270, ne 9885 Short Wave.","Misoro yeNhau dzaNhasi, Chipiri, Gunyana 24, 2019"
"Mamwe mapato anopikisa nemasangano anorwira zvizvarwa zveZimbabwe zviri muSouth Africa ari kushora zvikuru hurumende yeSouth Africa nekudzika mutemo unonzi unoomesera vari muhupoteri. Vamwe vavo vanoti vari kuronga kuupikisa kumatare. Mutemo uyu unoti wose apotera munyika iyi haachatenderwi kuita zvematongerwo enyika zvakanangana nekwaakatiza. Gurukota rinoona nezvemukati menyika yeSouth Africa VaAron Motsoaledi vanoti vose vachatyora mutemo uyu, uyo wakadzikwa kubva kutanga kwegore rino vachaiswa mutirongo kana kudzingwa munyika sezvo kuita kwakadai kuchikanganisa kugadzikana kwenyika yavo. Vachitaura nezve kusimbaradzwa kwemutemo uyu VaMotsoaledi vanoti vose vachatsvaga hupoteri muSouth Africa vanofanira kuvewo netsamba yekufamba kwavo inonzi Transit Visa inobva kunyika yavanenge vapfuura nayo ichitaura kuti vari kunotsvaga hupoteri muSouth Africa. Tsamba iyi ndiyo yavachazoburitsa kana vasvika pamigano ipi zvayo yekupinda, muSouth Africa. Asi sachigaro wesangano reZimbabwe Exiles Forum VaGabriel Shumba vanoti zvaitwa neSouth Africa kutyora mutemo naizvozvo pane mukana wekuti nyaya iyi ikwidzwe kumatare edzimhosva. VaShumba vaenderera mberi vachiti danho ratorwa iri harifambirane nemutemo uri mubumbiro renyika yeSouth Africa kana zvakadzikwa nesangano remubatanidzwa wenyika dzepasi rose reUnited Nations. VaShumba vanoti kushandiswa kwechisimba kune vasina magwaro muSouth Africa kutyorwa kwemutemo. Mutauriri wesangano rinopikisa hurumende, reMovement for Democratic Change, mudunhu reJohannesburg muSouth Africa VaInnocent Nsingo vanoti, danho ratorwa nehurumende yeSouth AFRICA rinorwadza. VaNsingo vanoti MDC nemamwe mapato anopikisa hurumende vachabatana mukuita hurukuro nehurumende ye South Africa inotungamiririrwa nebato reANC. Munyori mukuru werimwewo sangano rinopikisa hurumende reUnited Democracy Movement, VaAndrew Nyathi vanoti zvaitwa neSouth Africa kutadza kufunga kana kuona zvinhu nemazvo. Vaenderera mberi vachiti kune nhengo dzesangano reANC dzakachengetwa muZimbabwe dzisina kumboona matambudziko akafanana neayo arikuonekwa nemhuri yeZimbabwe muSA. Kusimbaradza mutemo uyu, mutungamiri wenyika yeSouth Africa VaCyril Ramaphosa vakabva vatiwo mumwe mutemo wevapoteri wakadzikwa muna 2008 we Refugees Ammendment Act utange kunyatsoshandiswa. Vapoteri vanonzi havatenderwi kuenda kumizinda yenyika yavo iri muSouth Africa kunotsvaga rubatsiro kana kuti kuvhota musarudzo dzemunyika dzavo. Mumiririri wemuzinda weZimbabwe muSouth Africa VaDavid Hamadziripi vaudza Studio 7 kuti havakwanise kupa mafungiro avo sezvo vasati vaverenga zvawedzerwa mumutemo wevapoteri kana kuti Refugees Act uyu. Danho ratorwa neSouth Africa iri rinoteveravo mhirizhonga yakaitika muguta reCape Town gore rapera apo mhuri dzekune dzimwe nyika dzakange dzichiratidzira pamahofisi ebazi reUnited nations rinoona nezvevapoteri reUnited Nations High Commissioner for Refugees kana kuti UNHCR, nekwadzaiti kusabatwa kwadzo zvakanaka nezvizvarwa zveSouth Africa. Vairatidzira pamahofisi aya vaida kuti bazi reUnited Nations iri rivaendese kune dzimwe nyika uko vaive netarisiro yekuzobatwa zvine chiremera. Kune zvizvarwa zveZimbabwe zvinofungidzirwa kuti zvinosvika kana kupfuura mamiriyoni matatu, zvinogara muSA nekuda kwenyaya dzezvematongerwe enyika pamwe nemamiriro ehupfumi asina kumira zvakanaka. No media source currently available    ",Zvizvarwa zveZimbabwe Zvogunun'una neMutemo Mutsva weVapoteri Wadzikwa neSouth Africa.
"Mutungamiri webato rinopikisa reMovement for Democratic Change VaMorgan Tsvangirai vanoti hurumende haifanire kumanikidza vanhu kuti vangotambira mari yemabond notes iyo vanhu vakawanda vari kuramba kuitambira. Vachitaura neStudio 7, VaTsvangirai vakati mutungamiri wenyika VaRobert Mugabe vanogona kushandisa masimba avo kudzika mitemo yekuti Reserve Bank of Zimbabwe iparure mabond notes asi hazvibatsire kana pasina munhu ari kuzvifarira. VaTsvangirai vanoti Zimbabwe ingadai yakangotambira kushandisa rand yekuSouth Africa sezvo nyika iyi iri iyo inotengeserana neZimbabwe kudarika dzimwe nyika dzose. Dzimwe nyanzvi munyaya dzezvematongerwo enyika dzinotiwo mapato anopikisa anofanira kutungamira vanhu vasiri kuda mari yemabond notes. Asi VaTsvangirai vanoti chitsvambe chiri kumunhu wese kuti amire semusambangwena. No media source currently available ",VaTsvangirai Votaura nezvemaBond Notes
"Vamwe vanoongorora zvematongerwo enyika vanoti danho rakatorwa nebato idzva rezvematongerwo enyika reCitizens’ Coalition for Change rekuenda kumhemberero dzekuzvitonga kuzere dzakaitwa neMuvhuro svondo rino kuBulawayo chinhu chakanaka chose sezvo chichiratidza kuti bato rinopikisa iri rinokoshesa rusungunguko rwakauyiswa nekudeurwa kweropa. Nhengo dzebato iri dzakabatana nevamwe vana veZimbabwe mumatunhu ose emunyika pakuungana vachicherechedza kusvitsa makore makumi mana nemaviri nyika yawana kuzvitonga. Iyi ishanduko huru kwazvo kubva kune zvaiitwa nenhengo idzi dzichiri pasi pebato reMDC Alliance, iro rakanga risingaendi kumhembero idzi richiti rusununguko harwuna zvarwuchareva nekuda kwekwaraiti kutyorwa kwekodzero dzevanhu nebato riri kutonga reZanu PF. Munyori anoona nezvekutongwa kwematunhu mubato reCCC, VaJacob Mafume, vanoti hapana munhu ane nharo nerusununguko, asi chavane nharo nacho kuparadzwa kwavanoti kuri kuitwa nyika nebato riri kutonga reZanu PF, iyo vanoti iri kuita kuzvambarara parusununguko rwevanhu. VaMafume vanoti nekuda kwekusatonga zvakanaka kweZanu PF, vana veZimbabwe vave kubuda munyika vachinopondwa kunze sezvakaitika kune chimwe chizvarwa cheZimbabwe chakapondwa kuSouth Africa, VaElvis Nyathi. Asi mumwe mushandi weZanu PF vachiongorora zvematongerwo enyika, VaGadzira Chirumhanzu, vanoti vanotenda kuti bato idvza iri riri kucherechedza kuti kune rusununguko, asi vanoti kuenda kwenhengo dzeCCC kumhemberero hakuna zvakunoshandura. VaChirumhanzu vanoti kunyange hazvo bato iri rave nerimwe zita idzva rekuti Citizens' Coalition for Change, vana veZibabwe havazofi vakariregerera nekwavanoti kukoka zvirango kwavanoti rakaita richiri kunzi MDC.","Vebato reCCC Vopembedzwa neKubatana neVamwe paZuva reKuzvitonga Kuzere, Ukuwo Zanu PF Ichiti Bato iri Ndiro Rakakoka Zvirango"
"America nenyika dzemuCommonweatlh dziri kucherechedza zuva revaimbove varwiri verusununguko pamwe nevese vachiri kushanda muchiuto munyika idzi. MuAmerica mune zvirongwa zvakasiyana siyana zvichange zvichiitwa senzira yekucherechedza zuva iri kusanganisira kushanya kumarinda evaimbova varwiri verusungunuko. Zuva iri rakafanana neremagamba muZimbabwe, asi mutsauko uripo ndewekuti hapana zvematongerwo enyika zvinoswa pahurongwa uhu muAmerica sezvinoitwa muZimbabwe. Vaimbi vanosanganisira Bruce Springsteen, Rihanna, Jennifer Hudson, Carrie Underwood nevamwe vane mukurumbira vachaimba muWashington DC vachifadza veruzhinji vanodarika mazana masere ezviuru vachabva kumativi mana enyika iyi. Zuva remagamba muAmerica rakatanga kucherechedzwa muna 1919 richinzi Armistice Day zvichitevera chibvumirano chakaitwa musi wa11 Mbudzi 1918 chekupedza hondo yekutanga pasi rose, World War One. Nyika dzakanyorerana chibvumirano ichi muguta reVersailles mu France iGermany, Britain, France ne America. Armistice Day rakava zuva rezororo zviri pamutemo muAmerica muna 1938, rikazochinjwa kuva Veterans Day muna 1954. Chimwe chizvarwa cheZimbabwe, Amai Diana Chageza, avo vane murume wavo ari muchiuto mu America, vanoti vari kufara nekuremekedzwa kuri kuitwa mauto ose emuAmerica. Amai Chageza vanoti kunyange hazvo murume wavo ari kubasa ku Afghanistan, ivo nevana vawana mukana wekutaura naye uye kuitawo zvimwe zvirongwa zvekucherechedza mabasa emauto vari mukamba ye Fort Braag yavanogara ku North Carolina mu America. No media source currently available ",America Inorangarira Zuva reMagamba Ayo
"Mutungamiri wesangano reShamwari yeMwanasikana, rinochengetedza kodzero dzemadzimai nevanasikana, Amai Erkenia Chifamba, vanoti vari kushungurudzwa zvikuru nehuwandu hwevana vari kushungurudzwa zvepabonde uye kumitiswa kwevanasikana vasati vabva zera nehama. Vanoti imwe yenyaya idzi ndeyemwanasikana ane makore mapfumbamwe (9), uyo anonzi akabatwa chibharo nevamwe vakomana vaviri kuBindura, Nyaya iyi yakabuda mumapepanhau, uye mapurisa anoti akatosunga vakomana vaviri vakabata mwana uyu chibharo nekumupa pamuviri. Amai Chifamba vanoti vari kushungurudzwa zvakare neimwe nyaya yemwanasikana wekuBulawayo ane makore mapfumbamwe zvakare akasununguka mwanasikana mushure mekubhinywa nehama. Vanoti hurumende inofanirwa kusunga nekupa mitongo yakaomarara kune vose avo vanenge vabatwa vachiita izvi. Mune imwe nyaya, mumwe musikana ane makore masere anonzi akaudza dare kuMacheke kuti akabhinywa nababa vake, hanzvadzi yake, hama pamwe nemuvakidzani wake. Musikana uyu anonzi akaudza amai vake nezvedambudziko rake asi amai vake havana kumubatsira. Dare rekuMacheke rakanzwawo kuti amai vemusikana uyu vakambunyikadzawo mwanakomana wavo ane makore gumi nerimwe chete. Mukomana uyu ihanzvadzi yemusikana waakabhinya pamwe chete nababa vake, muvakidzani pamwe nemumwe wehukama. Mapurisa anoti akasunga vose vakapara mhosva idzi, panguva iyo masangano anomirira kodzero dzevanhu achiti ari kushungurudzwa zvikuru kuti vanasikana vasati vabva zera vari kumanikidzwa kuita zvepabonde, mune dzimwe nguva vachibata pamuviri. Pane mumwe mwanasikana ane makore gumi nemanomwe akafa mushure mekusununguka mapatya. Amai Chifamba vanoti nyaya dzese idzi dziri kuvashungurudza. No media source currently available ",Kumbunyikidzwa kweVanasikana Vasati Vabva Zera Koshorwa neVemasangano Anoshanda neVanasikana
"Apo zvizvarwa zvemuAmerica zviri kuenda kusarudzo dzepakati petemu, kana kuti mid-term, dzekusarudza dzimwe nhengo dzematare eparamende neseneti, idzo dziriko neChipiri svondo rinouya, mapato ari kukwikwidzana anoti riri kutonga reDemocratic Party nerinopikisa reRepublican Party ari mushishi kutsvaga rutsigiro. Mapato aya ave kubatsirwa nevaimbove vatungamiri venyika iyi vanoti, VaBarack Obama veDemocratic Party naVaDonald Trump veRepublican Party kuti vakwezve vavhoti vachishandisa hunyanzvi neruzivo rwavo. Vamwe vanoongorora zvematongerwo enyika vanoti nyaya hombe ichanyanyotungamidzwa nevachavhota ndeyemamiriro ehupfumi hwenyika, sezvo sarudzo idzi dzauya panguva iyo zvinhu zvichinzi zvakanyanya kukwira mutengo. Zvimwe zvinonzi zvinogona kutungamidzwa nevachavhota inyaya yekubviswa kwepamuviri, kupinda kwevanhu munyika, mamiriro ekunze, pamwe nehondo yekuUkraine. Matunhu anonzi ane makwikwi akasimba pakati pemapato maviri aya ndeanoti Arizona, Georgia, Michigan, Wisconsin, Nevada nePennsylvania.","Apo Sarudzo dzeMid-Term muAmerica Dzaswedera, Mapato eDemocratic neRepublican Oshandisa Vaive Vatungamiri veNyika muKukwezva Vavhoti."
"Vakafanobata chigaro chemutaururi wedare reparamende, VaReuben Marumahoko, nemusi weChina vakazivisa dare kuti vakange vatambira chikumbiro chakapihwa dare iri neMDC- T inotungamirwa naVaNelson Chamisa chekuti Muzvare Thokozani Khupe avo vari kuzvitiwo ndiwo mutungamiri webato iri, vamiswe kuva nhengo yebato iri. Asi Muzvare Khupe vanoti vashamiswa zvikuru nemaitiro aya nekuti vainge vaendesa tsamba kuna mabharani mukuru wedare, kana kuti Clerk of Parliament, VaKennedy Chokuda, vachivazivisa kuti vambomira kuzeya nyaya dzeMDC kusvika dzagadziriswa kumatare. Zvickwata zviviri izvi zviri kurwira masimba pamwe nekodzero dzekushandisa zita rekuti MDC-T. VaNelson Chamisa vanoti ndivo mutungamiri webato iri zvichitevera kusarudzwa kwavo nedare reNational Council. Ukuwo Muzvare Khupe vanoti ndivo chaivo vakafanobata chinzvimbo chekumutungamiri webato zvichitevera kushaya kwaVaMorgan Tsvangirai mushure mekurwara nechirwere chegomarara. No media source currently available Hatina kukwanisa kubata VaChokuda sezvo vange vasiri kudaira nharembozha yavo. Mutauriri wedare reparamende, VaJacob Mudenda, vaudza Studio 7 kuti vari pazororo nekudaro havana zvekutaura pari zvino. Pasi pebumbiro remutemo chikamu chechimakumi maviri nepfumbamwe kana kuti Section 129 (1) bato rinokwanisa kuti nhengo yaro idzingwe muparamende kana ichinge isisiri nhengo yebato racho. Semuenzaniso, Zanu-PF yakadzinga nhengo dzedare reseneti dzinosvika makumi maviri dzainzi inhengo dzechikwata cheG40. Rimwe gweta rinombomirira Amai Khupe, Muzvinafundo Lovemore Madhuku, vati Muzvare Khupe vanokwanisa kukwikwidza nyaya iyi kumatare. Nyaya yekuti VaChamisa vanokwanisa here kana kuti kwete kudzinga Doctor Khupe iri kutemesa magweta musoro zvichiunza kusawirirana panyaya iyi. Vamwe vanoti dare reparamende rakurumidza kumedza kutsenga richada asi vamwe vachiti kana hurumende yakatombopa chikwata chaVaChamisa mari inopihwa mapato ezvematongerwo enyika uyu mucherechedzo wekuti ndivo vari panyanga. Asi vamwe vanoti chakaita hurumende kutumira chete mari kukero yebato iri mumaoko ehurumende izvi zvakapa kuti mari itumirwe kuHarvest House. Mutauriri weMDC inotungamirwa na Doctor Khupe, VaObert Gutu, vanoti dare reparamende rakakurumidza kumedza kutsenga sezvo nyaya iyi ichiri kumatare. Asi gweta uye vari mukokeri weMDC-T mudare reparamende, VaInnocent Gonese, vanoti Muzvare Khupe vakadzingwa mubato zviri pamutemo. No media source currently available ",Muzvare Thokozani Khupe Vanodzingwa muNational Assembly?
"Dare reNational Assembly ratanga neChipiri kuzeya bhajeti regore rinouya asi izvi zvanonoka kutanga sezvo bato reMDC inotungamirwa naVaMorgan Tsvangirai range richiti gurukota rezvemari, VaPatrick Chinamasa, vakatyora bumbiro remutemo apo vakatura bhajeti iri. MDC-T inoti VaChinamasa havana kupa mari kuhurumende dzematunhu pamwe nemakomisheni sezvinodiwa nebumbiro remitemo yenyika. No media source currently available Vanokokera nhengo dzeMDC-T mudare iri, VaInnocent Gonese, vaudza dare iri kuti bumbiro remitemo yenyika rinosungira kuti zvikamu zvishanu kubva muzana zvebhajeti rese zvinofanira kupihwa kuhurumende dzematunhu, asi VaChinamasa havana kuita izvi mubhajeti ravo ra2016. Vatiwo bumbiro rinosungira kuti makomisheni ese anoumbwa pasi paro apihwe mari dzawo pabhajeti iri asi izvi hazvina kuitwa zvakare sezvo mari dzemakomisheni aya akaita seresarudzo dzakapihwa pasi pebazi rezvemitemo. VaGonese vatiwo VaChinamasa vanofanira kukumbira mvumo yedare pakushandisa kwavakaita mari zvakapfurikidza pabhajeti regore rino rakatambirwa neparamende. Vati nekuda kweizvi paramende inofanira kumbomira kuzeya bhajeti iri kudzamara VaChinamasa vagadzirisa izvi. Mutauriri wedare iri, VaJacob Mudenda, vaudza dare kuti vanobvumirana nemaonere aVaGonese. Asi VaChinamasa vati pari zvino havakwanisi kupa mari kuhurumende dzematunhu nekuti hapana mutemo unovabvumidza kana kuvapa gwara rekuti vanozviita sei. Vati paramende inofanira kuumba mutemo wekushanda kwehurumende dzematunhu uye kana izvi zvikange zvaitika vanodzipa mari yadzinofanira kupihwa pabhajeti renyika yese. Asi VaGonese vati haisi mhosva yenhengo dzeparamende kuti hurumende haisati yaumba mutemo wehurumende dzematunhu vachiti izvi zvinofanira kuitwa nedare remakurukota pamwe nemutungamiriri wenyika. Kunyange hazvo nhengo dzedare iri dzichikwanisa kuumba mimwe mitemo, bumbiro haridzibvumire kuumba mitemo ine chekuita nekushandiswa kwemari. VaChinamasa vabvuma kukumbira mvumo kudare kuti rivaregerere nekushandisa mari zvange zvisiri mubhajeti gore rino vachiti izvi zvakakonzerwa nesarudzo dzema by-elections dzange dzakawanda zvisina kutarisirwa. Vati ma by-elections aya akaitwa zvichitevera kudzingwa kwenhengo dzinodarika makumi matatu dzeMDC T mudare iri. Zvichakadai, dare iri razotanga kuzeya bhajeti remabhiriyoni mana emadhora regore rinouya, uye dare iri rinotarisirwa kupasisa bhajeti iri svondo rino. Paramende yatombimisa mitemo yese yemashandiro eparamende nechingawa chekuti nhengo dzedare iri dzipasise bhajeti regore rinouya.",MDC-T Yomanikidza VaChinamasa Kukumbira Ruregerero kuParamende
"Dzimwe nyanzvi munyaya dzezvehutano dziri kukurudzira veruzhinji kuti vaongororwe pamwe nekurapwa chirwere chemalaria icho chiri kuramba chichiuraya vanhu munyika. Mutauriri webazi rezvehutano VaDonald Mujiri vati kusvika parizvino vanhu zana nemakumi mashanu nemumwe vafa nechirwere cheMalaria gore rino chete. VaMujiri vati ongororo yavo yezvirwere yakaratidza kuti pavhiki ra17 kusvika 23 Gumiguru vanhu churu chimwechete nemazana matanhatu nemakumi mashanu vakabatwa nechirwere ichi vazhinji vari vekuMashonaland East kwozotevera Mashonaland Central province. Bazi rezvehutano rinotiwo vanhu vana vakafa panguva imwechete iyi nechirwere vaviri vari vemuHarare. Vachitaura neStudio 7 mukuru anoona nezvehutano mukanzuru yeHarare, Doctor Prosper Chonzi vatiwo kunyangwe muHarare manga musina dambudziko rechirwere ichi ravemo. Dr Chonzi vanoti zvakakosha kuti vanhu vaongororwe chirwere ichi vakaita zviratidzo zvekuti vabatwa nacho. Bazi rezvehutano rinoti zvikamu zvinodarika gumi nezviviri kubva muzana zvevari kubatwa nechirwere chemalaria munyika vana vari pasi pemakore mashanu.VaChonzi vati vana ava vanowanzobatwa nemalaria sezvo vachinyanyotambira panze uye vasingagoni kukurumidza kutaura kana vachidzimbikana nemuviri. Dr Chonzi vatiwo kuzvipatara zvekanzuru kuongororwa malaria kunoitwa pachena uyewo mishonga yechirwere ichi inopiwa pachena. Nyanzvi munezvehutano uye vaimbova gurukora rezvehutano Doctor Henry Madzorera vati chirwere chemalaria chirwere chinorapika. VaMadzorera vati hurumende inofanirwa kupfapfaidza mishonga munogona kuberekera humhutu kudzivirira ndufu dzechirwere ichi Dr Madzorera vatiwo veruzhinji vanofanirwa kuzvidzivirira kuchirwere ichi kuburikidza nekuzvivhara muviri kana vachinge vari panze husiku uyewo kushandisa zvinodzinga humhutu kana vari mudzimba dzavanorara. VaMujiri vatiwo hurumende yakatotanga chirongwa chekupfapfaidza dzimba kumatunhu makumi maviri nemashanu uye vari kutarisira kubatsira vanhu vanosvika mamiriyoni maviri nezviuru mazana masere kana kuti 2.8 million. Bazi rezvehutano ririkukurudzira kuti avo vanopihwa mambure ekudzivirira humhutu vanofanirwa kuashandisa sezvinotarisirwa vachiti vamwe vanoguma voshandisa mamwe mabasa vachizviisa panjodzi yekubata malaria. Ko munhu anoziva sei kuti abatwa nechirwere ichi? Nyanzvi dzinoti anotanga kupisa muviri, kurutsa, kutemwa nemusoro, kuneta. Manyoka nekungorwadziwa nemuviri. No media source currently available ",Vanhu Zana neMakumi Mashanu neMumwe (151) Vafa neChirwere cheMalaria Chopararira muNyika
"Bazi reUnited Nations World Tourism Organization raburitsa gwaro riri kuratidza kuti Zimbabwe iri kuita zvinotarisirwa chaizvo munyaya dzekukwezva vashanyi. Gwaro iri rinzonzi 2015 Visa Openess Report, uye rinotarisa zvaitwa mumakore manomwe apfuura. Panyika zana nemakumi mashanu neina, Zimbabwe iri pachinhanho chechimakumi maviri nepfumbamwe. Izvi zvinonzi zvinobatsira mukuumbiridza hupfumi uho hwaenda kumawere. Chitsuva cheNiue mugugwa rePacific ndicho chinonzi chiri pamusoro. Mozambique neDjibout dziriwo pazvidanho zvepamusoro soro. Asi vamwe vari kuyambira kuti kusamira zvakanaka kwezvinhu munyaya dzezvematongerwo enyika kuchapa kuti kukwezva vekunze kunetse. Nyanzvi munyaya dzezvehupfumi, VaWashington Mehlomakhulu, avo vanoshanda nesangano reResource Exploitation Watch, vanoti zvakakosha kuti hurumende igadzirise zvivakwa zvakaita senhandare dzinomhara ndege uye kuzvishambadza zvakasimba. No media source currently available   ",UN Inoti Zimbabwe Yoita Zviri Nani Munyaya dzeKukwezva Vashanyi
"Imwe nhengo yesangano rinomiririra vanotengesa mumigwagwa reNational Vendors Union Zimbabwe kana kuti NAVUZ iri muchipatara muguta reHarare mushure mekupambwa uye kuitwa kafiramberi nevanhu vaanofungidzirwa kuti vasori. VaKudakwashe Kambakunje vakapambirwa mudhorobha reHarare vari pamusika pavo nevarume vanodarika gumi. Vaudza Studio 7 kuti vakavapamba ava vakaridza pfuti kutyisidzira vamwe vaitengesa pamusika vaive vauya kuzobatsira kuti vasatorwa zvechisimba mushure mekunge varidza mhere yerubatsiro. Vatiwo vakavapambi ava vakazovasiya mushure mekuvaita kafairamberi vachifunga kuti vainge vafa. VaKambakunje vakakururwa zvipfeko zvese zvavaive vakapfeka vakatorerwa chitupa chavo nenharembozha nevanofungidzirwa kuti vasori. Pamusoro pekurohwa nekuiswa magetsi VaKambakunje vakabaiwawo jekiseni ravasingazivi kuti nderei. Vamwe vanorwira kodzero dzevanhu vari nhengo yeTajamuka VaSilvanos Mudzvova vakapambwa mazuva apfuura vakabayiwa jekiseni iri. Amai vaVaKambakunje, Mary Kuzanga avo vachema zvikuru vachitaura neStudio 7 vati samai vekubereka varwadzikana zvikuru vachiona mwana wavo akakuvadzwa pamwe nekubayiwa jekiseni ravasingazivi kuti nderei. VaTichaona Chifamba imwe nhengo yeNAVUZ varara husiku hwese vachitsvaka VaKambakunje avo vavazowana mumapurazi ari munzira inoenda kuMazowe vaudza Studio 7 kuti vawana VaKambakunje vakarohwa zvakaipisisa. Sachigaro weNAVUZ, VaStandrick Zvorwadza vashoropodza zvikuru hurumende yemutungamiri wenyika VaRobert Mugabe iyo varikupomera mhosva yekupamba vanopikisa. Vanorwira kodzero dzevanhu vanoti varikushungurudzwa zvikuru nekutorwa kwevanhu nechisimba. Bumbiro remutemo wenyika rinochengetedza vanhu kubva mukumbunyikidzwa zvechisimba nekutochwa asi vanorwira kodzero vanoti kunyangwe bumbiro richichengetedza vanhu, hupenyu hwavo huri parumananzombe nekuti mutemo mukuru wenyika uyu hausi kutevedzwa. Hatina kukwanisa kubata mutauriri wemapurisa Senior Assistant Commissioner Charity Charamba kana gurukota rezvekuburitswa kwemashoko VaChristopher Mushowe. No media source currently available ",Imwe Nhengo yeNAVUZ Yopambwa neKuitwa Kafiramberi muHarare neVanofungidzirwa Kuti Vasori
"Mutungamiri wenyika, VaEmmerson Mnangagwa, vari kusangana nevamwe vatungamiriri venyika dzemuSADC kuMaputo, Mozambique uko vari kuronga kuti mauto eSADC, angapindire sei mukubatsira Mozambique pahondo yayo nevanopfurikidza mwero kudunhu reCabo Delgado munyika iyi. Mutungamiri wenyika, VaEmmerson Mnangagwa, vari kusangana nevamwe vatungamiriri venyika dzemuSADC kuMaputo, Mozambique uko vari kuronga kuti mauto eSADC, angapindire sei mukubatsira Mozambique pahondo yayo nevanopfurikidza mwero kudunhu reCabo Delgado munyika iyi. Vamwe vari kupinda mumusangano uyu, ndiVaCyril Ramaphosa vekuSouth Africa, VaFillipe Nyusi vekuMozambique pamwe naVaMogkweetsi Masisi vekuBotswana. Musangano uyu uri kuzeya zvakabuda mutsvakurudzo yechikwata chavakatumwa kuCaba Delgado zvichitevera musangano wavakaita kuMozambique kwekare mwedzi wapfuura. Vanotarisirwavo kubuda nechisungo chekutumira mauto kunobatsira eMozambique kuCabo Delagado. Studio7 haina kukwanisa kunzwa kuti zvii zvabuda mumusangano wanhasi sezvo tisina kukwanisa kubata hofisi yebazi rezvekudyidzana nedzimwe nyika. Asi mutauriri wesangano reCrisis in Zimbabwe Coalition, VaMarvelous Khumalo, vaudza Studio 7 kuti zviri kuitwa nevatungamiri veSADC zvakanaka chose vachiti nyaya yerunyararo nebudiriro iri kudzorerwa kumashure nemhirizhonga iri kuCabo Delgado. Vati kunze kwekuendesa mauto kudunhu iri, panodiwawo rubatsiro rwechikafu nezvimwe sezvo vanhu vakasiya misha yavo nekuda kwemhirizhonga iri munzvimbo iyi. Vanhu vanodarika zviuru zvitatu vakaurawa nekuda kwekurwisana uye mazana manomwe ezviuru vakasiya misha yavo nekuda kwekusangadzikana kuri mudunhu iri. Vanoongorora zvematongerwo enyika vachidzidzisa paGreat Zimbabwe University, VaJoel Muusha, vati musangano weSADC Double Troika, wakakosha pakugadzirisa dambudzikko ranetsa kuCabo Delgado, iro vati rinogona kupararira nedunhu rese reSADC. Vatiwo vanotarisira kuti musangano wanhasi uchatarisawo nyaya dzakaita sekuti ndivanani vakabereka vanopfurikidza mwero ava uye kuti vanodyidzana nani mudunhu reSADC. Kunze kwenyika dzeSADC, Portugal, United States, France neRwanda dzakatotumirawo mauto kuti anobatsira Mozambique. No media source currently available ",SADC Troika Yozeya Hondo Iri muMozambique
"Vanorwira kodzero dzevanhu vanoti vari kushushikana zvikuru nekukanzurwa kwakaitwa musangano wechimbi chimbi wevatungamiri venyika dziri mu SADC Troika, uyo waifanirwa kuitwa nemusi weChina, asi ukakundikana sezvo vatungamiri vaviri vari muSADC Troika, Va Mokqweetsi Masisi vekuBotswana, naVa Cyril Ramaphosa vekuSouth Africa, vakakundikana kuenda mumusangano uyu. VaMasisi, avo vanova sachigaro weSADC Troika, vanonzi vakazvipatsanura zvichitevera kubatwa ne Covid-19 kwechipangamazano chavo, ukuwo VaRamaphosa vachinzi vakakundikana sezvo vaifanirwa kumira pamberi pekomisheni ye Zondo Commission of Inquiry. Vatungamiri vaifanirwa kusangana mumusangano we SADC Troika wekukurukura hondo iri mu Cabo Delgado mu Mozambique, ndiVaEmmerson Mnangagwa, mutungamiri we Mozambique uye vari sachigaro weSADC, Va Filipe Nyusi, naVaRamaphosa, avo vari kutarisirwa kutora higaro chasachigaro weSADC Troika muna Nyamavhuvhu. SADC inoti musangano uyu wakakanzurwa sezvo VaMasisi naVa Ramaphosa vakakundikana kunge vari pamusangano uyu. Asi gweta rinorwira kodzero dzevanhu, uye vari mukuru we Human Rights Watch kuchamhembe kweAfrica, VaDewa Mavhinga, vanoti chokwadi chiripo ndechekuti VaNyusi havasi kuzvipira panyaya yekuti SADC itumire mauto ayo ku Mozambique. Mashoko aVaMavhinga atsigirwawo nezvaburitswa nebepanhau repaindaneti, re NewsHawks. VaMavhinga vanoti zvakaitwa zvekukanzura musangano wakakosha kudai zvinosiya vanhu vemudunhu reCabo Delgado vachifunga kuti havakosheswi. VaMavhinga vanoti SADC yaikwanisa kuitira musangano wayo padandemutande ichibuda nechisungo chakasimba chekuona kuti vanhu vemuCabo Delgado vawana rubatsiro. Sangano reUnited Nations rinoti vanhu vanodarika mazana manomwe ezviuru vakatiza misha yavo mudunhu iri, uye vanhu vanodarika zviuru zviviri nemazana matanhatu vanonzi nesangano reArmed Conflict Location and Event Data, vafa muhondo iri kuitika muMozambique. Masangano anorwira kodzero dzevanhu anoti mauto emuMozambique anonzi ari kushungurudza vanhu vari mudunhu iri vanofungidzirwa kuti vanenge vaine ruzivo rwekune vakapfurikidza mwero vari kurwisa muCabo Delgado. No media source currently available ",Vanorwra Kodzero dzeVanhu Voshushikana neKukanzurwa kweMusangano weSADC Troika kuMozambique
"Huwandu hwevanhu vari kubatwa nechirwere cheCovid-19 munyika hwasvika pamazana matatu nemakumi maviri vakawanda vari kubatwa nechirwere ichi vachibva kuSouth Africa vari munzvimbo dziri kuchengeterwa vanhu kana kuti ma quarantine centers. Asi huwandu uhu hunogona kukwira zvekare nhasi pachaburitswa zvabuda muongororo dzekuvheneka vane chirwere ichi. Vanhu vapora kubva kuchirwere ichi vave makumi mana nevapfumbamwe uye vafa vachiri vana. Nzvimbo dzema quarantine zones pari zvino dzine vanhu vanodarika zviuru zvitatu nemazana manomwe uye dzawirwa nedambudziko rekuti vamwe vave kutiza. Mukuru anoona nezvekurwisa kuparira kwehutachiona hwe coronavirus munyika, Dr Agness Mahomva, vakati vachasimbaradza kuchengetwa kwenzvimbo idzi uye vari kutiza vave kuburitswa mazita avo mudzinhepfenyuro vosungwa vakabatwa. Vakawanda vari mune dzimwe nzvimbo idzi vari kutaura neStudio 7 vanoti dzakazarisa uye dzine tsvina ukuwo chikafu nemvura zvichinetsa. Vamwe vari kugarisawo munzvimbo idzi kwemazuva anodarika mavhiki matatu akatarwa nekuda kwekuti hakuna zvekuvheneka vanhu kana kuti matest kits ekuona kuti havana chirwere ichi here. Kunyange hazvo dare repamusoro rakati nzvimbo idzi dzigadziriswe, vanachiremba vanoti hapana chaitwa kusvika pari zvino zvekuti vari kufungidzira kuti vanhu vari kutotapurirana zvirwere munzvimbo idzi. Mukuru wesangano reCommunity Working Group on Health, VaItai Rusike, vanoti hurumende inofanira kugadzirisa zvinhu kunzvimbo dziri kuchengeterwa vanhu kuti matambudziko ari kusangana nevanhu aya apere. Zvichakadaro, mashoko atumirwa Studio 7 neAfrican Union achibva kuAfrica Centers for Disease Control and Prevention anoratidza kuti vanhu vanodarika zviuru mazana maviri kana kuti 200,000 vabatwa nechirwere cheCovid-19 muAfrica. Vashaya vadarika zviuru zvishanu nemazana mashanu kana kuti 5,500. Vapora vanodarika zviuru makumi mapfumbamwe nechimwe, kana kuti 91,000. Huwandu hwevanhu vabatwa nechirwere ichi pasi rose hwadarika mamiriyoni manomwe nemazana mana ezviuru kana kuti 7,4 million. Johns Hopkins University yemuAmerica iyo iri kuongorora kupararira kwechirwere ichi pasi rose inoti muAmerica ndimo mune vanhu vakawandisa vabatwa nechirwere ichi vadarika mamiriyoni maviri, vanhu vafa munyika iyi vachidarika zviuru zana negumi nezviviri kana kuti 112, 000 Pasi rose vanhu vafa nechirwere ichi vanodarika zviuru mazana mana kana kuti 400,000. Vapora vachidarika mamiriyoni matatu nezviuru mazana mana ezviuru, kana kuti 3, 4 million.",Vari Kubva kuSouth Africa Vakawanda Vobatwa neCoronavirus
"Mutungamiri wenyika yeAmerica VaJoe Biden nhasi vakukurudzira vanhu kuti vasaregedze ruvengo rwemarudzi rwuchipinda muhana mavo uye kuti dare reCongress ridzike mitemo yekuti zvisave nyore kutenga pfuti. VaBiden vataura mashoko aya kuBuffalo, New York uko kune mumwe muchena ane makore gumi nemasere Payton Gendron auraya nepfuti vanhu vatema gumi ndokukuvadza vamwe vatatu. Matikitivha eFBI ari kutora mhosva iyi semhosva yemarudzi.",VaBiden Vonetsekana neKupfurwa kweVanhu muAmerica
"Vakuru vakati chikomo 'chiremera chevari kure, vari pedyo vanotamba nacho'. Dudziro yechirevo ichi inenge yave kubuda sechokwadi pamubatanidzwa wemapato anopikisa weMDC Alliance, uyo uri kuonekwa nevamwe vari kunze senzira chete yekubvisa nayo hutongi hweZanu PF. Asi izvi zvinonzi handizvo zviri kuonekwa nevamwe vari mumapato akapinda mumubatanidzwa uyu, avo vanonzi vari kubuda pachena vachishoropodza mubatanidzwa uyu. Mazuva mashoma adarika, dzimwe nhengo dzePDP dzakabuda pachena dzichinyunyuta nemafambisirwo anonzi ari kuitwa nhaurirano dzemubatanidzwa uyu, zvikuru panyaya yekugovana zvigaro. Komiti huru yebato iri inonzi iri kutarisirwa kusangano nemusi weChishanu kuti izeye nekupeta nyaya inonzi yave kuda kutsemura musangano uyu nepakati. Dzimwe nhengo muMDC-T dzinonzi dziri kurambawo kuti paumbwe mubatanidzwa nemamwe mapato, dzichiti pamato aya haana chaanounza kunze kwekutokohwa paasina kurima. Izvi zvinonzi zviri kuitikawo kuMDC inotungamirirwa naMuzvinafundo Welshman Ncube, uko dzimwe nhengo, zvikuru dziri muhutungamiri, dziri kunzi dziri kukanda zvipanera muvhiri remubatanidzwa uyu dzichiramba kubatana nebato raVaTsvangirai. Mapato anoti MDC-T, MDC, PDP, Transform Zimbabwe, Zimbabwe People First, Christian Democratic Party neZanu Ndonga akabatana kuumba MDC Alliance, asi zvinozi kusvika pari nhasi mamwe mapato haasati aisa runyoro rwavo pachibvumirano chekuumba mubatanidzwa sezvo dzimwe nhengo dzawo dziri kuramba. Asi mutauriri weMDC inotungamirirwa naVaNcube, VaKurauone Chihwayi, avo vataura vakamirira bato ravo, vanoti zvakaitwa nebato ravo zvekupinda mumubatanidzwa uyu ndizvo zvakabva muvanhu vavanomirira. ""Zvakanzi zvakangonaka kuti muite mubatapamwe, mubatirane pamwechete mukwanise kubvisa varipo ava. Asi mumaziso tinogona kunge tichiona zvakasiyana. Isu mumaziso edu takaona kuti chinhu chakanaka uye tiri kudavira kumashoko evana veZimbabwe kuti tiise pfungwa pamwechete tigorwisa hurumende yeZanu PF yadai kutitambudza,"" VaChihwayi vanodaro. Vanoti mubatanidzwa uyu ndicho chete chinhu chinokwanisa kuti Zanu PF ibve pachigaro. Vanotiwo vane dambudziko nevamwe vanhu vanongoda kusvoropodza chinhu chose chose, asi vasingape pfungwa dzinovaka. Vanoongorora zvematongerwo enyika vakarerekera kubato reZanu PF, VaGadzira Chirumhanzu vanoti havaoni mubatanidzwa uyu uchikwanisa kubvisa Zanu PF pachigaro, kana kubudirira, vachiti mbeva zhinji hadzina mashe. ""Hazvigone kuti vabudirire. Chekutanga, pamapato avo ose manomwe iwayo, zvazvinoreva ndezvekuti hapana rinonzi bato pama party avo manomwe iwayo nekuti wakaona vanhu vanomwe voungana vachida kukutsira munhu mumwechete, izvo zvinongoreva kuti haa, vari kuita havo matope,"" VaChirumhanzu vanodaro. No media source currently available ",Nhengo dzeMamwe Mapato ari muMDC Alliance Dzoshoropodza Mubatanidzwa
"Vaimbove mutevedzeri wemutungamiri weAmerica, VaJoe Biden, vebato reDemocratic Party, vari kukwikwidzana nemutungamiri wenyika, VaDonald Trump musarudzo dzichaitwa musi wa3 Mbudzi, vari kukwikwidza kechitatu musarudzo yekuenda kuWhite House, asi rwendo rwuno vari mumiriri weDemocratic Party kekutanga musarudzo yemutungamiri weAmerica. Kana vakakunda, uye vakagadzwa muna Ndira anotevera, VaBiden vanoita mutungamiri weAmerica wechimakumi mana nematanhatu. Apa vanenge vava nemakore makumi manomwe nemasere ekuberekwa, mutungamiri wekutanga ane makore akadai, vachidarika VaTrump avo vane makore makumi manomwe nemana. VaBiden vagara vachitaura mumwedzi yose yavange vari kutsvaga rutsigiro kuti vari kutsvaga kupedza hutongi hwaVaTrump. ""Tiri kurwira hunhu hweAmerica,"" VaBiden vanodaro padandemutande ravo rekutsvaga rutsigiro. ""Iyi inguva yekuyeuka kuti tiri vanaani. Tiri vanhu vemuAmerica: Takasimba, uye hatiori moyo, asi tizere neremangwana rakanaka. Ino inguva yekubata munhu wese zvine chiremera. Inguva yekuva nevashandi vanoshandira budiiriro yenyika yose. Inguva yekurwisa kusashandiswa zviri pamwero kwemasimba uko tiri kuona. Inguva yekutarisisa zvakadzama pamwe nekutondera kuti zviuya mberi."" VaBiden vanoshoropodza VaTrump vachiti mutungamiri asina kukodzera munyika ine hutongo hwakasununguka, vachiti ""Inguva yehutungamiriri hwunoremekedzwa pasi rose uye hutungamiriri hunokudzwa muno muAmerica."" Panguva iyo pasi rose riri kutatarika nepamusana pedambudziko reCoronavirus, kutsvaga rutsigiro kwaVaBiden mumazuva ekutanga muna Chikunguru, kwanga kusina kufanana nedzimwe sarudzo dzemutungamiri weAmerica mumakore ano. VaBiden vanga vachitsvaga rutsigiro vari pamba pavo mudunhu ravo reDelaware, dzimwe nguva vachimbopinda muguta guru redunhu reDelaware, reWilmington, pamwe neguta riri pedyo, rePhiladelphia mudunhu rePennsylvania, vachitaura pamwe nekuzeya gwara ravo vari muzvikwata zvidiki zvevanhu VaBiden vakaita musangano mumwe chete chete nevatori venhau mukati memwedzi mitatu sezvo vange vasingade kuita magungano makuru ekutsvaga rutsigiro nekutya kubata kana kubatsira kupararira kwe coronavirus kana vanhu vakawanda vakaungana kuzonzwa vachitaura. Budiriro neNhoroondo yaVaBiden: Mushure mekupedza zvidzidzo paUniversity of Delaware neSyracuse Law School, VaBiden, avo vaive nemakore makumi maviri nemapfumbamwe, vakave mugore ra 1972 mumwe wevechidiki kusarudzwa kuve nhengo yedare reSeneti muAmerica. Asi masvondo mashoma vasarudzwa, vakasangana nenjodzi huru. Mudzimai waVaBiden Neilia nemwanasikana wavo aive negore rimwe aberekwa, Naomi, vakafa mutsaona yemotokari panguva yekutanga kweKisimusi. VaBiden vakambofunga kusiya chigaro chavo muSeneti kuitira kuti vachengete vamwe vana vavo vaviri, vose vari vanakomana, asi vakatanga kushandisa chitima zuva nezuva kuenda kubasa kuWashington. Chitima ichi chaitora maminitsi makumi mapfumbamwe kuenda nekudzoka, izvo vakaramba vachiita kwematemo matanhatu vari mudare reSeneti. Makore akawanda mushure mekufa kwemukadzi wavo wekutanga, VaBiden vakasangana uye vakazoroora muzvare Jill Jacobs Tracy, uyo aida kuve mudzidzisi, uye aine mwanasikana wake akaberekwa muna 1981. VaBiden vambokwikwidza musarudzo yekutsvaga anomirira bato reDemocratic Party musarudzo yemutungamiri weAmerica muna1987 na2007, asi havana kubudirira. Mushure mekunge VaBiden vabuda musarudzo yekutsvaga achamirira bato ravo muna 2007, vaivewo mukwikwidzi, VaBarack Obama vakazokumbira VaBiden kuti vave mutevedzeri wavo. Vaviri ava vakakunda musarudzo yemutungamiri weAmerica dmuna 2008, uye vaviri ava vakasarudzwa zvakare muna 2012, izvo zvakapa kuti VaBiden vashande semutevedzeri waVaObama kwemakore masere. Gwara Rinobata Zviri Kunze kweAmerica: Vari mudare reSeneti, VaBiden vaive nhengo yekomiti yakakosha yeSeneti inoona nezvekudyidzana vakashanda kaviri sasachigaro wayo. Vari mukomiti iyi, VaBiden vakapikisa hondo yePersian Gulf War muna 1991, asi vakavhotera kuti America ipinde zvichisimba muIraq muna 2003. Vakatsigira kupindira kwemauto emuAmerica pamwe neeNATO muBosnia muna 1994. Vachiri kushanda semutevedzeri waVaObama, VaBiden vakabatsira kuumba gwara reAmerica pane zvaiitika muIraq, kusanganisira kubviswa kwemauto emuAmerica muna 2011. Vakatsigirawo kupindira kwakaita mauto eNATO muLibya muna 2011. VaBiden vakabata mamwe mabasa akakosha mumakore avo vari muSeneti, kunyanya mukugadzira mabhiri ekurwisa kuparwa kwemhosva, kusanganisira kubhanwa kushandiswa kwezvombo mudzimba kwemakore gumi kusvika 2004 asi mutemo uyu hausati wavandudzwa. Vakatsigira mitemo inoomesera vanopara mhosva dzakaipa, danho ravakati chinjeyi muhurongwa hwavo hwekukwikwidza sarudzo yemutungamiri wenyika gore rino. Iye zvino vanoti ""vanhu vakawandisa vari mumajeri muAmerica - uye vazhinji vavo vanhu vatema nevanhu vane ganda rebhurauni."" VaBiden vanoti vanoti vatora mutemo unochengetedza madzimai kuti asashungurudzwe weViolence Against Women Act semutemo wakakosha zvikuru wavakabatsira kuti uvepo uyo vanoti vakabatsira matare maviri emuAmerica kuti udzikwe. Asi vanoshorwa nemashoko avakataura paiferefetwa nhengo yebato reRepublican Party, uye vari munhu mutema, VaClarence Thomas, avo vainge vadomwa nevaive mutungamiri wenyika, VaGeorge H. W. Bush, kuti vave nhengo yedare Supreme Court mugore ra1991. Vamwe mubato raVaBiden havana kufara nedanho ravakatora, uye nanhasi inyaya inogara yakasimudza mutauro pachitariswa nhoroondo yaVaBiden. Amai Anita Hill, gweta uye vaishanda naVaThomas, akavapomera mhosva yekuvashungurudza munyaya dzepabonde uye vakapawo huchapupu hwekuva pomera mhosva iyi asi ivo VaThomas vachiiramba. Asi VaBiden, avo vaive sachigaro wekomiti yeSeneti inoona nezvematare nemitemo, havana kubvumidza zvimwe zvapupu zvekutsigira nyaya Hill. Masangano anorwira kodzero dzemadzimai nevarwiri vekodzero vakatsoropodza kubatwa kwakaitwa nyaya iyi naVaBiden. Mushure mezvo Seneti yakabvumira kudomwa kwaVaThomas kuva muting wedare reSuoreme Court uye vachiri mudare iri. Muna Kubvumbi 2019,VaBiden vakafonera Hill vachikumbira ruregerero nemafambisiro avakaita nyaya yake, asi Hill haana anoti ari kugara asina kugutsikana nezvakaitika. Zvinangwa: Kubudirira kwehutungamiri hwaVaBiden kungangotevedzera makore masere ehutongi hwaVaObama muWhite House, vaine hurongwa negwara rekusimudzira nyaya dzebudiriro pamusoro pemarudzi nezvido zvevanhukadzi muAmerica pamwe nezviga zvepasi rose. Kunyange hazvo VaTrump vakaburitsa America kubva muzvibvumirano zvekutengeserana, zvibvumirano zvezvombo zve nuclear pamwe nekushanduka kwemamiriro ekunze izvo VaBiden vanoti hazvina zvido zveAmerica zvakaitwa naVaTrump, VaBiden vari kutarisirwa kudzosera chimiro cheAmerica pasi rose apmwe nekuona kuti nyika iyi yatanga kutaudzana nedzimwe nyika zvine chiremera. MuAmerica, VaBiden kwemakore mazhinji apfuura yane nemukurumbira wkushanda nevamwe zvakanaka kunyange vachibva kuRepublicans Party. Asi panguva iyo vange vachirwira kusarudzwa neDemocratic Party, VaBiden vakadududza pavakanzi vaive munhu asina kusimba zvakadzama panyaya dzekuti munhu wese ave nemafungiro ake uye asambunyikidze vamwe vachiti muna pachiitiko muna Kurume, ""Ndine nhoroondo isina anoikunda pavanhu vose vari kukwikwidza."" VaBiden vakasimbisa nhoroondo yehutongi hwaVaObama, kusanganisira kuwedzera rubatsiro munyaya dzehutano, kutsigira mutemo unobvumidza kuti ngochani dziroorane, uye kutsigira hurumende kuti ibatsire nemari makambani emotokari emuAmerica ainge avhiringwa nekuparara kwehupfumi hwenyika. VaBiden vanoti VaTrump vasiya hondo yekurwisa dambudziko re coronavirus, vachitiwo ""vachamisa kuita dambe rezvematongerwo enyika nekutaura manyepo izvo zvakonzera rusarura nekuita chadzimira mumafungiro evanhu."" Va Biden vanoti vachaona kuti ""zvisungo zvinobata hutano hweveruzhinji zvichaitwa nenyanzvi dzezvehutano kwete nevezvematongerwo enyika."" Kunyange hazvo kupopota nekubuda furo rehasha padandemutande reTwitter agara ari maitiro aVaTrump kubva pavakapinda muWhite House, kukanganwa nekurasa mukanwa kwaVaBiden kuri kupa VaTrump mukana wekushora VaBiden vachiti munhu asisina pfungwa dzakati tsvikiti nepamusara pekukwegura kwake. Masvondo mashoma apfuura, VaBiden vakati vari kupinda musarudzo yeSeneti, pane kuti vari kupinda musarudzo yemutungamiri wenyika, vakatiwo vanhu zana nemakumi maviri emamiriyoni vafa neCovid-19 pane kuti zana nemakumi maviri ezviuru. “Kana dai ndakambotaura zvinhu zvakapusa kudai, masangano enhau anonyepa angadai akauya kwandiri achindishoropdza zvakanyanya. Izvi zvinodarika kukanganisa kuri pamwero,” VaTrump vakanyora paTwitter. Asi VaBiden, pavakabvunzwa kana pfungwa dzavo dzichiri kushanda zvakanaka, vakati, ""Tarisa, zvose zvaunofanirwa kuita kungonditarisa uye handife ndakamirira kuenzanisa kugona kwangu kwekuziva nekugona kwemurume wandiri kukwikwidzana naye."" Vaviri ava vari kutarisirwa kusangana vachikakavadzana pasi pechirongwa chekuedzana ruzivo muhurongwa hutatu huchaitwa muna Gunyana naGumiguru. ",Nhoroondo yaVaJoe Biden
"Bato rinopikisa reMovement for Democratic Change riri kuchema chema nekudomwa kwaVaUtoile Silaigwana semukuru anoona nezvesarudzo musangano reZimbabwe Electoral Commission, ZEC. MDC inoti VaSilaigwana munhu akaendeswa kunoshandira kuZEC panguva iyo vaive nhengo yeZimbabwe National Army apo vaiona nezvesarudzo munyika kuti vave mukuru wezvesarudzo kana kuti chief elections officer. VaSilaigwana avo vainge vakafanobata chigaro ichi vakazodomwa kuchitora musi wa 1 Chikunguru. Bato reMDC rinoti VaSilaigwana vaive vaive mukomisheni yeZEC isina kuburitsa zvainge zvabuda musarudzo muna 2008 kwemavhiki mashanu zvakashorwa zvikuru neSADC neAfrican Union. Asi mukuvadoma, sachigaro weZEC Amai Priscila Chigumba vanoti vane ruzivo uye nhoroondo yekubata nyaya dzesarudzo. Vanoongorora nyaya dzezvematongerwo enyika VaGadzira Chirumanzu vanoti vanhu veMDC havadi kukundwa. Vanoona nezvesarudzo mubato reMDC VaJacob Mafume vanoti VaSilaigwana vane nhoroondo yekubira sarudzo. Hatina kukwanisa kubata VaSilaigwana kuti tinzwe divi ravo sezvo nharembozha yavo yange isiri kudairwa. No media source currently available ",MDC Yoshora Kudomwa kwaVaSilaigwana Kuti Vave Mukuru weSarudzo muZEC
"Zvizvarwa zveZimbabwe zviri kushanda zviri pamutemo muBotswana zvakawandisa kudarika zvirwara zvedzimwe nyika zviri munyika iyi. Gwaro rakaparurwa neStatistics Botswana rinoratidza kuti zvikamu makumi mashanu nechimwe nechidimbu zvevanhu ava zvizvarwa zvekuZimbabwe. Vanhu vemuZimbabwe vakapihwa mvumo yekushanda munyika iyi vanosvika zviuru zviviri nemazana masere ane makumi matanhatu nevaviri, kubva pazviuru zvishanu nemakumi matanhatu nemumwe chete vasiri zvizvarwa zveZimbabwe. Asi gwaro iri rinoratidza kuti huwandu hwevanhu vasiri zvizvarwa zveBotswana vane mvumo yekushanda munyika iyi hwaderera nezvikamu zvitatu nechimwe kubva muzana. Kuderera uku kunotevera mutemo wakadzikwa neBotswana gore rakapera senzira yekuderedza huwandu hwevanhu vekune dzimwe nyika. Nyanzvi munyaya dzezvemabasa nevashandi, uye vachidzidzisa pa Botswana Accountancy College, VaNorman Mushayabasa, vanoti kugona basa kwezvizvarwa zveZimbabwe, izvo zviri kutiza munyika nepamusana pemamiriro ezvinhu munyaya dzehupfumi, ndiko kunoita kuti huwandu hwavo huve pamusoro. Chimwe chizvarwa cheZimbabwe, VaBusani Vuma-Moyo, vanoti vari muBotswana nokuda kwenzara yanga yapfunya chisero kumusha kwavo kuLupane nokuda kwekushaikwa kwemabasa. Chimwe chizvarwa cheZimbabwe, VaTarisai Mudazvevamwe, vanotiwo mamiriro ehupfumi muBotswana, nekuva muwakidzani weZimbabwe, ndiko kunoita kuti zvizvarwa zweZimbabwe zvipinde munyika iyi. Kunyange hazvo vanhu vemuZimbabwe vari vanhu vakadzidza, VaDzidzai Bere, vanoti vamwe vanhu vekuZimbabwe vari muBotswana umo vari kuita mabasa akaita sekufudza mombe. Botswana inyika ine vanhu vanosvika mamiriyoni maviri nemazana matatu ezviuru. No media source currently available  ",Zimbabwe Inonzi Ndiyo Ine Zvizvarwa Zvakawanda Zvinoshanda Zviri paMutemo muBotswana
Mutungamiri wenyika VaRobert Mugabe vari kutarisirwa kuenda kuGhana svondo rinouya kubva musi wa18 kusvika 22 uko vachapihwa chiremerera chepamusoro chekurwisa hupambefpumi kana kuti Millennium Life Time Achievement. Chiremera ichi vari kuchipihwa nemutungamiri wenyika yeGhana VaJohn Mahama. Munyori mukuru mubazi rezvekudyidzana nedzimwe nyika VaMike Bimha vaudza Studio 7 kuti ichokwadi kuti VaMugabe vari kupihwa chiremera ichi asi vakati titaure naAmbassador Jonathan Wutaunashe avo vanzi vange vari mumusangano. Asi imwe nyanzvi munyaya dzezvematongerwo enyika vachishanda nesangano reCrisis in Zimbabwe Coalition VaJoy Mabenge vanoti ruremekedzo rwakadai rwunoratidza kuti vamwe vekunze havasi kunzwisisa zviri kuitika muZimbabwe umo vakawanda vari kuratidzira vachiti havasi kufara nematongero aVaMugabe. Hupfumi hwenyika hwaenda kumawere uye vakawanda vanoti zviri kukonzerwa naVaMugabe avo vasiri kusunga vanoita zvehouri uye mitemo yavo yopa kuti vakawanda varambe kudyidzana neZimbabwe. No media source currently available  ,Vamwe Voshora Ghana neKupa VaMugabe Chiremera Zimbabwe Iri Mukanwa Mamupere
"Vamwe vatsigiri veMDC Alliance nevemamwe mapato anopikisa varatidzira muBulawayo vachitsutsumwa nekusajeka kwepostal voting. Kunyange hazvo vange vari vashoma vanhu ava vaimba vachitamba kwenguva yakareba vari pedyo negedhi guru rinopindwa naro pamuzinda wemapurisa paRoss Camp Provincial Headquarters muBulawayo. Vamwe vevanhu ava vazhinji vavo vange vari vatsigiri veMDC Alliance, vange vadzingwa nemapurisa mukamba iyi umo mavange vachida kuwona kuvhota kwemapurisa nenzira yepostal voting. Nyaya yekuvhota kwemapurisa nenzira iyi kuri kukonzera mutauro mushure mekubuda kwemashoko anopikisana pakati pevakuru vakuru vemapurisa neZimbabwe Electoral Commission, ZEC. VaSidingani Dube avo vari kukwikwidza kuve mumiriri weMakokoba pasi pebato reZapu, vati kusajeka kwenyaya iyi kunoita kuti vanhu vave nezvikonzero zvekufungiddzira kuti pane chitsotsi chiri kuitwa neZec. Muzvare Sibusisiwe Adams vanove munyori weMDC-T yaChamisa mudunhu reBulawayo vatsinhirawo izvi vachiti kunyange hazvo postal voting iri mumitemo yenyika, mafambisirwo airi kuitwa haafadzi. Zvichakadaro masangano akazvimirira ega muBulawayo ayo ari kushanda pasi pemubatanidzwa unonzi Election Support Room aita musangano nevatapi venhau muBualwayo achishora mabatirwo akaitwa nyaya yepostal voting neZec. Imwe nhengo yemubatanidzwa uyu, Reverend Useni Sibanda, vati ZEC yagara isina chimiro chakanaka mumaziso evanhu vakati zvakakosha kuti igadzirise nyaya iyi. Vati sangano ravo richasangana neZec uye riri kutaurirarana nemagweta aro kuti rinzwe kuti nderipi danho ringatorwa pamusoro penyaya iyi. Vakafanobata chigaro chemukuru weZimbabwe Election Support Network, Amai Ellen Kandororo-Dingani, vaudza Studio7 kuti hapafanirwe kuve nekumbunyikidzwa kwevanhu, pakuvhota. Zec iri kuti hapana chakaipa nemafambisirwo ari kuitwa postal voting ichiti pasi pemutemo wenyika Zec haisungirwe kuvepo panoitwa zvepostal voting zvinove zvimwe chetewo nevaongorori vesarudzo kana vanenge vakamirira mapato akasiyana siyana. No media source currently available ",Vanhu Voratidzira muBulawayo Vachiti Zec Ngaibude Pachena
"Chimwe chizvarwa cheZimbabwe, VaBevan Makaka, avo vari muguta reDallas mudunhu reTexas muno muAmerica, vanoti vanowana mufaro mukuru kubva mukubatsira vanoshaya nevanotambura. VaMakaka, avo vanove nyanzvi mune zvemabhizimusi vachishandira kambani yeDeloitte uye vakamboshandirawo bhanga reJP Morgan, vanoti vakatanga zvekubhindauka vachiri kuchikoro chepamusorosoro. VaMakaka nemudzimai wavo Amai Megan Makaka, avo vane vana vaviri navo, vane sangano ravo rinobatsira vanoshaya reBEVAN AND MEGAN FOUNDATION, iro rinobatsira mune zvakasiyanasiyana kusanganisira kuendesa vana kuchikoro pamwe nekubatsira vakwegura. Vane kambani zvakare inonzi Xcelerate Enterprises, iyo ine mapoka emabhizimusi akasiyanasiyana anosanganisira rekudzidzisa zvemakombiyuta, rezvehupfumi uye rekutakurwa kwezvinhu zvakasiyanasiyana zvinosanganisira mafuta edzimotokari munyika dzakasiyanasiyana kusanganisira Zimbabwe, Mozambique, South Africa neZambia. Pamusoro pezvo, VaMakaka vanobatsirawo kuburikidza nekambani yavo iyi vaimbi vakasiyanasiyana vachivaendesa kunoridza nekutandadza vanhu kunze kwenyika kunyika dzakaita seAmerica. Vanoti vakadzidza chipo chekupa nekubatsira vanoshaya kubva kuvabereki vavo, avo vavanoti vakanga vasingangotarisa vana vavo chete,asi kuti vaibatsirawo vanhu vakawanda. No media source currently available ",VaBevan Makaka Vanoti Kubatsira Vanoshaya Kunovapa Mufaro Mukuru
"Dzimwe nhengo dzeparamende dziri muMDC-T inotungamirwa naVaNelson Chamisa dzakakundwa musarudzo dzekutsvaga vachamirira bato iri musarudzo dzeparamende dzinoti hadzisi kufara nemafambisirwo akaitwa sarudzo dzichiti dzave kuda kuti sarudzo idzi dzidzokororwe. Dzime Nhengo dzeparamende dzeMDCT dzakakundwa musarudzo dzema primary mukupera kwesvondo dzinoti sarudzo idzi hadzina kufamba zvakanaka. Nhengo idzi dzinoti sarudzo idzi dzakaitwa paine zvibingamupinyi zvakasiyana-siyana uye dzinoti dzakwidza nyaya iyi kukomiti iri kuona nezvesarudzo mubato iri. Mumwe wenhengo idzi, VaFani Munengami, avo vanomirira Glen View North muparamende vanoti vakwidza zvichemo zvavo ku Elections Directorate mushure mekukundwa kwavanonzi vakaitwa naVaKennedy Diner. Vamwe vakakundwa musarudzo idzi ndiVaJames Maridadi vanomirira Mabvuku/Tafara, VaGift Chimanikire vanomirira Southerton uye VaElias Mudzuri, vanove mutevedzeri waVaChamisa, vanonzi vave kunokwikwidza musarudzo dzeseneti mushure mekuramba kukwikwidza kwavanonzi vakaita paitsvagwa achamirira bato ravo musarudzo dzeparamende kuWarren Park. Hatina kukwanisa kutaura naVaMaridadi, VaChimanikire pamwe naVaMudzuri sezvo nharembozha dzavo dzanga dzisingadairwe. Asi VaMudzuri vaudza bepanhau reHerald kuti havasi kufara nezviri kuitika mubato ravo vachiti vanoda kuti zvavakatara sebato zvitevedzerwe zviitwe. VaMudzuri vanotiwo semukuru-mukuru mumusangano wavo havafanirwe kuti vakwikwidzwe nevanhu vasingatombozikanwe mumusangano. Mumwe wevakakundwa musarudzo idzi ndiVaSimon Chidhakwa vanomirira Zengeza West muparamende avo vakakundwa naVaJob Sikhala. SaVaMunengami, VaChidhakwa vanotiwo sarudzo idzi hadzina kufamba zvakanaka. VaChidhakwa vanoti sarudzo dzema primary dzakaitwa idzi dzinonyadzisa uye vanoti vatokwidza nyaya iyi kune vakafanobata chigaro chasachigaro webato ravo VaMorgan Komichi. Zvinonziwo sarudzo dzekutsvaga achamirira bato iri kuMbare hadzina kufambiswa zvakanaka. Mumwe wevaikwikwikwidza musarudzo idzi, VaPaul Gorekore vanove kanzura mukanzuru yeHarare vaudza Studio 7 parunhare kuti mumwe wavaikwikwidzana naye, VaStarman Chamisa, vanova munin’ina wemutungamiri webato ravo, vakatuta vanhu kuenda kuHarvest House kwavakanoitira sarudzo ivo vakasara vari kuMbare vakamirira kuti sarudzo dziitwe. VaGorekore vati havatambire kukunda kwakaita VaStarman Chamisa vachiti ivo vari kuzvitora sekuti hapana sarudzo dzakaitwa. Zvichakadai, mutauriri weMDC-T, Muzvare Thabitha Khumalo, vati titaure naVaKomichi nenzvenyaya. Hatina kukwanisa kutaura naVaKomichi pamwe nemunyori mukuru mubato iri VaDouglas Mwonzora kuti tinzwe pamire bato ravo sezvo vanga vachinzi vari mumusangano wekuzeya nyaya iyi. Asi bato iri razivisa kuti VaKomichi nechipiri vari kutarisirwa kuita musangano nevatori venhau pamuzinda webato weMorgan Tsvangirai House muHarare. No media source currently available ",Nhengo dzeParamende dzeMDC-T yaVaChamisa Dzakakundwa muSarudzo Dzonyunyuta
"Sangano reEuropean Union razivisa neMuvhuro kuti rambosendeka parutivi zvirango zvarakatemera vamwe vakuru-vakuru muhurumende vatatu pamwe nemudzimai vevaimbove mutungamiri wenyika VaRobert Mugabe. Sangano iri rawedzerawo negore rimwe chete zvirango zvarakatemera kambani yehurumende yeZimbabwe Defense Industries zvichitevera kuurayiwa kunonzi kwakaitwa vanhu nemasoja mukuratidzira kwakaitika munyika muna 2018. Gwaro raburitswa neEU rinoti vana vambosendekerwa zvirango parutivi vanoti mutevedzeri wemutungamiri wenyika, VaConstantino Chiwenga, gurukota rezvekurima VaPerrance Shiri, mukuru wemauto VaPhillip Valerio Sibanda, pamwe naAmai Grace Mugabe. Vaimbova mutungamiri wenyika VaRobert Mugabe vabviswa zvachose pazvirango izvi zvichitevera kushaya kwavakaita gore rapera. European Union yati zvirango zvayakatemera VaChiwenga, VaShiri, VaSibanda pamwe naAmai Mugabe zvekufamba pamwe nemabhizimusi avo zvicharamba zvakaiswa, kunyange hazvo zvambosendekwa pari zvino. Gwaro reEU iri rinoti sangano iri rabudawo nechisungo chekuti Zimbabwe Defense Industries irambe iri pazvirango kwerimwe gore zvichitevera kusafereretwa kwekutyorwa kwekodzero dzevanhu kunonzi kwakaitwa nevari muchiuto. Komisheni yaiongorora mhirizhonga yakaitika muZimbabwe muna Nyamavhuvhu 2018 yaitungamirwa nevakambove mutungamiri weSouth Africa, VaKgalema Motlanthe, yakakurudzira hurumende kuti iferefete kupfurwa kwakaitwa vanhu nemasoja zvakasiya vanhu vatanhatu vafa pakaratidzirwa neveruzhinji munyika. Gwaro raburitswa neEU iri rinoti zvirango zvawedzererwa Zimbabwe Defense Industries hazvikanganise hupfumi hwenyika yeZimbabwe, kusimwa kwemari munyika pamwe nekutengeserana pakati peZimbabwe neEU. Rati zvirango izvi zvaramba zviripo kukambani yeZDI senzira yekukurudzira kuti munyika mutevedzerwe mutemo pamwe nekuremekedza kodzero dzevanhu. Mutauriri wesangano reCrisis in Zimbabwe Coalition, VaMarvelous Khumalo, vati vanotambira danho ratorwa neEU iri. VaKhumalo vati danho ratorwa neEU iri rinotobatsira kuti kodzero dzevanhu munyika dzicheredzwe. Zvichakadai, mutewedzeri wemutauriri webato guru rinopikisa reMDC inotungamirwa naVaNelson Chamisa, VaLuke Tamborinyoka, vati zviri kuhurumende yaVaEmmerson Mnangwagwa kuti zvirango izvi zvibviswe zvachose. Hatina kukwanisa kutaura negurukota rezvekuburitswa kwemashoko Amai Monica Mutsvangwa kuti tinzwe divi rehurumende padanho ratorwa neEU nhasi iri. Asi mutewedzeri wavo, VaEnergy Mutodi, vati vafara zvikuru sehurumende kuti VaChiwenga nevamwe vavo vambosendekerwa zvirango zvavo, vakati zvirango zvose zvakatemerwa Zimbabwe zvinofanirwa kubviswa. VaMutodi vati hurumende iri kutora matanho kune vanhu vari muchiuto vari kufungidzirwa kuti vakakonzeresa kufa kwevanhu muna Nyamavhuvhu 2018. Gurukota rinoona nezvekudyidzana nedzimwe nyika, VaSibusiso Moyo, vaburitsawo mashoko ekuti hurumende inotambira danho ratorwa neEU iri vachiti izvi zvinoratidza kucherechedzwa kwekuvandudza zvinhu munyika kwavanoti kuri kuitwa nehurumende yaVaMnangagwa. VaMoyo vati zvirango zvese zvakatemerwa Zimbabwe zviri kukanganisa kuvandudza kwavari kuita zvinhu munyika vachiti zvinofanira kubviswa zvose nekukasika zvikurusei panguva iyo nyika yakatarisana nenzara inotyisa. VaMoyo vati hurumende yeZimbabwe icharamba ichiita nhaurirano neEU vachiti mumwe musangano wekuedza kugadzirisa hukama pakati peZimbabwe neEU uchaitwa muna Chikumi, uye musangano uyu wakatarisirwa kuitirwa kuBrussels zvichitevera mumwe musangano wakadai wakaitwa muHarare mukupera kwegore rapera. EU yakurudzira Zimbabwe kuti ivandudze hupfumi hwenyika pamwe nezvematongerwo enyika nekukasika kuitira kuti izvi zvigobatsira ruzhinji rweZimbabwe. Sangano iri rakurudzirawo hurumende kuti iferefete zvakabuda mugwaro rakaburitswa nekomisheni yaVaMotlanthe nekukasika pasina kuramba hurumende ichitora nguva yayo mukuita izvi kuitira kuti vanonzi vakatyora kodzero dzevanhu vatongwe. EU yakurudzirawo kuti paitwe nhaurirano dzisingasiye vamwe vanhu panze kuitira kuti Zimbabwe igadzirise matambudziko akatarisana nenyika. Kurudziro yaitwa neEU iyi inouyawo apo VaMnangagwa vari kuramba kuita nhaurirano naVaChamisa ivo VaMnangagwa vachiti nhaurirano idzi dzinofanira kuitwa pasi pechirongwa chavari kudaidza kuti Political Actors Dialogue kana kuti Polad. Nekune rumwe rutivi, VaChamisa vanotiwo havapinde munhaurirano dzePolad dzavanoti idambe, vachiti vanoda nhaurirano dzinotungamirwa nemunhu anove mutungamiri weimwe nyika kana akambotungamira imwe nyika.",European Union Inombosendeka Parutivi Zvirango Zvayakatemera VaChiwenga neVamwe muHurumende
"Bato guru rinopikisa munyika reMDC Alliance rinoti harisi kufara nemashoko emutungamiri wenyika, VaEmmerson Mnangagwa, ekuti hapana zvinoda kuvandudzwa pamberi pesarudzo dzema by-elections pamwe nesarudzo dzakatarisirwa muna 2023.  VaMnangagwa vakataura mashoko aya pamusangano wePolitburo yebato ravo muHarare neChitatu asi MDC Alliance inoti mashoko aya anoratidza kuti Zanu PF haina kuzvipira kuita sarudzo dzakachena. Muaturiri weMDC Alliance, Muzvare Fadzayi Mahere, vaudza Studio 7 kuti pane zvakawanda zvinobata nyaya dzesarudzo zvinoda kugadziriswa sarudzo dzisati dzaitwa vachiti vanoda kuti sarudzo dziitwe munyika pasina anenge achigunun’una.  VaMnangagwa vanoti vari kutarisira kuti bato ravo richakunda zvine mutsindo musarudzo dzemuna 2023 pamwe nesarudzo dzechipiri dzema by-elections dzavakati dzichaitwa muna Kurume gore rinouya zvichitevera kufa nekudzingwa kwakaitwa nhengo dzeMDC Alliance muparamende pamwe nemumakanzuru akawanda munyika neMDCT inotungamirwa naVaDouglas Mwonzora. Asi Muzvare Mahere vati zviri kutaurwa naVaMnangagwa ndezvemugotsi matsuro sezvo bato ravo rine rutsigiro munyika yose.Vati hurumende yaVaMnangagwa iri kukundikana kusimudzira hupfumi hwenyika zvichapa kuti veruzhinji vasavhotere bato iri. Imwe nyanzvi munyaya dzezvematongerwo enyika, VaRashweat Mukundu, vanoti hapana musiyano pakati pehurumende yemushakbvu VaRobert Mugabe nehurumende yaVaMnangagwa pamabatirwo enyanya dzesarudzo. VaMukundu vatiwo iyo komisheni inoona nezvesarudzo yeZimbabwe Electoral Commission, ZEC, pachezvayo inotoda kuvandudzwa sarudzo dzisati dzaitwa kuitira kuti pasave negakava rine chekuita nesarudzo sezvinowanzoitika pose panoitwa sarudzo munyika. Hatina kukwanisa kutaura nasachigaro weZEC, Amai Priscilla Chigumba, kuti tinzwe divi ravo panyaya iyi sezvo vanga vasiri kudaira nharembozha yavo. Asi Amai Chigumba vakamboudza Studio 7 nguva yapfuura kuti basa rekuvandudza mashandiro eZEC rinoitwa nedare reparamende kwete nekomisheni yavo. Sarudzo dzose dzakaitwa kubva pakavambwa bato reMDC muna 1999, kusanganisira sarudzo dzekupedzisira dzakitwa muna 2018 dzinonzi nebato iri dzakabirirwa nebato reZanu PF uye dziri kungoitwa bato iri richingochemachema nguva dzose kuti pane zvinofanira kugadziriswa asi Zanu PF ichiramba yakaisa zvimiti munzeve. Asi bato reZanu PF rinoti rinokunda zviri pachena musarudzo nguva dzose. No media source currently available ",MDC Alliance Inoti Pane Zvakawanda Zvinofanirwa Kuvandudzwa Sarudzo Dzisati Dzaitwa
"Gurukota rinoona nezvehupfumi VaPatrick Chinamasa, nemusi weChina vakatura hurongwa hwemashandisirwo akaitwa mari nehurumende kusvika pakati pegore vakaburitsa pachena kuti zvinhu hazvina kumira zvakanaka. VaChinamasa vakati zvikamu makumi mapfumbamwe nezvinomwe kubva muzana zvemari yese yakawanikwa nehurumende kubva muna Ndira kusvika muna Chikumi zvakashandiswa kubhadhara vashandi vehurumende uye zvinhu hazvina kumira zvakanaka zvekuti hurumende inofanira kutora matanho ekuderedza huwandu hwemari iyi. VaChinamasa vakazivisawo kuti panguva imwe cheteyo, mari yaitarisirwa kuwanikwa nehurumende yakadzikira kubva pa $1.87 billion kusvika pa$1.69 billion. Vanoti nekuda kwaizvozvo vave kutarisira kuti hupfumi hwenyika huchakura ne1.2 percent kwete 2.7 percent yavange vakatarisira. Asi mumiriri weMusikavanhu Consituency VaProsper Mutseyami vebato reMDC-T vaudza Studio 7 kuti VaChinamasa havana kunyatsobuditsa pachena kuti vachagadzirisa sei nyaya yehupfumi hwenyika. Mukuyedza kuvandudza hupfumi, VaChinamasa vatiwo hurumende iri kutora matanho akasiyana siyana munyaya dzemabasa ekurima uye nyaya yezvezvicherwa. Vati vemabhimizisi vanofanira kuziva kuti mutemo wekudzivirira kupinda kwezvinhu munyika weStatutory Instrument 64 wakadzikwa gore rino hausi kuzoramba uripo nekudaro vanofanira kugadzirisa mabhizimisi avo usati wabviswa. Vatiwo chikuru chinodiwa kuti hupfumi husimuke inyaya yekuti makambani emunyika atange kugadzira zvinhu. VaChinamasa vati nyika iri kuramba ichitenga zvinhu zvizhinji kubva kunze ichirasikirwa nemari yakawanda. VaChinamasa vatiwo mangoda haana kuunza mari sezvange zvakatarisirwa uye pakacherwa makarati anoda kusvika miriyoni asi ivo vange vakatarisira makarati mamiriyoni matanhatu. Vatiwo kambani yemarasha yeHwange haisi kufamba zvakanaka uye iri kuita zvinhu zvisinei nayo zvakaita sekuve nezvipatara, dzimba nezvimwe. Vati nekuda kwaizvozvo vave kuronga kuti kambani iyi ipe dzimba dzese kubazi rezvematunhu uye kuendesa zvipatara kubazi rezvehutano kuti isare ichiita basa rekuchera marasha chete. Asi munyori anoona nezvehupfumi muMDC-T, VaTapiwa Mashakada vati izvi zvinogona kupa kuti mamwe makambani aregedze kuvakira vashandi vawo dzimba vachityira kuti dzinozotorwa nehurumende. VaChinamasa vazivisa kuti nyika iri kutora matanho akasiyana siyana kusimudzira mabasa ekurima mumaruwa nemumapurazi mumwaka unotevera. Vanoti pari zvino kunyange hazvo nyika yakatarisana nenzara hapana achafa nenzara sezvo paine chibage chinokwana mwedzi misere. Vati chibage ichi chakatengwa nehurumende, makambani pamwe nemasangano akazvimirira nenyika dzakabudurira. VaChinamasa vatiwo havasi kufara nenyaya yekuti mabhanga ekune dzimwe nyika zvikuru sei ekuAmerica nekuEurope ave kuramba kushanda nemabhanga emuno izvo zvave kukanganisa mabasa ehupfumi munyika. Vatiwo nyika icharamba ichishandisa mari yekunze kusvika hupfumi hwanaka uye vati vane hurongwa hwekukurudzira vanhu kuti vashandisewo maRands, MaPula, Australian Dollar nedzimwe mari pane kushandisa mari yekuAmerica chete. Gavhuna webhanga guru renyika, Dr John Mangudya vaudza Studio 7 kuti matanho atorwa naVaChinamasa akanaka chose munyaya dzekusimudzira hupfumi. VaMangudya vatiwo vanhu vanofanira kutsigira hurongwa hwekushandisa mari dzakawanda kwete kushandisa madhora ekuAmerica chete. Nhengo dzeparamende dzichazeya gwaro raVaChinamasa muna Gumiguru apo dare reNational Assembly richatanga kugara zvakare. Zvichakadaro, paramende ichatanga kunzwa pfungwa dzevanhu pamusoro pebhajeti regore rinoouya svondo rinouuya. Komiti iyi ichatenderera nenyika yese ichinzinzwa pfungwa dzevanhu pamusoro pebhajeti. No media source currently available ",VaChinamasa Voparura Chirongwa cheMamiriro eHupfumi Vachibuditsa paChena Kuti Zvinhu Hazvina Kumira Zvakanaka
"Muzvare Lynda Masarira avo vakasunungurwa kubva kujeri reChikurubi nemusi weChipiri vanoti vachaenderera mberi vachiratidzira kunyangwe vaishungurudzwa vari mujeri. Muzvare Masarira vakasungwa vachiratidzira kusafara kwavo nemamiriro akaita zvinhu munyika vakagara mujeri kwemazuva makumi masere. Vanoti vakashungurudzika nekusiya mhuri yavo yevana vashanu muduku wacho ane makore matatu. Asi vanoti kushungurudzwa kwavo hakusi kuvaodza moyo.""In ndicharamba ndichiratidzira nekuti zvinhu zviri kuramba zvichioma munyika uye vanhu vanoramba vachityisidzirwa asi ini handichatyi uye ndicharamba ndichiratidzira kusvika zvinhu zvasanduka,"" Muzvare Masarira vaudza Studio 7. Vaenderera mberi vachiti apo vakange vari muhusungwa vakagariswa pavo vega kunzvimbo yaive nevarume senzira yekuvashungurudza nekuvatyisidzira sezvo vange vavhunza kuti seyi chikafu chevasungwa change charaswa nevaivachengetedza. ""Vana mbuya vaiti chengetedza vakarasa chikafu changu nechemamwe madzimai izvo zvakaita kuti tivhunze kuti seyi vange vari kutyora kodzero dzedu nekurasa zvekudya zvedu,"" Muzvare Masarira vaudza Studio 7. Muzvare Musarira vanoti mararamiro anoita vanhu vari mumajeri vanofanirwa kuwongororwa sezvo zvinhu zvakadayi sechikafu zviri kupihwa vanoshanda munzvimbo idzi kuti vape vasungwa zvisiri kusvika. Studio 7 yayedza kunzwa kubva kuChikurubi asi nhare dzavo dzange dzisingadairwe. ""Chikafu nezvekubikisa zvinopihwa vanoshanda pajeri kuti vape vasungwa hachisvike kuvanhu ava uye taiwona vana ambuya vachitakura kuenda nacho kudzimba dzavo izvo zvairwadza vasungwa vese,"" Muzvare Masarira vaenderera mberi. Muzvare Masarira vanomirira sangano re Zimbabwe Women In Politics Alliance nemamwewo. No media source currently available  ",Muzvare Lynda Masarira Votaura Pamusoro peKusungwa neKuregererwa Kwavo
"Dhora remuZimbabwe riri kuramba richishaya simba zvinotyisa richienzaniswa nerekuAmerica kunyangwe hazvo makambani akawanda anoda mari yekunze akavhara kana kuti ari kushanda pazvikamu zvishoma izvo zvopa kuti kurudziro yehurumende yekuti mitengo yezvinhu ideredzwe kusvika payaiva musi wa25 Kurume ive zviroto. Hurumende inoti yakatara kuti dhora rekuAmerica ritengwe nemadhora makumi maviri nemashau emunyika asi pamukoto panotenga vakawanda dhora rekuAmerica rave kutengwa nemari inodarika madhora makumi mana nemasere emunyika. Hurongwa hwehuruumende hwekuti vemabhizimisi vaderedze mitengo hwabva hwaita zozorizozo mutsindo wejongwe unonzwikwa neari paduri sezvo kwangove kurova bembera pasina chinobuda. Nyanzvi munyaya dzezvehupfumi Muzvinafundo Gift Mugano vanoti zvingatove nyore ngamera kupinda muburi retsingano pane kuti mitengo idzike. Asi gurukota rinoona nezvemaindustry Doctor Sekai Nzenza vanoti hongu dhora riri kudonha asi hurumende haina kuita fungira mumoyo rwendo rwembwa panyaya iyi sezvo yakagara pasi nevemabhizimisi vakabuda nechisungo chimwe chete. Mashoko aya atsinhirwa nemutungamiri weConfederation of Zimbabwe Retailers VaDenford Mutashu avo vanoti havo vazviona kuti na’i kwadzo ndedzemucheche dzomukuru dzinoreva kudya vachiti vamwe vemabhizimisi munyika vajaira kuona veruzhinji vachinonga svosve nemuromo. Mutungamiri wesangano revashandirwi reEmployers Confederation of Zimbabwe kana kuti EMCOZ Dr Israel Murefu vanoti ivo havana havo kukokwa panhaurirano idzi. Asi vanoti kunyangwe havo vasinei nemuchato wedhongi nebere, zvinhu zvakaoma kudzikisa mitengo parizvino. Vakawanda munyika vanoti vave kutadza kudya sezvo voita sekunge mombe dzakaiswa zvikandira pamuromo kuti dzisadye zvirimwa. Kubva zvanzi vanhu vagare mudzimba, mitengo yabva yakwira kurudziro yehurumende kukava kurava mbudzi nedzisipo kurava nedzavamatowo. Muzvitoro zvinhu zvakazara asi kune vakanda, kugara kwachura mumvura handi kunwa. Vataura neStudio 7 vanoti idambudziko rehope kurota kwawakarambwa. Uye zvave kuitwa nehurumende ishungu dzemutana waswera padare kuramba mhandire seane meno. NeMuvhuro, Delta Corporation yakawedzera mutengo wedoro nezvikamu makumi manomwe kubva muzana. Mune zvimwe zvitoro makirogiramu maviri eshuga ave kutengeswa nezana remadhora kubva pamadhora matanhatu nemanomwe. Makirogiramu maviri emupunga ainge achiita madhora makumi matanhatu ave kuita zana remadhora nemakumi mana. Marita maviri emafuta ekubikisa ave kutengwa nazana remadhora nemasendi makumi masere mune zvimwe zvitoro. Vakawanda munyika vataura neStudio 7 vati havo zuva igore rinodoka rava marevo mavi namavuya, sezvo dima richishura chayedza. Vanoti kupera kwechirwere checoronavirus kuchapa kuti vawanewo chekubata sezvo vanenge vodzokera kumabasa nekuti kuda kutarisira kuti mitengo ichadzika kuchengetesa bere chitunha.  No media source currently available ",Dhora reZimbabwe Roramba Richishaya Simba Uku Mitengo Ichiwedzerwa Zvakanyanya
"Musangano weTripartite Negotiating Forum, TNF, wemazuva matatu wanga uchiitwa muHarare wapera pachinzi hapana kuwiriranwa panyaya yekuti gungano iri rotara here mari dzinofanirwa kutambirwa nemushandi wepasi kana kuti dzotarwa nemakambani achiwirirana nemasangano anomirira vashandi. Munyori mukuru weZimbabwe Congress of Trade Unions, ZCTU, VaJaphet Moyo, vanoti nyaya yanetsa ndeyekuti votangira pamarii inoita kuti mushandi wepasi akwanisewo kufema mbichana, kunyange hazvo isingagone kumuraramisa. VaMoyo vanoti nekuda kwekupesana uku, vazowirirana kuti hurumende ivaudzewo kuti iyo iri kuzviona sei, nekudaro vamirira kunzwa kubva kuhurumende. Vanotiwo sesangano rinomirira vashandi, kana vapedza kupira vashandi zvabuda mumusangano uyu, uye vatorawo pfungwa dzine vashandi panyaya iyi, vanogona kusoshevedzerawo musangano weT-N-F kuti vaende mberi. Musangano weT-N-F uyu ndewekutanga kubva pagadzirwa mitemo inoita kuti boka iri rishande zviri pamutemo muna Chikumi wegore rapera. ZCTU inoti kwemakore makumi maviri adarika musangano uyu wanga uchiitwa zviri kunze kwemutemo. Studio 7 yakundikana kubata vamiriri vehurumende pamwe nevevashandirwi vari muT-N-F kuti tinzwewo mativi avo. No media source currently available ",Musangano weTNF Unotadza Kuburitsa Chimuko paNyaya yeMihoro
"Dare reHiigh Court rabvuma chikumbiro cheMDC Alliance chekuti iite musangano wayo mapurisa muKwekwe asinganetswe kana kurambidzwa nemapurisa. Mutongi wedare reHigh Court, Justice Nokuthula Moyo, vati MDC Alliance inokwanisa kuenderera mberi nemusangano wayo pazuva rainoda mushure mekuzivisa mapurisa sezvakafanira uyewo kuti musangano uyu unofanirwa kuitirwa panzvimbo ine zvimbuzi. VeMDC Alliance vaive vaita chikumbiro chechimbi-chimbi kudare reHigh Court musi weChishanu chapera mushure mekunge mapurisa arambidza kuti musangano wayaida kuita paMbizo 4 Shopping Centre muKwekwe nemusi weSvondo. Justice Moyo vati nekubvumirana kwemapoka maviri munyaya iyi, zviri pachena kuti chikonzero chikuru chaive chaita kuti mapurisa arambidze musangano uyu kwaive kutyira kuti musangano wakadaro waigona kuwedzera kupararira kwechirwere cheTyphoid. Vati MDC Alliance inogona kuitira musangano wayo munhandare yeMbizo Stadium. Rimwe remagweta ange akamirira MDC Alliance, VaTonderai Chitere, vatsinhira parunhare zvaturwa nedare vakati vakamirira kuwana magwaro emutongo uyu kuti vazosvitsa kuMDC Alliance. Mune imwewo nyaya, mumwe wevanhu vaviri vaive vakamirira MDC Alliance mukukwikwidza kuve mumiriri weBulawayo South, VaFrancis Mangwendeza, vakwira kudare reElectoral Court vachipikisa kusarudzwa kwaVaRaj Modi veZanu PF. Gweta raVaMangwendeza, VaMatshobana Ncube, vaudza Studio7 kuti VaMangwendeza vari kutsutsumwa pamusoro pekuti pamberi pesarudzo dzemuna Chikunguru, Zimbabwe Electoral Commission yakaburitsa gwaro raive nemazita evanhu vainzi vakati havachakwikwidze musarudzo. Zita raVaMangwendeza raivewo pagwaro iri zvisinei kuti vaive vasina kutaurira ZEC kuti havachakwikwidza. VaNcube vati vamirira kunzwa kudare kuti nyaya yavo ichanzwikwa riinhi. Dzimwe nyanzvi munyaya dzezve matongerwo enyika dzinoti kupikisa zvinenge zvabuda musarudzo kupedza nguva. No media source currently available ","Dare Rinoti MDC Alliance Ngaiitire Musangano Wayo kuMbizo Stadium, Kwekwe"
"Zimbabwe inobatana nedzimwe nyika mukucherechedza zuva rekodzero dzevanhu pasi rose re International Human Rights Day nhasi..... Kanzuru yeguta reHarare inoenderera mberi nekuputsa zvivakawa zvainoti zvakavakwa zviri kunze kwemutemo mumusha weveruzhinji weBudiriro....... Mapishapisha emubato reZanu PF anoenderera mberi zvichitevera kudzingwa kwaVaSylvester Nguni nevamwe mubato iri pamwe nekumbomiswa kuve nhengo kwevamwe..... Muchirongwa chedu cheWomen's RoundTable na8:30pm nhasi, tiri kutarisa nezvekusvika kumagumo kwechirongwa chemazuva gumi nematanhatu ekushoropodza mhirizhonga yemudzimba, kana kuti 16 Days of Activism Against Gender Based Violence pamwe nezvinoreva zuva reInternational Human Rights Day kumadzimai emuZimbabwe...... Iyi ndiyo misoro yenhau dzedu dzanhasi...munotibata pa 909 am, 4930, kana pa 13860 ne 15460 kilohertzs pa shortwave kana paFacebook page yedu yeVOAShona. No media source currently available ","Misoro yeNhau, China Zvita 10, 2015"
"Dzimwe nyanzvi mune zvematongerwo enyika dziri kukurudzira mapato anopikisa kuti asamirire kupiwa nehurumende mikana yekuzvishambadza pamaterevhizheni, maredhiyo pamwe nemapepanhau zvehurumende, sezvo mikana iyi ichigona kushaikwa zvachose idzo sarudzo dzaswedera kudai. Imwe yenyanzvi idzi, uye vari gweta, VaTapiwa Kapurura, vanoti vanopikisa ava vanofanirwa kushandisa mikana iripo kare, inove yemadandemutande kana kuti social media, akaita seFacebook, Whattsap, neTwitter, pamwe nedzimwe nzira dzinoita kuti vasvitse mashoko avo kune veruzhinji. VaKapurura vanoti nguva yave kupera kuti mapato anopikisa amirire kuti hurumende ivape mikana wekushandisa nhepfenyuro pamwe nemapepanhau zvehurumende, sezvinodiwa nebumbiro renyika.",Vemapato Anopikisa Vokurudzirwa Kushandisa Mikana Iripo Kuzvishambadza
"Sangano rinomirira vashandi vehurumende, reApex Council, razivisa hurumende kuti nhengo dzaro dzicharamwa mabasa panopera mazuva gumi nemana kutanga nezuro sezvo vasina mari dzekushandisa kumabasa. Mutsamba yakasvitswa kuboka republic Service Commission nezChipiri, sangano iri rinoti hurumende haina zvairi kuitawo mukugadzirisa dambudziko rakatarisana nevashandi vayo rekushaikwa kwemari iri. Apex Council inotiwo kunyange hazvo pakaitwa misangano yakawanda pakati pevamiriri vevasandi nehurumende, hapana chakabuda chinobatsira vashandi. Izvi zvinouya panguva iyo varairidzi vakazivisawo kuti vacharamwa mabasa nekuda kwekushaiwa chekufambisa. Vanachiremba vachiri pakuramwawo mabasa vachida kuti hurumende ivawedzere mari dzemihoro, uye kuvatambirisa mari yekuAmerica. Vanoongorora zvematongerwo enyika uye vachishanda nesangano reZimbabwe Citizens Initiative, VaPromise sande, vanoti vanoona sekunge danho ratorwa nevashandi vehurumende iri rakanaka, vachiti izvi zvinoita kuti hurumende isiyane netsika yekukohwa paisina kurima. Studio 7 haina kukwanisa kunzwa divi rePublic Service Commission panyaya iyi. asi vane ruzivo nezvenyaya iyi vanoti boka iri ratambira tsamba iyi. No media source currently available ",Vashandi veHurumende Vanozivisa Kuti Vacharamwa Mabasa Panopera Mazuva Gumi neMana
"Vanhu vakawanda vanoti vari kushushikana zvikuru nekufa kwakaita vanhu mutsaona yakaitika nezuro mudunhu reMasvingo panguva iyo vanhu vari kurambidzwa kufamba munguva dzemanheru. Vanhu makumi maviri ava vakafa mutsaona yakaitika pedo nenzvimbo neMhandamabwe kwaChivi, nezuro zuva rodoka. Mumwe mugari wekwa Madamombe kwaChivi, Amai Chenai Maguyo, vati zvinorwadza kuti vanhu vakawanda kudai vakafa varu mumugwagwa asi paine mitemo yakadzikwa inorambidza motokari kufamba nzendo refu.\n\nIzvi zvatsigirwa naAmai Netsai Mashanda, avo vati mapurisa kunyange\npasina nyaya dzemutemo yelockdown, vakatadza basa nekuti vakabvumidza motokari yakange yakatakura vanhu vakapfurikidza kupfuura paroad block, izvo zvinoita kuti vanhu vakawamda vafe kana paitika njodzi mumugwagwa.\n\nMutauriri wemapurisa munyika, Assistant Comissioner, Paul Nyati, vati\nvari kuferefeta pose panotariswa mota nema road block pakapfuurwa\nnemota idzi mumugwagwa weMasvingo-Zvishavane nezuro kuti vawane kuti chii chakaitika vozotora matanho akasimba.\n\nMutevedzeri wemutauriri weMDC-Alliance, VaClifford Hlatywayo, vati\nvanochema nemhuri dzakarasikirwa panjodzi iyi asi vanopomera mapurisa\nmhosva yekuita huori vachityorawo mitemo yeLockodown munyika.\n\nMutauriri wesangano rinoona nevekufamba kwakanaka mumigwagwa reTraffic Safety Council of Zimbabwe, VaTatenda Chinoda, vati vatyairi\nvanofanira kutevedzera mitemo yekuchegetedza hupenyu hwevanhu\nmumigwagwa. Zimbabwe iri pasi pemitemo yeLockdown inorambidza vanhu kufamba kana nguva dzinobvumidzwa kufamba dzadarika izvo zviri kupa vakawanda kuti vapomere mapurisa mhosva yekutadza kuchengetedza mitemo yenyika. No media source currently available ",Mapurisa Okurudzirwa Kuita Basa neMazvo Munguva yeLockdown
"Dare redzimhosva kwaMutoko rapa mukana wekubvisa mari yechibatiso kumadzimai manomwe akasungwa nemusi weChina mushure mekunge apinda mukuratidzira kunonzi nemapurisa kwaive kunze kwemutemo, kwakanga kwakarongwa nesangano revarairidzi vekumaruwa, reAmalgamated Rural Teachers Union of Zimbabwe, ARTUZ. Gweta riri kumirira vanomwe ava, Amai Ntokozo Dube-Tachiona, vekuZimbabwe Lawyers for Human Rights, vanoti madzimai aya abvisiswa mari yechibatiso inoita zana remadhora pamunhu, uye vanotarisirwa kudzoka zvakare kudare musi wa7 Kurume 2020. Vakasungwa ava vanoti Amai Precious Kanyuchi, Amau Snath Kadoro, Amai Ruth Kurebwaseka, Amai Previous Chari, Amai Nomatter Chiripanyanga, Amai Peace Chari pamwe naAmai Memory Kasaira. Amai Dube-Tachiona vanoti mapurisa ambosungawo zvakare nhengo ina dzeARTUZ, dzinoti munyori wesangano iri, VaRobosn Chere, VaTakemore Mhlanga, VaTryvine Musokeri pamwe naVaWellington Gweshe, asi vana ava vazoregwa pasina mhosva yavapomerwa, mapurisa achiti anozovadana kana paine zvaanoda. Asi mapurisa anonzi ave kutsvaga mutungamiri wesangano reARTUZ, VaObert Masaraure, avo vanonzi ndivo vakaronga musangano uyu. Zvichakadaro, mapurisa emuHarare anonzi akasungawo VaMakomborero Haruzivishe pamwe naVaAllan Moyo zvichitevera kuratidzira kwakaitwa nevechidiki veMDC muguta iri manheru emusi weChitatu. Vaviri ava vanonzi vari kutarisirwa kumiswa pamberi pedare neMugovera vachipopmerwa mhosva yekuratidzira zviri kunze kwemutemo. Studio 7 yakundikana kubata mutauriri wemapurisa, Assitant Commissioner Paul Nyathi kuti tinzwe zvizhinji pamusoro penyaya iyi. No media source currently available ",Madzimai Akasungwa kwaMutoko Mushure meKuratidzira kweARTUZ Anobvisiswa Mari yeChibatiso
"Vanoona nezvekurongwa kwemisangano muZanu PF, Va Savior Kasukuwere, vaita nhendeshure pachikumbiro chebato ravo mu Manicaland chekuti vaimbova munyori anowona nezvekufambiswa kwemabasa mubato iri, Va Didymas Mutasa, vadzingwe mumusangano. No media source currently available Vachitaura nevatori venhau pamuzinda webato ravo pa Zanu PF Headquarters muHarare, Va Kasukuwere varamba mashoko avakataura kwa Mutare neMuvhuro ekuti Va Mutasa havasi kuzondzingwa mubato zvichitevera kuramba kwavari kuita kucherechedza kongiresi yakaitwa muna Zvita. VaKasukuwere vati bato ravo harisi kuzomira munzira yepurovhinzi yavo yeku Manicaland kana ichida kuti Va Mutasa vadzingwe. Zvichakadai, Va Kasukuwere vati nhengo dzeparamende dziri kufungidzirwa kutsigira vaimbova mutevedzeri wemutungamiri wenyika, Amai Joice Mujuru, hadzisi kuzodzingwawo muparamende vachiti hapana mhosva dziri pachena dzadziri kupomerwa. Vati hapana humbowo hunokodzera kuti nhengo idzi dzidzingwe muparamende pamwe nemubato uye vati musangano wavo wakabatana zvikuru zvekuti vakatogadzirira kupinda musarudzo dzemuna 2018. VaKasukuwere vatorawo mukana uyu kuzivisa kuti vagadzirira zvakakwana sebato kupinda musarudzo dzechipiri dzekutsvaga vamiriri ve Mt Darwin West pamwe neku Chirumanzu-Zibagwe. VaKasukuwere vazivisawo kuti mudzimai wemutevedzeri wemutungamiri wenyika, VaEmmerson Mnangangwa, ndivo vachamirira bato musarudzo idzi ku Chirumanzu-Zibagwe. Izvi zvinotevera kudomwa kwakaitwa Va Mnangagwa kuve mutevedzeri wemutungamiri wenyika pamwe nekubviswa kwakaitwa Amai Mujuru pachigaro avo vaimbova mumiriri we Mt Darwin muparamende. Sarudzo dzekutsvaga vamiriri veChirumanzu-Zibagwe pamwe ne Mt Darwin West dzakatarisirwa kuitwa musi wa 27 Kurume. Asi MDC Renewal Team inoti ingangoenda kumatare sezvo ichiti mutungamiri wenyika, Va Robert Mugabe, havana kutevedzera mutemo pakubuda nezuva iri. Nekune rumwe rutivi, MDC-T inoti haisi kuzokwikwidza musarudzo idzi ichiti hapana kuvandudzwa kwemitemo inobata mafambisirwo esarudzo zvinozoita kuti sarudzo idzi dziitwe zviri pachena.",VaKasukuwere Voita Nhendeshure paNyaya yaVaMutasa
"Svondo rinouya, gurukota rezvemari, VaPatrick Chinamasa, vachange vari muAmerica kuzoita misangano yezvamabhizimisi uye kuitawo hurukuro dzezvekudyidzana kweAmerica neZimbabwe. VaChinamasa vari kuperekedzwa nagavhuna webhanga guru renyika, VaJohn Mangudya, pamwe negurukota rezvekudyidzana nedzimwe nyika, VaSibusiso Moyo. Vatatu ava vari pavanhu vakatemerwa zvirango neAmerica, asi rwendo rwuno vakapihwa mavhiza ekupinda muAmerica. Dzimwe nyanzvi mune zvamatongero enyika dzinoti kubvumidzwa kwavo kuzoita misangano iyi chiratidzo chekuti America inoda kupa hurumende yaVaEmmerson Mnangagwa mukana wekugadzirisa zvinhu zvakange zvakanganisika apo Zimbabwe yaitongwa naVaRobert Mugabe. Imwe yenyanzvi idzi uye vari mukuru weHuman Rights Watch kuchamhembe kweAfrica, VaDehwa Mavhinga, vanoti vatatu ava vanofanirwa kuziva zvavanofambira nekuti vapiwa mukana wekuratidza kuti vane chido chekugadzirisa zvinhu. No media source currently available ",Makurukota Akatemerwa Zvirango naVaTrump Anopiwa Mavhiza Okupinda muAmerica
Mapurisa emuThaiiland anoti pane mumwe munhu ange aine pfuti auraya vanhu vanosvika makumi matatu nevasere kusanganisira vanavadiki makumi maviri nevatatu. Vana ava vange vari pachikoro kana kuti childcare centre. Munhu uyu anonzi azoenda kumba akauraya mudzimai wake nemawana asati azviurayawo. Murume uyu ange aine banga anonzi aimbova mupurisa akadzingwa basa gore rapera nekushandisa zvinodhaka,Vanhu Makumi Matatu neVasere Vourayiwa kuThailand neMumwe Aive Mupurisa
"Mutungamiri weBotswana, VaMokgweetsi Masisi vaudza musangano weZimbabwe-Botswana Bi-National Commission, uyo uchangopera muguta reVictoria Falls, kuti zvizvarwa zveZimbabwe zvakafanira kupinda munyika iyi nyore kuzoita zvemabhizinesi. VaMasisi vataura mashoko aya nhasi vachivhara musangano weZimbabwe-Botswana Bi-National Commission wechitatu uyo wakatanga neMuvhuro svondo rino. Kutaridza kuti Zimbabwe neBotswana ishamwari dzemandorokwati, VaMasisi vavimbisa kuti nyika yavo ichaenderera mberi ichibatsira Zimbabwe kuti ibve mumadhaka mairi vachiti kutsva kwendebvu varume vanodzimurana. Vaenderera mberi vachiti chinorwadza mwana weZimbabwe chinorwadzawo vagari veBotswana nokuti nyika mbiri idzi dzakabvira kare dzichidyidzana kubva munguva yehondo. Vachitaura pakuvharwa kwemusngano mumwe chetewo, mutungamiri wenyika, VaEmmerson Mnangagwa vatenda Botswana nekuramba yakamira semusambangwena mukukurudzira kubviswa kwezvirango zvakatemerwa vamwe vakuru vakuru muhurumende nemamwe makambani. Vachitaura pamusangano wechimakumi manomwe nenhanhatu weUnited Nations General Assembly muNew York gore rakapera, VaMasisi vakati zvirango zvakatemerwa vamwe vakuru vakuru muhurumende nemamwe makambani zvakafanira kubviswa. Mutungamiri weZimbabwe International Cross Border Traders Association, VaDennis Juru vati mashoko aVaMasisi anofadza kwazvo nokuti vanotenga nekutengesa vanogara vachioneswa moto pamabhodha. Chimwe chizvarwa cheZimbabwe chinogara muguta reFrancistown muBotswana, VaThomas Musengwa vaudza Studio7 kuti kusashungurudzwa kwevanhu pamabhodha kuchaita kuti vanhu vasashandise nzira dzemusango. Nyanzvi munyaya dzemabhizinesi uye vari mudzidzisi wezvemabhizinesi paBotswana Accountancy College, VaTarisai Musemwa vati zviri kutaurwa izvi zvikazadzikiswa, kutenga nekutengeserana pakati penyika mbiri idzi kuchakura zvakapetwa. Zvichakadaro, Zimbabwe neBotswana dzapeta musangano uyu nekusainirana zvibvumirano gumi pamusoro pezvimwe makumi maviri zvadzakanyorerana pamusangano vakaitwa muna2020. Zvimwe zvezvibvumirano zvaisainiranwa izvi zvinosanganisira kuchengetedzwa kwevana, kushandidzana mune zvekushanya, kurima nekupfuya, kuwandudza budiriro yevechidiki nezvimwe zvakadaro. No media source currently available ",VaMnangagwa naVaMasisi Vanopeta Musangano weBi-National Commission Vachinyorerana Zvimwe Zvibvumirano
"Vamwe vagari vemuChinhoyi mudunhu reMashonaland West vakabatana nenhengo dzeMDC-T inotungamirirwa navaMorgan Tsvangirai mukuratidzira kwakaitika nemuMugovera. Vamwe vemabhizinisi nevanotengesera mumigwagwa vakambomira basa ravo apo vakapinda mukuratidzira uko kwakashamisa vakawanda MuChinhoyi, muchiitiko chinonzi nevamwe chisati chamboitika kwenguva yakareba. Asi veruzhinji vakashinga vakabatana nenhengo dzeMDC-T mukuratidzira vachiti zvinhu zvaoma munyika nekuda kwekusafambiswa zvakanaka kwenyaya dzehupfumi nehurumende inotungamirwa naVaRobert Mugabe. Kunyange kuratidzira uku kwakambange kwarambidzwa nemapurisa vachiti havana mapurisa akakwana, mutongi wedare muChinhoyi VaTakawira Mugabe vakapa mutongo neChishanu wekuti kuratidzira kuenderere mberi sezvo iri kodzero yevanhu kuratidzira munyika. Amai Concillia Chinanzvavana avo vakambopambwa nenhengo dzevasvori muna2008 vakashungurudzwa pamwe nemurume wavo nevamwe kwemazuva makumi mashanu nemashanu vakapindawo mukuratidzira uku. Mai Chinanzvavana vanoti munyika munenzara yapfunya chisero nekuda kwekubiwa kwemari nezviwanikwa nevakuru muhurumende. ""Vana veZimbabwe kwenguva yakareba vanga vakanyarara, asi mukunyarara kwavo hazvirevi kuti vanga vasingarwadziwe. Vana veZimbabwe vari kurwadziwa,"" Mai Chinanzvavana vanodaro. Mumwe wechidiki akati anoda kudanwa nezita rekuti Obey, anoti VaRobert Mugabe vanofanirwa kusiya basa nekuti vakundikana kutungamirira nyika kuti ibve munzara. Obey anoti VaMugabe vatadza kupa mabasa anosvika 2.2 miriyoni avakavimbisa pavaitsvaga rutsigiro musarudzo dzemuna 2013. Obey anoti kushungurudzwa kwevanopikisa VaMugabe pamwe nehuwori hwatekeshera munyika ndizvo zvapa kuti varatidzire. Madzimai akawanda akaratidzira vachirova mapoto ainge asina chinhu vachiti mucherechedzo wekuti hapana chekubika mudzimba dzavo. Amai Angeline Mapondera vanogara mumusha weveruzhinji weChitambo. Amai Mapondera vanoti havana chekubikira vana vavo kumba. Mumwe wechidiki Lawrence Ginja uyo akapindira mukuratidzira anoti nhamo yekushaya mabasa ndiyo yamutuma kubatana nevamwe mukuratidzira uku. Ginja anoti VaMugabe vanofanirwa kuvapa mabasa sezvavakavimbisa. Zvimwe zvezvinhu zvakapa kuti vanhu varatidzire zvinonzi zvinosanganisira kusawana mari dzemihoro dzevashandi vehurumende, huwori hwatekeshera munyika, kuunzwa kwemari yema bond notes pamwe nekutyorwa kwekodzero dzevanhu munyika. No media source currently available ","Nhengo dzeMDC T, Vagari vemuChinhoyi Vanobatana muKuratidzira"
"Mapurisa akange akapakata zvombo nezuro akapinda zvechisimba mumba meumwezve mutori wenhau, Mduduzi Mathuthu, vachimutsvaka. Masvondo maviri apfuura, mapurisa akapinda nechisimba vakasunga mutori wenhau, Hopewell Chin’ono, uyo ari muhusungwa nanhasi wese. Pakasvika mapurisa pamba paMathuthu vakawana asipo asi vakasecha imba yake ndokubva vatora hanzvadzi yaMathuthu vakaenda nayo kumahofisi avo, asi vakazomusunungura. Pataenda pamhepo, Mathuthu ange achakavanda mapurisa. Sachigaro wesangano rinomirira vatori venhau, reMedia Institute of Zimbabwe, VaGolden Maunganidze, vashora zvakaitwa nemapurisa, vakakurudzira hurumende kuti isatora vatori venhau sevavengi asi sevanhu vanoita basa rakakosha, kwete mu Zimbabwe mega asi pasi pose. No media source currently available",Mapurisa Anopinda Zvechisimba Mumba Memutori weNhau Mduduzi Mathuthu
"Dare repamusoro, reHigh Court, nezuro rakapa mutongo wekuti bato reMDCA Alliance, rinotungamirwa naVaNelson Chamisa, harina kodzero yekuti ripihwe mari inopihwa mapato anenge akwikwidza musarudzo akavhoterwa nevanhu vanodarika zvikamu zvishanu kubva muzana, kana kuti 5%. Mari iyi inenge iri mubhajeti menyika uye inopihwa mapato kuburikidza nemutemo wePolitical Finance Act. Kunyangwe zvayo MDC Alliance yakakwikwidza musarudzo dza2018, dare iri rinoti MDC Alliance harisi bato asi ringori mubatanidzwa wemapato nekudaro mari inofanira kuenda kuMDC-T. Dare iri rinoti nyaya yakadai yakatombotongwa kare pakapihwa mutongo wakafanana neiwoyu. Nyaya iyi yakakwidzwa kudare gore rapera neMDC Alliance uye vakaendeswa kumatare igurukota rezvemutemo, VaZiyambi Ziyambi, pamwe negurukota rezvemari, VaMthuli Ncube, vachinzi vainge vapa MDC-T mari iyo yakakundwa musarudzo. Matare aya ari kushorwa nenyika dzakaita seAmerica neEuropean Union achinzi ari kushandiswa nehurumende kuparadza bato rinopikisa. Asi mutauriri weZanu-PF, VaSimon Khaya Moyo, vanoramba mashoko aya vachiti MDC iri kurwisana pachayo. Nhengo yeMDC Alliance, VaJacob Mafume, vanoti havasi kutambira mutongo uyu uye bato ravo richaupikisa. No media source currently available     ",MDC Alliance Yopikisa Mutongo Unoti Haikodzeri Kupihwa Mari neHurumende?
"Kupindira kweRussia munyaya dzesarudzo dzemu America kwasimudza mutauro zvakare zvichitevera kubuda kwemashoko ekuti nyika iyi iri kuda kuti mumwe wevari kukwikwidza musarudzo dzekutsvaga achamirira bato reDemocratic Party musarudzo yemutungamiri wenyika, VaBernie Sanders, vakunde musarudzo idzi. Humbowo hunonzi hune vasori vemuAmerica hunoratidzawo kuti Russia iri kutsigirawo mutungamiri wenyika, VaDonald Trump. Nyaya yeRussia yekupindira musarudzo yemutungamiri yakaitika zvakare apo VaTrump vaikwikwidzana naAmai Hillary Clinton veDemocratic Party. Mutevedzeri wasachigaro weMDC North America Province, VaZvidzai Ruzvidzo, vanoti chinhu chinenge chakashata kuti imwe nyika ipindire musarudzo yeimwe nyika. VaSanders vakaburitsa mashoko ekushora zviri kuitwa neRussia vachiti nyika iyi haifanirwe kupindira musarudzo dzemuAmerica vachiti havawirirane nazvo. Pari zvino VaSanders ndivo vari kutungamira musarudzo dzemuDemocratic Party. No media source currently available ",Russia Yopindira Zvakare Sarudzo Dziri Kuitwa muAmerica?
"Vakafanobata chigaro chemutungamiri wenyika, vari zvakare gurukota rezvehutano, VaConstantino Guvheya Chiwenga, vawedzera nemasvondo maviri mutemo unorambidza kufamba famba kwevanhu senzira yekudzivirira kupararira kwedenda reCovid-19, kana kuti lockdown. Gwaro raburitswa nebazi rezvehutano kuvatori venhau rinoti zvikoro zvichapiwa svondo rimwe chete mushure mekupera kwemasvondo maviri awedzerwa nawo lockdown aya kuitira kupa mukana wekugadzirira nekuisa zvikwanisiro muzvikoro zvisati zvavhurwa, zvichienderana nekuti denda reCovid-19 rinenge rakamira sei. Gwaro iri rinotiwo varairidzi nevadzidzi vanosungirwa kupfeka mamasiki nguva dzose pavanenge vari muchikoro. Vadzidzisi vose pamwe nevana vechikoro vari kukurudzirwawo kuti vabaiwe nhomba dzekudzivirira Covid-19, uye zvikwata zvemumatunhu zvinoona nezvehutano zviri kukurudzirwa kunge zvichiita ongororo muzvikoro kuona kana mutemo uri kutewedzerwa. Veruzhinji vari kukurudzirwawo kuti vagare vakapfeka mamasiki, kugeza maoko nesipo nguva dzose, uye kusaenda munzvimbo dzakaungana vanhu, zvikuru kana vasina kupfeka mamasiki kana kuti vachidya kana kunwa zvinwiwa. Zvichakadaro, bazi rezvehutano rakazivisa neChina kuti vanhu vanomwe (7) vakafa nechirwere cheCovid-19 munyika yose, uye vamwe vanhu mazana matanhatu ane makumi mashanu nemumwe (651) vakabatwa vaine chirwere ichi. Izvi zvakasvitsa huwandu hwevanhu vafa nechirwere ichi munyika yose pazviuru zvishanu zvine mazana maviri ane makumi maviri nevaviri (5,222), ukuwo vanhu vabatwa nechirwere cheCovid-19 kubva zvachatanga vava zviuru mazana maviri nemakumi maviri nezvishanu, zvine makumi masere nevana (225,084). Kusvika pakupera kwezuva neChina, vanhu vakanga vabayiwa nhomba yekutanga yekudzivirira chirwere cheCovid-19 vakanga vave mamiriyoni mana ane zviuru zana nemakumi mapfumbamwe nezviviri, zvine mazana manomwe ane makumi matanhatu ane nevasere (4,192,768). Vanhu vakanga vabayiwa nhomba dzose mbiri vave mamiriyoni matatu ane zviuru mazana maviri ane gumi nezvitanhatu, zvine mazana maviri ane makumi mashanu nevasere (3,216,258); ukuwo, vabaiwa nhomba yechitatu vave zviuru makumi maviri nechimwe, zvine mazana mashanu ane makumi matanhatu nevashanu (21,565). Huwandu uhu hunogona kukwira neChishanu manheru apo hurumende ichazivisa zvayawana muongororo dzaitwa. Hurumende inoti ine hurongwa hwekubaya nhomba yeCovid-19 vanhu mamiriyoni gumi, kana kuti zvikamu makumi matanhatu kubva muzana, senzira yekudzivirira kupararira kwechirwere ichi.","Vakafanobata Chigaro cheMutungamiri weNyika, VaChiwenga, Vanowedzera Covid-19 Lockdown neMasvondo Maviri"
"Vari kutungamira mubatanidzwa wePeople Rainbow Coalition, vari zvakare vari mukuru weNational People’s Party, Amai Joice Mujuru, vanoti rusunguko chairwo rwenyika runouya chete kuburikidza nesarudzo dzejekerere. Vachitaura pamusangano wavaita nevatori venhau neChina masikati muHarare, Amai Mujuru varamba kutaura zvavanofunga pamusoro pezvakaitwa nemauto. Asi vati veruzhinji vari kutarisira kuti pamhedzisiro yezviri kuitika munyika, munhu achatungamirira anofanirwa kupihwa masimba kubudikidza nekuiswa pachigaro neveruzhinji. Amai Mujuru vati zvizvarwa zvese zveZimbabwe zvinofanirwa kupihwa mukana wekunonyoresa kuvhota pasina kushungurudzwa kana kubvunzwa mibvunzo yenhando sezviri kuitika. Amai Mujuru vakurudzirawo kubatana kwemapato ese, vedzisvondo, vashandi, vadzidzi neveruzhinji kuitira kuti kuitwe hurukuro yekuti Zimbabwe yofambira mberi sei. Amai Mujuru vaudzawo vatori venhau kuti kubva mauto zvaatanga kutonga munyika neChipiri, havana ruzivo kuti chii chiri kuitika. No media source currently available  Kunyange hazvo kuri kutaurwa kuti kungangoita hurumende yemubatanidzwa ingangosanganisira ivo vati hapana akambotaura navo nezvenyaya iyi.",Amai Mujuru Vokurudzira Hurumende Inosarudzwa neVanhu
"Zvimwe zvitoro zvanga zvakavhara nemusi weMuvhuro muChinhoyi, mashonalamnd west unyange hazvo vamwe vagari vakawanda vanga vachihodha zvinhu zvavanoshandisa mazuva ose zvakaita seshuga, mafuta ekubikisa, sipo yekugezesa neyekuwachisa. Zvitoro zvanga zvakavhara zvinosanganisira zvitoro zvikuru zveMetro Peach, Farm Shop, Exide Batteries neGain pamwe nezvimwe zvitoro zvinotengesa mishonga. Zvitoro zvanga zvakavhura zvanga zvichitengesa zvinhu nemari iri pamusoro zvakanyanya. VaFungai Muzeza vanogara mumusha unogara veruzhinji weChikonohono vanoti vemuzvitoro vave kumbomira kutengesa sezvo mitengo iri kuramba ichikwira zuva rega rega izvo zvinoita kuti mari yavanenge vatengesa ishaye basa. VaMuzeza vanoti vemuzvitoro vave kuchinja mitengo pazuva. Vanotiwo hurumende inofanirwa kubvisa mari yebhondi kuti mitengo igadzikane. Izvi zvinotsigirwa naVaLeonard Mhango avo vanoti vari kuvhara zvitoro vari kuda kukwidza mitengo. VaMhango vanoti vemuzvitoro vari kubirira vanhu nekukwidza mitengo zvakanyanya. VaLucky Munangatire vanoti vari kuvhara zvitoro vari kuzvipa mukana wekukwidza mitengo uye vari kuhodha havana chivimbo chekuti zvinhu zvichawanikwa muzvitoro munguva pfupi iri kutevera here. Zvimwe zvitoro zvinotengesa mishonga zvanga zvakavharwawo munzvimbo dzakaita seChegutu, Banket neMasvingo. Mumwe mugari wekuMasvingo uye vari sachigaro weProgressive Teachers Union of Zimbabwe, PTUZ, Doctor Takavafira Zhou avo vatadza kutengera Amai vavo mushonga vanoti chitoro chinotengesa mishonga chavharwa vachiti havachatambire mari yemabhondi. Zvimwe zvitoro zvinotengesa zvinhu zvekuvakisa zvakaita sesimende zvave kuda kubhadharwa nemari yekuAmerica kuchengetedza kukosha kwemari yavo. Mafuta ekubikisa ayo anoita madhora matatu nemashereni manomwe anga ave kutengeswa nemadhora masere.",Zvitoro Zvovharwa muChinhoyi neDzimwe Nzvimbo Apo Hupfumi Hwonanga kuMawere
"Gwaro rakaburitswa neZimbabwe Vulnerability Assessment Committee, (ZIMVAC) richiti ongororo yayakaita inoratidza kuti hurumende yakawedzera rutsigiro rwainopa kumapoka anotambura kubva pakatanga denda reCovid-19 gore rapera, raunza mutauro, vamwe vachiti harinyatsoratidzi mamiriro akaita zvinhu mumaruwa munyaya dzechikafu. Mumwe wevanhu ava mutewedzeri wemutauriri weMDC Alliance, VaClifford Hlyatwayo, avo vanoti rubatsiro rwushoma rwacho rwuri kupiwa nehurumende irworwo rwuri kugoverwa pachishandiswa zvematongerwo enyika, izvo zvinozosiya dzimwe mhuri dzinenge dzichinzi hadzitsigiri bato riri kutonga reZanu PF kunze. Asi vanotsigira gwaro reZIMVAC iri vanoti zviri pachena kuti hurumende yakawedzera rubatsiro kune vanotambura mumaruwa sezvo kwave nevanhu vashoma vari kuda rubatsiro, uye zviri pachena kuti vanhu vari kubatsirwa nehurumende. Mumwe wacho vari vechidiki veZanu PF, VaAlex gakanje, vanoti zvakare manyepo ekuti vanhu vari kugoverwa rubatsiro urwu vachitariswa kuti vabuda mumba maani mune zvematongerwo enyika. VaGakanje vanoti chimwe chisiri kuonekwa neveMMDC Alliance ndechekuti Zanu PF ibato rine vatsigiri vakawanda kumaruwa izvo zvinozoita kuti chikafu kana zvose zvinenge zvichigoverwa zviite sezviri kuenda kuvanhu vebato rimwe chete. Asi VaHlyatwayo vanoti dambudziko rave munyika nderekuti hapachina mutsauko pakati pebato reZanu PF nehurumende, izvo zviri kuita kuti nhengo dzebato iri dzipindire muzvirongwa zvisiri zvadzo. Ukuwo, VaGakanje vanoti zvose zvinogoverwa zvinoitwa nehutungamiri hwenharaunda, vangava makanzura kana masabhuku, asi nekuda kwektui vanhu ava vanenge vari vatsigiri veZanu PF zvinobva zvangoonekwa sekunge Zanu PF yapindira. ZIMVAC inoti kubva pakawedzerwa nehurumende rubatsiro rwayo kune vanoshaya kumaruwa, zvikamu makumi mashanu nezvina kubva muzana zvemhuri dzinoshaya zvave kuwana rubatsiro rwezvekudya. No media source currently available ",Vematongerwo eNyika Vopesana Maonero paNyaya yeKugoverwa kweChikafu kuMaruwa
"Vamwe vagari vemudunhu reMashonaland West vanoti vari kunetseka kuwana marezinesi ekuchera zvicherwa uye pane huori hwakawanda huri kuitika munyaya dzemarezinesi. Mumwe wevatauri pamusangano waitwa muChinhoyi uyo wakarongwa neVoice of America pamwe neMedia Center, VaCliford Kupheko, vati pane vashandi vebazi rezvicherwa vanoita huori mukupa marezinesi. Izvi zvatsigirwa nemumwe mutauri, Muzvare Chiedza Chipangura, avo vanoti pamusoro puhuori mitemo haisi kutevedzerwa mubazi iri, izvo zviri kudzinga vanoda kusima mari dzavo munyika. Nyanzvi munyaya dzezvicherwa vachishanda vakazvimirira, VaGeorge Mugani, vanoti pamutemo rezenesi rinofanirwa kuwanikwa mukati memwedzi mitatu asi nekuda kwemakakatanwa kuti mugodhi ndewani zviri kunonotsa kupihwa kwemarezinesi. Panyaya yekusavharwa kwemakomba munzvimbo dzinenge dzakambocherwa zvicherwa mumiriri weEnviromental Management Agency (EMA), VaMunyaradzi Nhariswa, vati vanochera zvicherwa havasi kutevedzera zvavanenge vati vachaita mugwaro ravo reEnviromental Impact Assessment (EIA). VaNhariswa vati bazi ravo riri kuita dzidziso kuvacheri vezvicherwa uye nekusunga avo vanotyora mutemo wekuchengetedza nharaunda. Muzvare Chiedza vati vanhu vakawanda vari kufa zvikuru vana nekuwira mumakomba anosiyiwa asina kuvharwa nevanenge vachichera zvicherwa. Vanhu vapinda musangano wanhasi vanosvika makumi mana vawirirana kuti hurumende inofanirwa kuumba homwe yakuti kana makambani anochera zvicherwa asiya makomba, bazi reEMA rigokwanisa kuavhara kuti vanhu vasarasikirwe nehupenyu hwavo kana hwezvipfuwo. No media source currently available ",Studio7 Inoita Hurukuro neVagari kuChinhoyi
"Sachigaro wesangano revaimbove varwiri verusununguko, reZimbabwe National Liberation War Veterans Association, uye vari chipangamazano chemutungamiri wenyika, Va Chris Mutsvangwa, vanosarudzwa semunhu achamirira Zanu PF musarudzo yenhengo yeNational Assembly ichaitwa mu Norton. Izvi zvaburitswa neMugovera mushure memusangano we Provincial Coordinating Committee yeZanu PF kuMashonaland West. Vachitaura mushure mekudomwa, VaMutsvangwa vati havana kumanikidza kuti vavanga vachifanirwa kukwikwidzana navo, Langton Mutendereki, kuti vasapinde musarudzo yanga ichifanirwa kudzokororwa. Vati VaMutendereki vazvibudira vega musarudzo yemuNorton. Pari zvino nzvimbo iyi iri kumirirwa nenhengo yakazvimirira, VaTemba Mliswa, avo vakadzingwa mubato reZanu PF panguva iyo VaRobert Mugabe vaive mutungamiri waro. Asi vamwe vanoziva zviri kuitika vanoti VaMutendereki vakahwanda pari zvino, sezvo vari kuchityira hupenyu hwavo, zvichitevera kutyisidzirwa kwavanonzi vakaitwa mushure mekukunda VaMutsvangwa. Studio7 yaedza kufonera VaMutendereki kuti tinzwe divi ravo, asi nharembozha yavo yanga isiri kudavirwa. Komiti yepamusoro soro yeZanu PF yakabuda nechisungo chekuti sarudzo dzekutsvaga vachamirira bato iri musarudzo dzichaitwa munyika yose dzidzokororwe mumatunhu gumi. Asi nhengo dzakawanda dzebato iri dziri kuda kuti sarudzo dzidzokororwe mumatunhu akawanda munyika sezvo dzisina kuitwa zvakanaka izvo zvakaona dzimwe nhengo dzichisungwa mushure mekuridza pfuti pazere vanhu.",VaMutsvangwa Vomirira Zanu PF muSarudzo Ichaitwa muNorton?
"Hurumende inonzi iri kuda kuvandudza mutemo wakanangana nekudomwa kwevanhu vanozokwikwidza musarudzo yemutungamiri wenyika kuburikidza nekukwidza huwandu hwevanhu vanofanirwa kumudoma.  Bepanhau reThe Sunday Mail rinoti gurukota rezvemutemo, VaZiyambi Ziyambi vakati kana mutemo uyu wakavandudzwa uchabatsira kubvisa vanhu vari kukwikwidza musarudzo yemutungamiri wenyika vachiita zvavo zvedambe asi vasina anovatsigira.  Mutemo uyu unonzi unoda kuti vanozopinda musarudzo yemutungamiri wenyika vatange vadomwa nevanhu vanosvika chiuru kubva mumatunhu gumi emunyika, uye kuti mari dzavanobhadhara kuti vakwikwidze dzikwidzwe kubva pachiuru chemadhora.  Asi mutungamiri werimwe remapato anopikisa, reDemocratic Party, Doctor Urayayi Zembe, vanoti hurongwa hwakadai hahufanirwe kunge huchibva kuhurumende, asi kuti hubve kuvanhu sezvo vari ivo vanosarudza mutungamiri wenyika.  Doctor Zembe vanotiwo ikodzero yemwana weZimbabwe wese yekuti akwikwidze musarudzo ipi zvayo yaanoda, sezvo achipiwa masimba aya nebumbiro remitemo.  Vanotiwo sebato rinopikisa, vacharamba vachipikisa mitemo inombunyikidza kana kudzvinyirira vanhu.  Musarudzo yegore rapera, vanhu makumi maviri nevatatu vakakwikwidza musarudzo yemutungamiri wenyika, kakave kekutanga munhoroondo yesarudzo dzemunyika kuti vanhu vakawanda kudaro vanokwikwidza musarudzo imwechete. No media source currently available ",Hurumende Yoshoropodzwa Nekuda kuVandudza Mutemo weSarudzo yeMutungamiri weNyika
"Archbishop Desmond Tutu vaizivikanwa pasi rose nekurwisa hutongi hwerusaruraganda kana kuti apartheied vashaya muSouth Africa nhasi. Vange vave nemakore makumi mapfumbamwe ekuberekwa. Nhepfenuro yeSABC inoti mutungamiri wenyika yeSouth Africa VaCryril Ramaphosa vatumira mashoko enyaradzo kumhuri yaVaTutu vachiti nyika yarasikirwa nerimwe gamba guru munyaya dzekurwira rusungunuko. Vati Achbishop Tutu vakaratidza pachena kuburikidza nehupenhu hwavo kuti kutenda kusina zviito hakuna zvakunobatsira. Vanochengetedza nhoroondo yemutungamiri mutsva weSouth Africa mushakabvu Nelson Mandela, veMandela Foundation vatiwo nyikayeSouth Africa nepasi rose yarasikirwa nemunhu ainge akazvipira mukurwira kodzero dzevanhu. VaTutu vaive mutendi muMethodist Church vakaberekwana kuKlerksdorp kumawirira kweJohannesburg muna 1931. Vamwe vatumira mashoko enyaradzo vanosanganira vaive mutungamiri wenyika yeAmerica VaBarack Obama uye mambokadzi Elizabeth vekuBritain. VaTutu vakamboshanda semudzidzisi muJohnanesburg. Archbishop Tutu vakazosiya basa reurairidzi vachiti havaida kupa vana dzidzo yerusaruranganda vachibva vaenda kunodzidzira zvekuita mufundisi kuking’s College kuBritain muna 1962. Vakazodzoka muSouth Africa muna 1966 vachidzidzisa zvechitendero kuEastern Cape uye apa ndipo pavakatanga kubuda pachena vachishora hutongo hwerusarura ganda. Muna 1975 vakava mutema wekutanga kuve mumwe wevatungamiri ve kereke muJohannesburg kana kuti Anglican Dean. Muna 1980, semunyori mukuru wesangano reSouth African Council of Churches vakatungamira chikwata chevakaenda kunotaura nemutungamiri wehurumende yeSouth Africa panguva iyi VaPW Botha kuti varegedze kuramba vachitungamira hurumende ine rusaruraganda. VaTutu vaka[inhwa mubayiro werunyararo kana kuti Nobel Peace prize muna 1984. Archbishop Tutu vakatsigira kuti South Africa itemerwe zvirango nekuda kwehutongo hwerusarura uhu. Muna 1994 vakadomwa nevaive mutungamiri wenyika VaNelson Mandela kuti vave sachigaro wekomiti yekuregererana mushure mekupera kwehurumende yerusaruranganda kana kuti Truth and Reconciliaon Commission. VaTutu vakabva vamira zvekuva mufundisi vachiita basa rekomisheni iyi asi vakaenderea mberi nenyaya dzekurwira kodzero dzevanhu. Vakabatwa nechirwere chegomarara muna 1997. Munyori mukuru weZimbabwe Council of Churches Reverend Doctor Kenneth Mtata vaudza Studio 7 kuti VaTutu vaineg vakazvipira kurwira kodzero dzevanhu muSouth Africa nepasi rose. No media source currently available ",Archbishop Desmond Tutu Vochemwa seGamba Pasi Rose
"Bato reZanu PF rinoti chikwata chebato riri kutonga kuSouth Africa reAfrican National Congress, kana kuti ANC, hachisi kuzoonana nemapato anopikisa sezvo richiti munyika hamuna matambudziko arimo. Chikwata cheANC ichi chasvika muZimbabwe manheru eChipiri nendege ye. Vakafanobata chigaro chemutauriri weZanu PF, VaPatrick Chinamasa, vaburitsa gwaro vachiti chikwata cheANC chakatumwa nemutungamiri weSouth Africa, VaCyril Ramaphosa, icho chiri kutungamirwa nemunyori mukuru muANC, VaAce Magashule, hachisi kuzoona mapato anopikisa. VaChinamasa vati chikwata cheANC ichi chichaonana nehutungamiri hweZanu PF chete huchange huchitungamirwa nemunyori anoona nezvekufambiswa kwemabasa muZanu PF, VaObert Mpofu. Vati musangano uyu uchashandiswa senzira yekusimbaradza hukama huripo pakati pemapato maviri aya. Vatiwo chikwata ichi hachina mumwe wachichasangana naye parwendo rwacho vachiti Zimbabwe haina dambudziko rayakatarisana naro. VaChinamasa vati chikwata cheANC ichi chiri kuuya munyika apo paine mashoko emanyepo ekuti zvinhu hazvina kumira zvakanaka munyika. VaChinamasa vati bato ravo richashandisa mukana uyu kutaura mamiriro akaita zvinhu munyika. Asi mutevedzeri wemutauriri weMDC Alliance, VaClifford Hlatshwayo, vati zviri pachena semhanza kuti zvinhu hazvina kumira zvakanaka munyika vakati zvinoshamisa kuti Zanu PF yatora danho rekuvharidzira mamiriro ezvinhu munyika. MDC Alliance inoti yakazvipira kusangana navose vanokwanisa kuti matambudziko ari munyika agadziriswe kusanganisira chikwata cheANC ichi. Mutauriri wesangano reCrisis in Zimbabwe Coalition, VaMarvelous Khumalo, vaudza Studio 7 kuti ruzhinji rwuri kunhonga svosve nemuromo munyika vakati zvave kuda kuti vanhu vese vabatane mukugadzirisa zviri kunetsa munyika vachiti Zanu PF haikwanise kugadzirisa matambudziko akatarisana nenyika iri yoga. Asi mushandi mukuru anoona nezvekuburitswa kwemashoko muZanu PF, VaTafadzwa Mugwadi, vati bato ravo ndiro chete richasangana neANC nokuti munyika hamuna matambudziko ari kutaurwa nevanopikisa hurumende yeZanu PF. Vati kana ANC ikazoda hayo kutaura nevanopikisa imwe nguva zvinenge zviri kwairi, asi rwendo rwuno kuchaitwa musangano pakati pemapato maviri aya akarwira rusununguko rweZimbabwe neSouth Africa. Imwe nyanzvi munyaya dzezvematongerwo enyika uye vari mutungamiri wesangano reZimbabee Institute of Strategic Thinking, VaEric Tinashe Muzamhindo, vati hazvisi mumaoko eZanu PF kuti itaure kuti chikwata cheANC ichi chichataura nani asi kuti VaRamaphosa vanove vakadoma chikwata ichi kuti chiuye kuZimbabwe. Zvichakadai, mashoko aburitwa naVaMagashule anoti chikwata chavo chichange chine vanhu vatanhatu vanoti ivo VaMagashule, Muzvare Lindiwe Zulu, VaGwede Mentashe, VaTony Yengeni, VaEnoch Godongwana pamwe naAmai Nosiviwe Nqakula. VaMagashule vati vari kuuya kuzoita nhaurirano neZanu PF asi havana chavataura nezvekusangana nevemapato anopikisa pamwe nemasangano akazvimirira. Mashoko eZanu PF neANC aya anouya apo dzimwe nhumwa dzaVaRamaphosa dzaitungamirirwa naVaSydney Mufamadi dzakatadza kusangana nemapato anopikisa mwedzi wapera mushure mekusangana nemutungamiri wenyika, VaEmmerson Mnangagwa. No media source currently available  ",Zanu PF Yorambidza ANC Kuona Mamwe Mapato muZimbabwe
"Komiti yeparamende inoona nezvezvicherwa yaita musangano wechimbi chimbi wekuzeya nyaya yekuurayiwa kuri kuitwa vanhu pamwe nekubirwa goridhe nemakoronyera anozivikanwa nerekuti “Mashurugwi” ikabuda nechisungo chekuti ichafamba nenyika yese ichiongorora nyaya iyi. Vachitaura mushure memusangano uyu, sachigaro wekomiti iyi zvakare vachimirira Shurugwi South, VaEdmond Mkaratigwa, vati komiti yavo iri kushushikana zvikiru nekupondwa kuri kuitwa vanhu uye inoda kuziva kuti chii chiri kukonzera izvi. Vatiwo vanoda kuona kuti dambudziko iri ringagadziriswe sei. VaMkaratigwa vati dambudziko iri rave kukanganisa mabasa ekucherwa kwegoridhe izvo zvave kuvhiringa hupfumi wenyika. VaMkaratigwa vaenderera mberi vachiti havangaregi dambudziko iri richienderera mberi nekudaro ongororo yavo ichasanganisira vese vane chekuita nenyaya iyi vakaita semapurisa nebazi rinoona nezvezvicherwa. Vati komiti yavo ichaita ongororo iyi nekomiti inoona nezvekudzivirirwa kwemukati menyika uye separamende vanoda kudzika mitemo inoita kuti vanhu vaite basa ravo vakasununguka. Vanoongorora nyaya dzehupfumi vakazvimirira, VaMasimba Kuchera, vaudza Studio 7 kuti danho ratorwa nekomiti iyi ranonoka sezvo vanhu vachida zvinhu zvinopedza kutambura kwavo nechimbi chimbi. Vatiwo vanoshushikana kuti ongororo dzakadai dzinoramba dzichiitwa asi ivo vanhu neparamende vachiziva zvinoda kuitwa. VaKuchera vati paramende haina simba rekusandura kana kugadzirisa zvinhu. Komiti yeparamende iyi yaita musangano wayo mushure mekunge imwe nenhengo yeparamende, VaDexter Nduna, vanomirira Zanu PF muChegutu West, vamiswa mudare nezuro nevamwe vavo vanosanganisira mumwe mukuru wemapurisa, vachipomerwa mhosva yekuchera goridhe zviri kunze kwemutemo paine imwe nzvimbo kuChegutu. VaNduna, sachigaro wevechidiki muZanu PF kuMashonaland West, VaVengai Musengi pamwe nemukuru wemapurisa muChegutu, Superintendent Wonder Chisikwa, nevamwe vakamiswa pamberi pedare muChegutu nezuro vachipomerwa mhosva yekuchera goridhe zvisina mvumo. VaNduna naVaChisikwa vachadzoka mudare musi wa21 mwedzi uno uye vamwe vavo vachadzoka kudare musi wa24 Ndira. Vanoongorora nyaya dzematongerwo enyika uye vari mukuru weZimbabwe Democracy Institute, Doctor Pedzisayi Ruhanya, vaudza Studio7 kuti kusungwa kwevamwe vakuru vakuru muZanu PF nenyaya dzegoridhe idanho rakanaka chose. Doctor Ruhanya vati nyaya dzekuurayiwa kwevanhu nemabhemba munzvimbo dzinocherwa goridhe dzinokwanisa kupedzwa chete nemutungamiriri wenyika, VaEmmerson Mnangagwa. Kusvika pari zvino pane vanhu vakawanda vaurayiwa kana kukuvadzwa pamwe nekubirwa goridhe ravo munzvimbo zhinji munyika kusanganisira Mvuma, Chegutu, Kadoma, Shurugwi, Kwekwe neJumbo Mine kuMazowe. Mapurisa akatosungawo vanhu vakawanda nenyaya iyi uye ari kukurudzira vanhu kuti vasiyane nenyaya yemhirizhonga munzvimbo dzinocherwa goridhe. No media source currently available   ",Paramende Yoronga Kuferefeta Kuurayiwa kweVanhu Munzvimbo Dziri Kucherwa Goridhe
"Mutungamiri we MDC, VaNelson Chamisa, vanoti bato ravo rakagadzirira kushanda sehurumende itsva kana nguva yacho yakwana. Vachinyora padandemutande ravo re Twitter nezuro, . VaChamisa vakaramba vakatsika madziro vachiti ndivo vakasarudzwa neruzhinji rwevanhu, kunyange hazvo dare reConstitutional Court rakati sarudzo yemutungamiri wenyika yakakundwa naVaEmmerson Mnangagwa ve Zanu PF. Vanoti hurongwa hwebato ravo kubva mumusangano wehutungamiri hwebato ravo, hwe National Standing Committee, hwavakaita nemusi weSvondo, vave kumira sebato rimwechete nevose vakanga vari mumubatanidzwa weMDC Alliance. VaChamisa vanoti chisungo ichi chakanangana nekuvaka gwara rekuti bato ravo ritungamire zvine mutsindo nenzira inocherechedza zvido zvevatsigiri vavo. Vakatiwo vanoda kuita sungawirirano nehutungamiri hwese hwebato ravo vachiunza pfungwa itsva nemaonero matsva pasi pedonzvo rehutungamiriri hwakajeka ravari kuti hash tag smart leadership. Ichi chirongwa chavakaparura chinotaura mashandiro avachaita sebato radzokera pamavambo eMDC. Mutauririri wemutungamiri webato re MDC, Doctor Nkululeko Sibanda vanoti VaChamisa vakakoka vose vaive mu MDC yakare uye havana wavari kusiya panze. Vatiwo MDC inotungamirirwa naMuzvare Thokozani Khupe kana ichidawo kudzoka kune vamwe yakasusunguka kuita izvi. No media source currently available ","Mutungamiri we MDC, VaNelson Chamisa, vanoti bato ravo rakagadzirira kushanda sehurumende itsva kana nguva yacho yakwana."
"Vanorwira kodzero dzevanhu vanoshora zvikuru hurumende zvichitevera kusungwa nezuro nemapurisa akange akapakata zvombo kwe mutungamiri webato rinopikisa, reTransform Zimbabwe, VaJacob Ngarivhume, nemutori wenhau, Hopewell Chin’ono. Mukuru weHuman Rights Watch kuchamhembe kwe Africa, VaDewa Mavhinga, vanoti zvinogumbura zvikuru kuona kuti hurumende haina basa nekodzero dzevanhu. VaMavhinga vanoti vanhu vazhinji munyika, kusanganisira vana mukoti na vanachiremba, vave kutya kutaura zvinhu zvinovanetsa pamabasa avo, izvo zvinokonzera kuti Mabasa asaitwa zvakanaka. Mutauriri wemapurisa, Assistant Commissioner Paul Nyathi, havana kudaira runhare rwavo pataedza kuvabata kuti tinzwe divi ravo. VaMavhinga vanoti kusungwa nekushungurudzwa kuri kuitwa vanhu kuri kusvibisa zita renyika. No media source currently available Nyanzvi inoongorora zvematongerwo enyika, VaJoey mabenge, vanotsinhira mashoko ataurwa naVaMavhinga, vachiti zviri kuitwa nehurumende handizvo zvanga zvakatarisirwa mu’New Dispensation’ yakavimbiswa pavatora hutungamiri. VaMabenge vati hurumende ine zvinhu zvizhinji zvayakatarisana nazvo zvinoda kugadziriswa, naizvozvo haingapedzi nguva ichiteerera makuhwa anotauriranwa nevanhu paWhattsApp. Vati zvaive zvirinani deno hurumende yaitandanisana nekusunga mbavha dzakabira Zimbabwe mari, idzo vanoti dziri kungobudiswa pachena zuva nezuva. No media source currently available ",Hurumende Inoshorwa Mukuramba Kwayo Ichisunga Vanhu Zvenhando
"Mutungamiriri wenyika, VaEmmerson Mnangagwa, neChitatu vakasaina bhiri rekuvandudza kwemabasa ekutapwa kwenhau nekuburitswa kwemashoko, reFreedom of Information Bill kuti uve mutemo. Mutemo weFreedom of Information Act uyu ndemimwe yemitemo iri kudzikwa nehurumende kushandura mutemo weAccess to Information and Protection of Privacy Act kana kuti AIPPA, uyo unonzi nevamwe vaimbunyikidza maburitsirwo emashoko nenhau, uye mashandiro evatori venhau. Mumashoko kuvatori venhau, gurukota rezvekuburitswa kwemashoko Amai Monica Mutsvangwa vakati mutemo uyu munongedzo mukuru wekuti nyika yakazvipira kuvandudza mitemo yekutorwa kwenhau munyika. Vakati mutemo weAIPPA wainge waunza kunyunyuta kwakanyanya munyika. Dzimwe nyanzvi mune zvekufambiswa kwemashoko dzinoti kunyange hazvo mutemo mutsva uyu wakati siyaneyi nemutemo waivepo weAIPPA, une zvakawanda zvinofanirwa kuvandudzwa kuti ufambirane neshanduko iri kutarisirwa mukufambiswa kwemashoko pari zvino. Mukuru wesangano reMedia Institute of Southern Africa-Zimbabwe, kana kuti MISA-Zimbabwe, VaTabani Moyo, vanoti kunyange hazvo hurumende yaita danho rekutanga rekugadzirisa mafambisirwo emashoko, muteo mutsva uyu waifanirwa kukwenenzverwa kuti ubvise chimiro cheAIPPA zvachose. No media source currently available ",MISA-Zimbabwe Inoti Mutemo Mutsva weFreedom of Information Act Wakanaka Asi Wakasara neZvimwe Zvaive muAIPPA
"Masangano evarairidzi ari kushoropodza danho rinonzi rakatorwa neZimbabwe Anti-Corruption Commission, ZACC, rekuferefeta zvikoro pamwe nevamwe varairidzi vanonzi vari kudzidzisa vana munguva dziri kunze kwezvidzidzo vachivabhadharisa mari, kana kuti extra lessons. ZACC yakaudza bepanhau resunday Mail neSvondo kuti kune zvimwe zvikoro zviri kuregerera tsika yekudzidziswa kwevana vachimanikidzwa kubhadhara mari, uyewo kuti kune vamwe varairidzi vari kushanda nezvikoro kuita izvi. Svondo rapera ZACC inonzi yakashanyira zvimwe zvezvikoro zviri kupomerwa mhosva yekuita izvi muHarare kuti ione kana mashandiro avo ari kuwirirana nezvinodiwa nemutemo. Asi mutungamiri werimwe sangano revarairidzi rezimbabwe Teachers Association, ZIMTA, varichard Gundani vanoti kunyange hazvo sangano ravo risingakurudzire kuti varairidzi vaitise zvidzidzo izvi munguva dzavo, nyaya yemihoro isingavakwanire ndiyo iri kukonzera kuti varairidzi vaite basa iri. Mutungamiri werimwe sangano revariridzi, reProgessive Teachers Union of Zimbabwe, PTUZ, Doctor Takavafira Zhou, vanoti kunyange havo sesangano vasingatsigiri kuti varairidzi vaitise zvidzidzo kunze kwenguva dzavo vachibhadharisa mari, ZACC haifanirwe kutambisa mari ichiswera ichitevera nyaya dzekuti varairidzi vaisa dhora muhomwe. No media source currently available No media source currently available    ",Masanganio eVarairidzi Oshoropodza Danho reZACC Rekuferefeta Vari Kuitisa Zvidzidzo Vachibhadharisa Mari
"Masangano anoongorora mafambisirwo esarudzo munyika pamwe nemamwe masangano ezvematongerwo enyika ari kukurudzira kuti Zimbabwe Electoral Commission, ZEC, ifambirane nenguva ishandisewo michina yechizvinozvino mukunyoreswa kwevanhu, kana kuti biometric voters’ roll, sezvave kuitwawo nedzimwe nyika dzekuchamhembe kweAfrica. Izvi zvinotevera kuziviswa kwakaitwa nemusi weChitatu neZEC kuti yatanga kunyoresa vanhu vanoda kuvhota munyika yose segadziriro yayo yesarudzo dza2018. Komisheni iyi inotiwo haisi kuzotanga gwaro revavhoti idzva, asi kuti ichagadzirisa riripo rakagadzirwa nehofisi yaRegistrar General. Masangano eZimbabwe Election Support Network, neElection Resource Center Zimbabwe aburitsawo magwaro eongororo yesarudzo dze by-election dzakaitwa kuChirumhanzu-Zibagwe nekuMt. Darwin West. ZESN inoti inoshushikana nehuwandu hwevanhu vakashandisa marusiti ekunyoresa kuve muvhoti, voter slips, pamwe nehuwandu hwevanhu vakabatsirwa kuvhota. Masangano aya apawo kurudziro yekuti hurumende ikasike kubatanidza mitemo ine chekuita nesarudzo sezviri mubumbiro idzva, nezvimwe zvakawanda zvaanoti zvinobatsira ZEC mukubata kwayo basa resarudzo. Masangano aya anoti kunyange hazvo paive nezvimwe zvingadai zvisina kufamba zvakanaka musarudzo idzi, anocherechedzawo zvakagonekwa neZEC zvakaita sekuvhura nzvimbo dzekuvhotera panguva yakatarwa. Mukuru weElection Resource Centre Zimbabwe, VaTawanda Chimhini, vanoti vanotendawo kuti pane zvimwe zvati shandukeyi panyaya dzekubatwa kwesarudzo neZEC, zvakafanana nekukwanisa kwayo kutanga kunyoresa vanhu kuti vazokwanisa kuvhota. VaChimhini vanoti izvi zvinhu zvakatadza kuitwa musarudzo dza2013 pamwe nemamwe ma by-election akaitwa muna 2014, zvinove zvinhu zvavainyunyuta nazvo zvikuru. Vanoongorora zvematongerwo enyika uye vari nhengo yeZanu PF, VaMorris Ngwenya, vanotiwo vanotenda mapato ose ezvematongerwo enyika nekukwanisa kuita sarudzo murunyararo, kunyange hazvo paine nyaya dzekutyisidzirwa kwevanhu, izvo vanoti zvinofanirwa kugadziriswa nevezvematongerwo enyika pachavo. Panyaya yekuti ZEC iri kukundikana kuita sarudzo dzinogutsa uye kuchenesa gwaro revavhoti kana kuita sedzimwe nyika dzave kushandisa muchina mitsva, VaNgwenya vanoti hachisi chinhu chakavandika kumunhu wese kuti hurumende haina mari yekupa ZEC kuti iite zvose izvi. No media source currently available  ",ZEC Yokurudzirwa Kushandisa Michina Mitsva Painonyoresa Vanoda kuVhota
"Mudzimai wemutevedzeri wemutungamiri wenyika, VaConstantino Chiwenga, uyo wavari kunetsana naye mumatare edzimhosva, Muzvare Marry Mubaiwa, vasvitsa chikumbiro kudare repamusoro chekuti mutongo wakaturwa nedare ramejasitiriti wekuti vagare mujeri kwemazuva gumi vachiongororwa hutano hwavo usendekwe parutivi. Mumapepa ari pamberi pedare, Muzvare Mubaiwa vati havasi kunzwa zvakanaka zvekuti hazvigone kuti varambe vari muhusungwa. Muzvare Mubaiwa vati hapana chikonzero chekuti vaongororwe hutano hwavo patsva nevamwe anachiremba vehurumende sezvo vakamboongororwa kare nana chiremba vatatu vehurumende kunyange hazvo anachiremba ava vakaona zvakasiyana panyaya yekuti vanokwanisa kumira pamberi pedare vachitongwa here kana kuti kwete. Nekuda kwekurwara kwavari kuita, Muzvare Mubaiwa vanoti kugariswa mujeri kunotyora kodzero dzavo dzekurapwa nanachiremba vavanoda. Asi chikumbiro chavo chatadza kunzwikwa nhasi sezvo gweta ranga rakamirira hurumemende panyaya iyi, Amai Sharon Fero, vaudza dare kuti havana kugadzirira zvakakwana kuti vapikise chikumbiro chaMuzvare Mubaiwa chekuti mutongo wakaturwa nemutongi wedare ramejasitiriti, VaLanzini Ncube, wekuti vagare mujeri kwemazuva gumi vachiongororwa hutano hwavo nevamwe anachiremba usendekwe parutivi. Amai Fero vatiwo havasati vawava gwaro remafambiro akaita nyaya iyi mudare ramejasitiriti, kana kuti record of proceedings, kuti vanyatsoziva kuti nyaya iyi yakafamba sei mudare iri. Gweta raMuzvare Mubaiwa, Amai Beatrice Mtetwa, vaudza mutongi wedare repamusoro ari kunzwa chikumbiro ichi, Amai Sylvia Chirawu Mugomba, kuti vawana gwaro iri asi mutongi wedare ramejasitiriti akatura mutongo uyu haasati asaina gwaro iri vachiti hurumende iri kutsvagiridza nzira dzekuti chikumbiro chaMuzvare Mubaiwa chinonoke kunzwikwa uku nguva ichifamba. Nokudaro, Amai Chirawu Mugomba vatura mutongo wekuti bazi revachuchisi rione kuti magwaro emafambiro akaita nyaya kudare ramejasitiriti asvitswa kudare repamusoro mangwana uye kuti hurumende yapa mhinduro yayo kuchikumbiro ichi nemusi weSvondo. Zvatuarwa naAmai Chirawu Mugomba zvatsinhirwa naAmai Mtetwa. Muzvare Mubaiwa vari kupomerwa mhosva yekuda kuuraya murume wavo uye vari mutevedzeri wemutungamiri VaConstantino Chiwenga pavaive mune chimwe chipatara chekuSouth Africa, kufojera mapepa emuchato, kuburitsa mari kunze kwenyika zvisiri pamutemo pamwe nekurova musikana aishanda kumba kwavo, vanoti havakwanise kumira pamberi pedare kuti vatongwe nenyaya idzi izvo zvakatsinhirwa neumwe chiremba wehurumende uyo akati Muzvare Mubaiwa vari kukurumidza kukanganwa. Chiremba uyu akatiwo Muzvare Mubaiwa vari kuratidza kushungurudzika zvakanyanya zvichikonzerwa nekunyimwa kwavari kuitwa vana vavo naVaChiwenga.",Muzvare Marry Mubaiwa Vopikisa Kugariswa Mujeri Kwavakaitwa
"Vanhu vasiri kuzivikanwa kuti ndivanani varova zvakaipisisa vatori venhau pamwe nemutungamiri weZinasu, VaTakudzwa Ngadziore, pavanga vachiita musangano nevatori venhau pedyo nemahofisi ekambani yeImpala Car Rental. Kambani iyi ndiyo ine motokari inonzi yakashandiswa mukupambwa kwemumwe mudzidzi kuBulawayo, VaTawanda Muchehiwa, muna Chikunguru. Mutapi wenhau weStudio7, Godwin Mangudya, apwanyirwa muchina wake wekutapisa manzwi, mutori wenhau anoshanda akazvimirira achitora nhau dzemifananidzo, James Jemwa, atorerwawo camera yake nevanhu ava. Vamwe vatori venhau varohwa vanoti Thomas Madhuku wekambani ye263chat, Bernard Mpofu, Munashe Chokodza nevamwe. Zvinonziwo vamwe vatori venhau vatorerwawo nharembodza dzavo. Gweta riri kumirira vatori venhau ava, VaChris Mhike, vanoti Jemwa akuvara zvakaipisa uye vamhan’ara nyaya yekurohwa kwevatori venhau iyi kumapurisa. Mutungamiri wesangano rinorwira kodzero dzevatapi venhau, reMisa Zimbabwe, VaTabani Moyo, vashora zvaitika kuvatori venhau izvi. VaNgadziore vaudza Studio7 parunhare kuti vapambwawo muchiitiko ichi vakasiya vazvindikitwa uye vati kambani yeImpala inofanira kubuda pachena kuti ndiyani akabhadhara kuti ashandise mota yakashandiswa mukupambwa kwakaitwa Muchehiwa. VaNgadziore vanonzi vasungwa ndokuchengetedzwa nemapurisa. Mutauriri wemapurisa, VaPaul Nyathi, vati mapurisa ari kuferefeta nyaya yekurohwa kwaitwa vatori venhau ava. No media source currently available ",Vatori veNhau Vanorohwa neKuputsirwa Mishina Yavo Vachiita Basa Ravo
"Bato reZanu PF nemusi weChipiri rakaita chipata pata kupasisa bhiri rezvekusandura mitemo yekutongwa kwematunhu kana kuti, Local Government Laws Amendment Bill, zvisinei nekuti bato rinopikipisa reMDC range richiti mutemo wekupasisa bhiri iri hauna kutevedzerrwa. Asikunyange hazvo nhengo dzeMDC dzatora awa nechidimbu dzichiedza kutsangura izvi, mutauriri wedare iri, VaJacob Mudenda vati matanho anodiwa ese akatevedzwa. Idzo inhengo dzeMDC dzichiratidza kusafara nedanho ratorwa nemutauriri weparamende, VaJacob Mudenda, rekuti gurukota rezvematunhu VaSavior Kasukuwere vaenderere mberi nebhiri iri zvisinei nezvange zvataurwa nevanokokera nhengo dzeMDC mudare iri, VaInnocent Gonese, kuti matanho ese anodiwa ange asina kutevedzwa zvikuru sei pakazeyiwa dare nekomiti yeParliamentary Legal Committee iyo inongorora kuti mabhiri ese haapokani nemutemo wenyika. VaGonese vanoti ivo naMuzvare Jessie Majome senhengo dzePLC havana kupihwa mukana wekupa pfungwa dzavo pabhiri iri. Vanoti dzimwe nhengo dzePLC dzinoti VaFortune Chasi, VaZiyambi Ziyambi naVaJonathan Samkange vese kubva kuZanu PF vakaita musangano vega pasina nhengo dzeMDC. Asi VaMudenda vati musangano uyu wakaitwa zviri pamutemo uye hapana mutemo unoti nhengo dzese dzePLC dzinofanira kuvepo panoitwa misangano. Asi VaGonese vati mutongo waVaMudenda waitwa mushure mekunge vanyeberwa nenhengo dzePLC kubva kuZanu PF pamwe nevashandi veparamende uye unotyora bumbiro remutemo. Muzvare maMajome vatsinhirawo kuti manyepo kuti vakabvumirana nenhengo dzeZanu PF dziri muPLC kuti vati bhiri reLocal Government Laws Amendment harityori bumbiro remutemo. Asi zvinesinei nezvataurwa nenhengo dzeMDC VaMudenda vati nhaurirano pabhiri iri dzienderere mberi. Asi Izvi hazvina kushamisa nekuti kunyange hazvo nhaurirano pabhiri iri dzange dzisati dzatanga mutugamiriri wenyika VaRobert Mugabe vange vatokoka nhengo dzeSeneti idzo dziri pazororo kuti dzidzoke kubasa nemusi weChina apo dzinotarisirwa kupasisa bhiri iri. Vagari vemuHarare vakaita saAmai Locadia Patsika, vanoti havana kufara nezvaitika muparamende. VaClaris Madhuku vePlatform For Youth Development ndemumwe weavo wevasina kufara nemafambisirwa ari kuitwa kunyorwa kwe bhiri iri. Vachipapfungwa dzavo pamutongo wapihwa naVaMudenda imwe nhengo yeMDC VaNelson Chamisa vati VaMudenda vazviomesera uye mutongo wavo unogona kupikiswa mumatare edzimhosva. No media source currently available    ",MDC Inoti Zanu-PF Yotyora Mutemo neKupasisa Bhiri Rekutongwa kweMatunhu zveChimbi Chimbi
"Vakuru vakati pafa munhu hapashaike muroyi. Izvi ndizvo zvave kuitika mubato guru rinopikisa munyika, reMDC rinotungamirwa naVaNelson Chamisa, zvichitevera kudzingwa muparamende kwenhengo ina dzebato iri dzichinzi hadzichatevera zvido zvebatore MDC-T inotungamirirwa naMuzvare Thokozane Khupe. Vakadzingwa muparamende neChipiri vanoti; mumiriri weKuwadzana, VaChalton Hwende, mumiriri weDangamvura-Chikanga, VaProsper Mutseyami, mumiriri weBulawayo, Muzvare Thabitha Khumalo pamwe naseneta Lillian Timveos. Nemusi weChina mutevedzeri wasachigaro weMDC yaVaChamisa, VaJob Sikhala, vazivisa vatori venhau kuti nhengo dzavo dzose dzave kumbomira kuenda kuparamende senzira yekuratidza kunyunyuta kwavo nezvakaitwa neparamende izvi. Kunyange hazvo VaSikhala vakati nhengo dzavo dzambomira kuenda kuparamende, pari zvino paramende yakavharwa uye inotarisirirwa kuvhurwa musi waChivabvu 19. Danho rakatorwa neparamende iri rekudzinga nhengo dzeMDC ina idzi rinotevera mutongo wakapiwa nedare repamusorosoro reSupreme Court, wekuti bato reMDC ridzokere pane zvaraive mugore ra2014, izvo zvinoreva kuti hakuna bato reMDC Alliance, rinove rine nhengo dziri kudzingwa muparamende. Sachigaro vebato reMDC inotungamirwa naVaChamisa mudunhu reNorth America, VaTawanda Dzvokora, vanoti matambudziko ose ari kuitika mubato ravo aya ari kuratidza kuti ruoko rweZanu PF rwuri kushanda mukuedza kuparadza bato ravo. VaDzvokora vanoti izvi zvinoonekwa kuburikidza nekuvhurwa kwedare reSupreme Court uye kuvhurwa kweparamende kuti idzinge nhengo dzavo kunyange hazvo vanhu vairambidzwa kufambafamba pachityirwa kuparadzirwa kweCoronavirus inokonzera chirwere cheCovid-19. Asi sachigaro veZanu PF mudunhure North America, VaRegis Charumbira, vanoti MDC haifanirwe kuvazora mafuta enguruve yavasina kudya, vachiti bato rinopikisa iri rinofanirwa kuzvikanga nemafuta aro. VaCharumbira vanoti zviri pachena kuti bato reMDC harina kurongeka uye haridi kutevedzera bumbiro remitemo yenyika, kunyange hazvo raive rimwe remapato akanyora bumbiro iri muna 2013. No media source currently available ",Makakatanwa Pakati paVaChamisa naMuzvare Khupe Okonzera Mutauro Munyika
"Bato rinopikisa reCitizens’ Coalition for Change rinotungamirirwa naVaNelson Chamisa, rinoti ranyimwa mvumo nemapurisa yekuti riite misangano yaro miviri yekupemberera kupera kwegore panzvimbo yemabhizimusi yeBudiriro 5 muHarare nepaHuruyadzo mumusha weSt. Mary’s kuChitungwiza. Vakafanobata chigaro chemutevedzeri wemutauriri weCCC, VaGift Ostalos Siziba, vanoti tsamba dzavakanyorerwa nevakuru vemapurisa ematunhu eHarare South neChitungwiza, hadzina kuvapa zvikonzero zvekuti sei mapurisa avarambidza kuita misangano miviri iyi. Asi VaSiziba vanoti vanoziva kuti hurumende inotya kuti vasangane nevatsigiri vavo, zvikuru nyika yatarisana nesarudzo kudai, uye vanoti vakwira kudare reHigh Court vachipikisa matanho emapurisa aya. Hatina kukwanisa kubata vakuru vemapurisa mumatunhu maviri aya vanoti Chief Superintendent Majojo vekuHarare South pamwe naChief Superintendent Muguti vekuChitungwiza kuti tinzwe zvikonzero zvaita kuti vanyime bato iri mvumo. Asi mutauriri wemapurisa munyika yose, Assistant Commissioner Paul Nyathi, vaudza Studio 7 kuti vanga vasati vanzwa nezvenyaya idzi, vachiti inyaya dzinobatwa nematunhu anenge achiitirwa misangano iyi. No media source currently available ","Mapurisa Anorambidza CCC Kuita Misangano yeKupera kweGore kuBudiriro neSt. Mary's, Bato iri Richiti Harina Kupiwa Zvikonzero"
"Bato rinofungidzirwa kuti rinotsigirwa naVaRobert Mugabe, re National Patriotic Front, NPF, rinoti richasunga mbira dzakoto Zanu PF pamwe nemutungamiri wayo, VaEmmerson Mnangagwa, musarudzo dzichaitwa gore rino. Vachitaura pamusangano wavo wekutanga wehutungamiriri hwedunhu reMasvingo paCharles Austin Theater neChishanu, vakuru veNPF vati VaMangagwa nevamwe vavo vachakundwa muzvigaro zvavachakwikwidza munyika. Mukokeri wemisangano muNPF, VaJeepy Jaboon, vaudza vatungamiri vabva kumatunhu manomwe edunhu reMasvingo kuti bato ravo rine rutsigiro rwakawanda kusanganisira nhengo dzeparamende nemakanzura achiri muZanu PF. “Tiri kushanda navo ma MP vane maCV avo akakunda muZanu PF ndevedu tine hurongwa navo, handitauri zvakawanda ma CIO aripano, tine makunzura imomo tinoziva patinoda kudira Jecha, regai maMP iwayo akanzi apinde ne Junta apinde tondosanga muballot,” vadaro VaJaboon. Mutauriri we NPF, VaJelous Mawarire, vati VaMnangagwa havana chavanowana muMasvingo vachiti bato ravo ndimo marakasimbisisa. “Vanoti Mnangagwa muKaranga ndovasingazivi haasi ,muZambian, Kuno ndokwatinoda kuratidza kuti Mnangagwa haanongi kana chunhu, kuno ndokwatakasimbira,” vadaro VaMnangagwa. Studio7 haina kukwanisa kunzwa divi raVaMnangagwa panyaya iyi. Mutevedzeri wemukokeri wemisangano weNPF munyika, VaJimmy Kunaka, vati hurumende yaVaMnangagwa haisi pamutemo nekuti yakapinda nekubvuta simba ichishandisa mauto nekudaro vanhu vachaibvisa vachishandisa vhoti. “Vakaita zvakanaka ndovakatidzidzisa, handiti makore ose tange tisingazivi kuti ku state house kunosvikika ivo vakati handei tinobvisa VaMugabe kustate house, saka isuwo tiri kuti nezuva ravachadeedzera election handei tinovabvisa ku state house nevhoti nekuti vakapinda zvenharo , we are ready to defend this country,” vadaro VaKunaka. VaJaboon vati sezvo vave mubato rinopikisa, hutungamiriri hwavo huchapinda muvanhu vachivabvunza kuti vopinda mumubatanidzwa here nemamwe mapato anopikisa. Vakurudzira vanhu kuti vasatye kushungurudzwa nevatsigiri vaVaMnangagwa avo vari kushandisa mauto senzira yekunyaradza vanopikisa. NPF yati yave mubishi rekugadzadzirira kongiresi zvichitevera kuumbwa kwayo. No media source currently available   ",National Patriotic Front Inoti Ichakunda Zanu PF Musarudzo
"Vari kutungamira hurongwa hwekunamatira murwiri wekodzero akapambwa akatsakatika, VaItai Dzamara, vanoti vave kurongwa kukwira kumatare edzimhosva mushure mekunge mapurisa akapakata zvombo avarambidza kuita munamato munhandare yeMandava kuZvishavane neMugovera. Mumwe wevari kuronga minamato iyi, Bishop Ancelimo Magaya, vanoti vanotarisira kuti neChipiri magweta avo anenge apedza gadziriro yawo yekuti vaende kumatare edzimhosva. NeMugovera mapurisa kuZvishavane anonzi akatadzisa munamato wekuti vanhu vanamatire VaDzamara achiti munamato uyu wakanga wave kutungamirwa nebato reMDC T, kunyange hazvo mapurisa aya akambenge aziviswa achibvuma kuti munamato uyu uenderere mberi. Pasi pebumbiro remitemo yenyika, mapurisa haana masimba ekurambidza vanhu kuungana asi chete kuti vanofanirwa kungoziviswa. VaDzamara vave nemwedzi mishanu vapambwa mumusha weGlen View muHarare nevanhu vasingazivikanwe. No media source currently available Zvichakadaro, mhuri yekwaDzamara yasvitsa gwaro renyunyuto kana kuti petition kumutungamiri wenyika, VaRobert Mugabe, pamwe nekumutauriri wedare reparamende, VaJacob Mudenda, ichichema nerekuti hurumende haisi kuita zvakakwana mukutsvaga murwiri wekodzero uyu. Mudzimai waVaDzamara, Amai Shefra Dzamara nemunin’ina wavo, Doctor Patson Dzamara, ndivo vaendesa gwaro iri kumahofisi aVaMugabe kuMunhumutapa nekuparamende. Doctor Dzamara vanoti vanoda kuti VaMugabe vapindire semutungamiri wenyika pakutsvagwa kwemukoma wavo. Vanoti kunyange hazvo VaDzamara vaikurudzira kuti mutungamiri wenyika asiye chigaro, zvakakoshawo zvakare kuti kodzero dzavo sechizvarwa cheZimbabwe dziremekedzwe, sezviri mubumbiro remitemo yenyika. Zvichakadaro, mumwe wevatevedzeri vemutungamiri wenyika, uye vari gurukota rezvemitemo, VaEmmerson Mnangagwa, vanonzi vakaudza musangano webato ravo reZanu PF kuti mapurisa pamwe nevasori vari mushishi kutsvaga VaDzamara. VaMnangagwa vanonzi vakakumbirawo kuti maporofita pamwe nevedzichechi vanokwanisa kubatsira mukuwanikwa kwaVaDzamara vabatsire sezvo munhu wese ari kushushikana nezvakaitika kwavari. No media source currently available ",Mhuri yekwaDzamara Yotarisa Kuna VaMugabe Mukutsvagwa kwaVaItai Dzamara
"Vanhu vanorarama nehurema vanotsutsumwira hurumende yeZanu PF nemutungamiriri wayo VaRobert Mugabe nenyaya yekuondonga hupfumi hwenyika zvaita kuti hupenyu hwavo huome kupfuura vamwe vanorarama vasina hurema. Vachitaura pamusangano waitwa nesangano ravo reDisabled Amalgamated Community Trust kana kuti DACT, vanorarama nehurema ava vati mamiriro ehupfumi hwenyika ari kuita kuti vanonge svosve nemuromo kupfuura vamwe vanhu munyika. Mutungamiriri weDACT, VaHenry Chivhanga vati nekudaro izvi zvaita kuti varonge kuratidzira mudhorobha reMasavingo mangwana senzira yekusvitsa zvinyunyuto zvavo kuhurumende. “Isu mangwana zvirokwazvo tichafamba muno muMasvingo kubva paCroco Motors kusvika pa Civic Center. Mukatarisa mamiriro akaita upfumi hwenyika tinoti zvazvinodai kumuti munyoro kuzoti kune wakaoma. Isu vakaremara tiri kurwadziwa chaizvo.” Vakaremara ava vanoti hupenyu huri kuvarwadza zvakasimba panguva iyo hurumende isiri kuvacheuka kuti ivabatsire, sezvo ruzhinji rwavo rwusingakwanisi kuita mabasa ekuzviraramisa. Mutevedzeri wemutungamiri weDACT, VaSimeon Mapengo vati mapurisa akatovapa mvumo yekuratidzira, uye vanotarisira kuti vanorarama nehurema vakawanda vachabatana navo mukuratidzira kwavo. “Ratidziro yedu takaikumbira svondo rapfuura iyo tikazobvumidza musi weChipiri, saka tinotarisira vanhu vakawanda kuti vauuye.” Imwe nhengo ye DACT yataura pamusangano apa VaCover Mugwadhi, vapomera hurumende mhosva yekusarudza vanhu vakaremara vachisiiwa muzvirongwa zvekupundutsa hupenyu hwevanhu, zveupfumi hwenyika, uye vati hurumende haikoshesi kodzero dzevakaremara, avo vanosiiwa vachitakatika nenhamo munyika. “Mukatarisa empowerment yose kubva ku ma youth hapana kana chavakaitira vanhu vakaremara. Hapana chavanganongedza kuti icho ndochatakaitira vakaremara. Hurumende yedu ndoshasha yekumbunyikidza kodzero dzevanhu vakaremara.” Vanhu ava vanoti vari kuona chitsvuku mumaruzevha umo mavari kushaiwa chikafu, sezvo gore rino vanhu vari kutamba chamutavanhava nenzara zvichitevera kusanaya zvakanaka kwemvura. Vakaremara vatiwo havasi kucheukwa nemusangano weZanu PF apo unogovera vanhu chikafu cherubatsiro rwunopiwa vari putambura. VaChivhanga vaenderera mberi vachiti hurumende haineyi nekodzero pamwe nezvichemo zvevakaremara avo vanosvika mamirioni maviri munyika. “Mukatarisa iye zvino tine ma war vets 34 000 vana vavo vanobhadharirwa chikoro uye vakapuwa ministry isu vakaremara hatina asi tinosvika 2 million, ndozavtinoda kuti zvizikanwe. Mukatarisa Mai Mahofa hofisi yavo yakazoiswa pasi nekuti vakatadza kukwira mstepisi kuenda kudenga. Ndozvimwe zvinhu zvinotonetsa sevakaremara.” Vakaremara ava vati vachasvitsa gwaro renyunyuto kugurukota redunhu reMasvingo, Amai Shuvai Mahofa pamahofisi avo paBurombo. Kuratidzira kwevakaremara uku kunouya panguva iyo masangano akazvimirira, mapato ezvematongerwo enyika anopikisa, pamwe nevamwe vanhu vari kuratidzira mumigwagwa yemunyika vachitsutsumwa nehutongi hwaVaMugabe nebato ravo reZanu PF, vachi kurudzira kuti vachibva pachigaro. No media source currently available ",Vanorarama neHurema kuMasvingo Voronga Kuratidzira
"Gurukota rinoona nezvekutongwa kwematunhu, VaJuly Moyo vanoti hurumende ine hurongwa hwekurerutsa matambudziko ari kusangana nemakanzuru ose munyika ekushaya mari yekushandisa mukuita mabasa awo uye kutambirisa vashandi zvichitevera kugara mudzimba kwevazhinji avo vave kushaya mari yekubvisa mitero. Hurumende yakatiwo vanoroja vambomira kubhadhara mari dzekuroja parizvino kana vakaomerwa vozobvisa zvishoma nezvishoma. Vachitaura neStudio 7 vari parunhare, VaMoyo vati pane hurongwa huri kugadzirwa nehurumende hwekuwawanira mari maguta ose nemakanzuru madiki kuti abatsirikane. Mashoko aVaMoyo anotevera kuchema-chema kwemakanzuru emunyika achiti ave kukundikana kuita mabasa uye kupa vashandi vavo mari dzemihoro. Mukuru wesangano reZimbabwe Local Government Association VaGuy Mutasa vaudza Studio 7 i kuti vakatarisana nematambudziko akati kuti. VaMutasa vanoti makanzuru ose munyika ari kuremerwa nekuti awane zvikwanisiro zvinodiwa zvakaita semishonga nezvipfeko zvinodzivirira kutapurirana coronavirus. Meya weguta reMutare VaBlessing Tandi vanotiwo kanzuru yavo haina mari sezvo zvichitaridza kuti vagari vange vasina fungidziro yekuti vachanzi vagare mudzimba. VaTandi vanoti kanzuru yavo mwedzi wapfuura yakatokwanisa kubhadhara chidimbu chemari inotambirwa nevashandi vavo sezvo vari kuwanawo mari inosvika zvikamu gumi kubva muzana kuvagari semitero. VaTandi vanoti kanzuru yavo inosungirwa kunge ichiwana mari inoita mamiriyoni masere emadhora mwedzi wega wega kubva kuvagari ukuwo vashandi vavo vose vachida mari inosvikawo miriyoni imwechete nezviuru mazana masere emadhora pamuhoro ($1,8million) pamwedzi. Meya weMasvingo VaCollin Maboke vaudza Studio 7 kuti kanzuru yavo kuburikidza nesangano reUrban Councils Association of Zimbabwe rinova mubatanidzwa wemakanzuru ose munyika vakakumbira rubatsiro nekuti vave kutatarika. Zimbabwe ine makanzuru anosvika makumi maviri nemasere; matanhatu ari emaguta makuru, gumi ari emaguta madoko, mamwe masere ari etumadhorobha kuchizoti mana ari aya anonzi maLocal Boards. Zvichakadaro, vanhu vakawanda maMutare vari kutambira kurudziro yehurumende yekuti vazvivhare muromo nemhuno kana kuti kupfeka mamask pose pavanosangana neveruzhinji. Izvi zviri kuitwa muzvitoro uye kumisika. Mapurisa ekanzuru ari kumusika kuona kuti vanhu vatevera mutemo. Zvimwe zvitoro zviri kugezawo vanhu maoko nemushonga kana kuti hand sanitizer kuyedza kudzivirira kupararira kwecoronavirus. No media source currently available  ",Hurumende Yoronga Kubatsira Makanzuru Ayo Otadza Kuita Mabasa neNyaya yeCoronavirus
"Mudzimai wemutungamiri wenyika, uye vari munyori wesangano remadzimai reWomen’s League, Amai Grace Mugabe, vakatyamadza vanhu neChina apo vakurudzira murume wavo, VaRobert Mugabe, kuti vadome munhu achatora chigaro chavo sezvinoitwa kune dzimwe nyika. Amai Mugabe vataura mashoko aya pamusangano wemadzimai weNational Assembly waitirwa pamuzinda webato iri muHarare. Amai Mugabe vati hapana chakaipa kuti VaMugabe vadome achavatsiva vachiti izvi zvinobatsira kuti vanhu vemubato vatsigire munhu wacho kwete kuramba vachinetsana. Bumbiro remitemo reZanu-PF pari zvino rinoti mutungamiri webato anosarudzwa pakongiresi inoitwa kwapera makore mashanu. Mushure mekunge asarudzwa, iye anozodoma vatevedzeri vake vaviri sezvinodiwa nebumbiro remitemo yeZanu PF. Kongiresi yeZanu PF yekupedzisira yakaitwa muna 2014 uye inotevera ichaitwa muna 2019. Mutungamiri webato akafa zvinoreva kuti panoitwa kongiresi yechimbi chimbi. Nyanzvi munyaya dzezvematongerwo enyika dzinoti dzinoshamiswa nemashoko aAmai Mugabe sezvo bato reZanu-PF rakatoita chisungo chekuti VaMugabe, avo vave nemakore makumi mapfumbamwe nematatu ekuberekwa, ndivo vachatungamira bato iri musarudzo dzegore rinouya. VaMugabe vagara vachiramba kuti ivo mbune vane chekuita nekuti ndiyani achatora chigaro chavo. Nedzimwe nguva vanoti pavanhu vari mubato ravo hapana angakwanise kutora chigaro ichi. Gurukota rinoona nezvevakarwa hondo, VaTsinga Dube, vakataura mashoko ekuti VaMugabe vanofanira kudoma achavatsiva asi vakazodaidzwa kuhofisi kwaVaMugabe vakaudzwa kuti vainge vave kupinda nemwenje mudziva. Mutevedzeri wemunyori anoona nezvemitemo muZanu-PF, VaMunyaradzi Paul Mangwana, vanoti bumbiro remitemo reZanu-PF rajeka panyaya yemunhu anotsiva mutungamiri wenyika. VaMangwana vati sarudzo dzemutungamiri dzinoitwa kwapera makore mashanu. ""Pakaitika njodzi kana kuti mutungamiri webato akasiya basa, panoitwa kongiresi yechimbi chimbi kwoitwa sarudzo mukati memwedzi mitatu,"" vadaro VaMangwana. Asi mutauriri webato rinopikisa reMDC inotungamirwa naVaMorgan Tsvangirai, VaObert Gutu, vanoti Zanu-PF haina hutongo hwejekerere uye zvinoda VaMugabe ndivo vane shoko rekupedzisira panyaya yekuti ndiyani achatora chigaro chavo. No media source currently available  ",Amai Mugabe Vokonzera Mutauro Nekuti VaMugabe Vadome Achatora Chigaro Chavo
"Vana chiremba vanoti havasi kufara nedanho rakatorwa nehurumende rekuendesa mberi mazuva avo ekutambira mihoro, izvo zvoita kuti varonge kusangana nemusi weChishanu svondo rino kuti varovane masoro pagwara rekutora vachienda mberi. Mutungamiri wesangano ravanachiremba, reZimbabwe Hospital Doctors Association, Dr. Fortune Nyamande vanoti hurumende yakatora danho iri isina kugara navo pasi sezvakawiriranwa. Dr. Nyamande vanoti hurongwa hwekuti vashandi vari muboka rezvehutano ndivo vanopedzisira nguva yose kuwana mihoro hunovadzikisa pasi zvikuru. Zvichakadaro, rimwe sangano revarairidzi, reProgressive Teachers Union of Zimbabwe rinoti harioni nhengo dzaro dzichikwanisa kuramba dzichienda kubasa kutanga svondo rinouya, sezvo dzisisina mari dzekufambisa. Mutungamiri wesangano iri VaTakavafira Zhou vaudza Studio 7 kuti mari dzakatambirwa nevarairidzi mwedzi wapera dzinokwanisa kungovararamisa kusvika panopera svondo rino chete. Hurumende iri kutatarika kuwana mari dzekutambirisa vashandi vayo, izvo zvakaita kuti ikundikane kubhadhara mihoro yaChikumi paine nguva. Mauto ndiwo achatanga kuwana mari musi wa 27 Chikumi, voteverwa nemapurisa musi wa 30 Chikumi. Varairidzi vanotarisirwa kuzowana mari dzavo musi wa 7 Chikunguru, kwozoti vanachiremba nevamwe vashandi vehurumende vose vozotambiriswa musi wa 14 chikunguru. Vave pamudyandigere vanozotarisirwawo kuwana mari dzavo musi wa19 Chikunguru. No media source currently available ",VanaChiremba Votsutsumwa neKushandurwa kweMazuva Avo eKuwana Mihoro
"Mutungamiri wenyika, VaRobert Mugabe, nemusi weChitatu vakasimuka munyika vakananga kuSingapore uko vanonzi vari kuenda kunoona vanachiremba vavo. Mutauriri waVaMugabe, VaGeorge Charamba, vanoti rwendo urwu rwakagara rwarongwa kare uye VaMugabe vanotarisirwa kudzoka svondo rinouya. Asi izvi hazvisi kumisa vanhu kutaura sechave chigariro musoro wetsuro kushaya nyanga pose panobuda vamugabe munyika. VaMugabe vari kuenda kunorapwa kunze uku munyika vanachiremba navanamukoti vari mukuramwa mabasa uye vamwe vashandi vehurumende vazivisa kuti vave kupinda mukuramwa mabasa kutanga neMuvhuro. Hurumende inoti haina mari asi nenzendo dzaVaMugabe kunze dzinonzi dzinodya mari yakawanda. Munyika mune matambudziko emafashamu emvura asiya vakawanda vasina pekugara. Mubato reZanu-PF hamunawo kugadzikana sezvo nemakore aVaMugabe pane kunetsana panyaya yekuti ndiyani achatora chigaro chavo. Vanoongorora nyaya dzezvematongerwo enyika vakarerekera havo kubato reZanu-PF, VaGadzira Chirumuanzu, vanoti hapana chakaipa kuti VaMugabe vaende kunorapwa uye hapana chinokanganisika munyika nekuti vane vatevedzeri vavo. Gweta rinorwira kodzero dzevanhu, uye vachishanda neHuman Rights Watch, VaDewa Mavhinga, vanoti VaMugabe vanofanira kuenda pamudyandigere nekuti havachakwanise kuita basa nemazvo nenyaya yekukwegura. No media source currently available   ",Kunorapwa kuSingapore kwaVaMugabe Kwokonzera Mutauro
"Madzimai emudhorobha reMasvingo akurudzira hurumende kuti ibvise mari inobhadharwa nevanhukadzi vakazvitakura kuitira kuti vakwanise kusunungukira muzvipatara. Madzimai ava vari kuti havasi kukwanisa kubhadhara mari iyi izvo zviri kukonzera kuti vazhinji vavo vasunungukire mudzimba. Madzimai akawanda audza nhengo dzeparamende dzekomiti inoona nezve mari nehupfimi kuMasvingo pamusangano wekugadzirira bhajeti regore rinouya kuti hurumende inofanira kubvisa mari iyi iyo iri kubhadhariswa nebazi rezveutano nekuchengetedzwa kwevanana. Vanhukadzi vatiwo zvipatara zviri kubhadharisa madzimai akazvitakura mari yakawandisa iyo yavasingakwanisi kuwana nenyaya yekuoma kwehupenyu zvichi konzerwa nehupfumi hwenyika hwawondomoka. Mumwe mudzimai wemuMasvingo, Amai Tsitsi Muwonda vati zvipatara zvino bhadharisa mari yakawandisa izvo zviri kuita kuti vasunungukire mudzimba. “Tirikuti vanhu ve paramende vauya vanoudza hurumende kuti hatikwanisi kubhadhara mari iyi nokudaro tinoda kuti ibviswe tizokwanisawo kusunungukira muzvipatara zvakanaka,” vadaro Ami Muwonda. Madzimai aya ati zvipatara zvinobhadharisa mari inotangira pamakumi matanhatu emadhora kusvika pamakumi masere, inova mari yakawandisa. Mamwe madzimai atiwo nekuda kwekuoma kwaita upfumi hwenyika, madzimai mazhinji havaendi kumabasa pamwechete nevarume vavo izvo zviri kuita kuti vasawane mari yekubhadhara mari dzekuzvipatara. Vaenderera mberi vachiti nokudaro ruzhinji rwevakadzi runotosunungukira kudzimba vachitya kuenda kuchipatara. Amai Janet Gumbo vati nenyaya iyi madzimai akazvitakura ane hutachiona hweHIV/AIDS ave kutapurira vana vavo nenyaya dzekusasunungikira muzvipatara. “Kuti nyika inzi ine vanhu tinofanira kuzvarana tiwande asi nenyaya yemari iyi hatichabari uye vane utachiwana vototapurira vana vavo sezvo vasingakwanisi kuenda kuzvipatara nekudhurirwa,” Amai Gumbo vadaro. No media source currently available ",Madzimai ekuMasvingo Okurudzira Hurumende Kubvisa Mari dzeMateneti
"Vachangobva kusarudzwa zvine mutauro kuve mutungamiri mutsva weMDCT, VaDouglas Mwonzora, vadoma nhengo itsva dzekomiti yepamusoro mubato ravo kusanganisira Muzvare Thokozani Khupe nevese vavakakunda musarudzo Yekongiresi yechimbichimbi yakaitwa neSvondo. VaMwonzora vazivisa kuti Muzvare Khupe vacharamba vari mutevedzeri wemutungamiriwebato wekutanga sezvo vakasarudzwa pakongiresi yemuna 2014. Vazivisawo kuti VaElias Mudzuri ndivo vachange vari mutevedzeri wavo wechipiri vachiti kana ivo VaMwonzora vasipo, Muzvare Khupe ndivo vanofanobata matomhu emutungamiri webato. Vati izvi zvinotevera mutongi wedare repamusoro uyo wakati kudomwa kwakaitwa VaNelson Chamisa naVaMudzuri kuti vave vatevedzeri vaVaMorgan Tsvangirai kuti vave vatevedzeri vaivo VaTsvangirai vachiri vapenyu, kwaive kusiri pamutemo webato iri. VaMwonzora vati vaona zvakakodzera kuti vatore danho iri vachiti vanoziva kukosha kwaVaMudzuri vakatarisa mabatiro avanoita basa kubva VaTsvangirai vachiri vapenyu kusvika pari zvino kunyange hazvo VaMudzuri, Muzvare Khupe naVaMorgan Komichi vakavakunda pakongiresi neSvondo iyo inonzi nevatatu ava haina kufambiswa zvakanaka. Mamwe magweta atataura nawo ati kudomwa kwaVaMudzuri semutevedzeri waVaMwonzora wechipiri kuri kunze kwebumbiro remitemo sezvo mubumbiro iri mune chinzvimbo chimwe chete chemutevedzeri wemutungamiri webato. Vamwe vati bumbiro reMDC rakavandudzwa kakawanda saka hazvisi kunyatsozivikanwa kuti zvaitwa izvi zviri pamutemo here kana kuti kwete kunyange hazvo dare reSupreme Court rakati zvakaitwa naVaTsvangirai vachiri vapenyu zvaive kunze kwemutemo. Asi VaMwonzora vati zvavaita izvi vachazvisvitsa kukomiti ye national council kuti vapihwe mvumo yekuenderera mberi nekudoma VaMudzuri semumwe wevatevedzeri vavo. Vatiwo Muzvare Khupe vagara vari munhu akasarudzwa nekongiresi kuve mutevedzeri wemutungamiri webato saka nokudaro pana Muzvare Khupe hapana dambudziko. VaMwonzora, avo vanga vakatarisirwa kusangana naVaKomichi mukupera kwezuva ranhasi, vati vati chasara ndechekuti Muzvare Khupe, VaMudzuri naVaKomichi vataure pavamire nenyaya yezvigaro izvi. Hatina kukwanisa kutaura nevatatu ava kunyange hazvo VaMudzuri vakaudza Studio 7 neMuvhuro kuti vanofanira kugara pasi sevatungamiri vebato kuti vazeye mafambisirwo akaitwa kongiresi yavo. Zvichitevera kusarudzwa kwavakaitwa neSvondo, VaMwonzora vaudza vatori venhau pamuzinda webato ravo paMorgan Tsvangirai House kuti vakazvipira kuita nhaurirano nemutungamiri weMDC Alliance, VaNelson Chamisa, Zanu PF nemamwe mapato panyaya dzinobata mararamiro everuzhinji munyika. Panyaya yekupinda munhaurirano dzePolitical Actors Dialogue, kana kuti Polad, idzo dziri kutungamirwa nemutungamiri wenyika, VaEmmerson Mnangagwa, VaMwonzora vati vachapihwa gwara nekomiti yebato ravo yeNational Council sezvo nyaya iyi isina kuzokwanisa kutaurika pakongiresi yebato ravo kuburikidza nekusanzwisisana kwakange kwavepo nevavaikwikwidzana navo. Hatina kukwanisa kutaura nevakafanobata chigaro chemutauriri weZanu PF, VaPatrick Chinamasa, sezvo vanga vachiti vakabatikana nemusangano wekomiti yebato ravo yeCentral Committee ukuwo nharembozha yemukuru anoona nezvekuburitswa kwemashoko muZanu PF, VaTafadzwa Mugwadi, yanga isiri kupinda. Asi VaMugwadi vakamboudza Studio 7 kuti vese vanoda zvenhaurirano vanofanira kuuya kuPolad. Mutevedzeri wemutauriri weMDC Alliance, VaClifford Hlatshwayo, vaudza Studio 7 kuti sebato havana nguva yekutaurirana neMDCT yaVaMwonzora. Asi imwe nyanzvi munyaya dzezvematongerwo enyika uye vari mutungamiri wesangano rePlatform for Youth Development, VaClaris Madhuku, vati chinhu chinonakira mapoka eMDC aya kuti ataurirane asi izvi zvinogona kunetsa sezvo mapoka ese aya arikuda masimba. Zvichakadai, gweta reMDCT iro ranga richimirira nyaya dzaMuzvare Khupe kumatare, Muzvinafundo Lovemore Madhuku, vati VaMwonzora vacharamba vari mutungamiri webato kudzamara izvi zvikashandurwa nematare ndokunge pane akwidza nyaya iyi kumatare. Mashoko aVaMadhuku aya anotevera kukumbirwa kwavakaitwa nehutungamiri hweMDCT kuti vaongorore segweta mafambisirwo akaitwa kongiresi yebato iri. Rimwe gweta zvekare avo vakambove mutevedzeri waMuzvare Khupe, VaObert Gutu, vaudza Studio 7 vari kuAmerica kuti pasi pebumbiro reMDCT kana pachiitwa sarudzo mumwe anenge achikwikwidza haana simba rekudzivisa zvimwe zvinhu kuti zviitwe kunze kwebhodhi rinenge richitungamira sarudzo. VaMwonzora vati chitima hachisi kuzomirira asipo vachiti patove nevamwe vavasina kudoma nemazuva vari kuMDC Alliance vatoratidza kuti vari kuda kudzoka kubato ravo kuti vashande pamwe chete. No media source currently available ",VaMwonzora Vanozivisa Veruzhinji Nhengo dzeNational Standing Committee Yavo
"Sangano rinorwira kodzero dzevanhu reZimbabwe Human Rights NGO Forum raburitsa gwaro rinoratidza kuti vanhu chiuru nemazana masere nevatatu vakatyorerwa kodzero dzavo nevanofungidzirwa kuti mauto, mapurisa nevechidiki veZanu-PF kubva musi wa15 Ndira kusvika musi wa 5 Kukadzi. Gwaro reZimbabwe Human Rights NGO Forum rakanzi, “On the Days of Darkness in Zimbabwe”. Sangano iri rinoti huwandu hwevanhu vakaurayiwa wasvika pagumi nevanomwe. Pavanhu vakaurayiwa apa pane madzimai maviri uye vanhu gumi nemumwe ndevemuHarare, mumwe chete kuBulawayo, Marondera, vaviri kuChitungwiza uye mumwe chete kwaMutare nekuKadoma. Sangano iri rinoti rakwanisa kutaura nevanhu gumi nevasere vakabatwa chibharo vachiti zvakaitwa nemauto. Rinotiwo vanhu makumi masere nemumwe vakapfurwa nepfuti. Mumwe mukuru wemauto VaDouglas Nyikayaramba nezuro vakazivisa kuti mauto apedza basa ravo uye ave kugadzirira kudzokera kumakamba avo kana mapurisa ati haachadi rubatsiro rwavo. Vakatiwo mauto akapanduka ndiwo akaba pfuti ndokuuraya vanhu. Asi vanorwira kodzero dzevanhu vanoti izvi ndezvemugotsi matsuro. ",Zimbabwe Human Rights Forum Inori Vanhu Gumi neVanomwe Vakaurayiwa neMauto
"Vamwe varwere muBulawayo vange vachitadza kurapwa pazvipatara zvikuru zviviri zvehurumende zviri muguta iri apo kuramwa basa kwaana chiremba kwapinda muzuva rechina neChipiri. Pasvika Studio7 pachipatara cheMpilo panguva dzemasikati, vamwe varwere vange vachidzoserwa kumba zvichinzi kwange kuchingorapwa avo vanenge vachinyanya kurwara vakaita semadzimai ane pamuviri vanenge vaita dambudziko pakuzvara. Mumwe mugari uyo angozvidoma nezita rekuti Amai Dlamini audza Studio7 kuti ange auya kuchipatara nasekuru vake vari kuzvimba makumbo vakaudzwa kuti vadzokere kumba sezvo vange vasingakwanise kuonekwa naana chiremba. Taedza kunzwa mamiriro ezvinhu kubva kumukuru wechipatara ichi, VaLeonard Mabande, asi vati titaure nevakafanobata chigaro chemukuru wemadhokotera, Dr Xolani Ndlovu, avo vati vange vasingakwanise kutaura nesu sezvo vange vane basa rakawanda rekuita. Pachipatara cheUnited Bulawayo Hospitals bandiko rechipatara ichi rinorapa vanhu vanorwara vachibva kumba kana kuti Outpatients Department range rakavharwa uye chiziviso chakapiwa nemukuru waana chiremba pachipatara ichi, Dr Narcisaus Dzvanga, chinoratidzawo kuti chipatara ichi chiri kungotambira chete vanhu vanenge vachinzi vari kurwarisisa. Mutauriri wesangano reZimbabwe Hospital Doctors Association, Dr Mthabisi Bhebhe, vati vana chiremba vari kuenderera mberi nekuramwa mabasa munyika mose zvisinei nekurudziro yehurumende yekuti vadzokere pamabasa vachiti havasati vanzwa kubva kuhurumende. Dr Ndlovu vati kusamira zvakanaka kwezvinhu muzvipatara kusanganisira kushaikwa kwemishonga nezvimwe zvikwanisiro ndicho chikonzero chikuru chiri kuita kuti varamwe mabasa. Studio 7 haina kukwanisa kunzwa divi rehumende sezvo tatadza kubata gurukota rezvehutano, Dr Obadiah Moyo. Asi mutevedzeri waDr Moyo, Dr John Mangwiro, vaudza Studio7 parunhere kuti vange vasingakwanise kutaura nezve nyaya iyi sezvo vari kunze kwenyika ukuwo munyori webazi iri, Dr Gerald Gwinji, vange vasingadaire nharembozha yavo. Mumiriri weBulawayo Metropolitan Province pasi pechikamu cheproportional representation, Amai Dorcas Sibanda, vaudza Studio 7 vati nyaya yekuramwa mabasa kwaana chiremba yave nenguva ichiitika vachiti zvinorwadza kuti hupenyu hweveruzhinji hunoiswa panjodzi nezvinhu zvinofanirwa kugadziriswa nehurumende. Vana chiremba vanoshandira hurumende vakatanga kuramwa mabasa nemusi weMugovera uye muzvipatara zvikuru zvehurumende muri kushanda vana chiremba vanenge vachibva vava nemakore akawanda vari pabasa vanoshanda savanna chipangamazano, kana kuti consultant physicians. No media source currently available ",Varwere Votambura Zvichitevera Kuramwa Mabasa kwaVana Chiremba
"Imwe nyanzvi munyaya dzekutapuriranwa kwehutachiwana hweHIV/AIDS kubva kuna amai kuenda kumwana mubazi rezvehutano, Doctor Angela Mushavi, vanoti pari zvino nyika iri mushishi rekuyedza kuderedza huwandu hwevana vari kuwana hutachiwana kubva kumadzimai avo kubva pazvikamu zvonomwe kubva muzana kusvika pazvikamu zvishanu kubva muzana. Doctor Mushavi mumwe wevanhu vakanga vari pamusangano mukuru we 2016 International Aids Conference wakapera kuDurban, kuSouth Africa neChishanu chapfuura. Doctor Mushavi vanoti pari zvino nyika iri kufambisa gwara rayo zvakanaka kuitira kuti ikwanise kupindawo pasi pechirongwa cheWorld Health Organisation, icho chinopa chitambi chekuti zvinhu zviri kufamba zvakanaka here. Chitambi ichi chinowanikwa chete kana nyika yakwanisa kuderedza kutapurirwana kwehutachiwana hweHIV/AIDS kubva kuna amai kuenda kumwana, sezvakaita nyika dzakadayi seCuba. ""Shuviro yedu ndeye kuti madzimai ese anenga azvitakura aende kunovhenekwa hutachiwana hweHIV/AIDS pachine nguva kuitira kuti vaiswe pamishonga yekuti vadzivirire kutapurira vana vavo nekuchengetedzawo hutano hwavo,"" Doctor Mushavi vaudza Studio 7. ""Tino kurudzira kuti madzimai vauye navanababa pavanouya kunovhenekwa sezvo zvakakosha kuti chirwere ichi chirwiswe nemhuri yese,"" Doctor Mushavi vaenderera mberi. Vanoti musangano uyu wakasunga kuti vanhu vatange kunwa mishonga nechimbichimbi kana vawanikwa vaine hutachiwana hweHIV/AIDS kwete, kumirira kuti munhu tanga arwara, kana kuti CD4 count yake itange yadzikira. ""Pasi rose rakasunga kuti vanhu vaiswe pachirongwa nechimbi chimbi kana vachinge vaziva kuti vane hutachiwana hweHIV/AIDS kuitira kuti vawane rubatsiro nguva ichiripo, kwete kuzomirira kuti munhu arware,"" Doctor Mushavi vanodaro. Vanoti hurumende nemasangano akazvimirira munyika vari kushanda zvakasimba kuti vechidiki vasawanikwe vachibatira hutachiwana hweHIV/AIDS kuitira kuti pange paine vechidiki vasina hutachiwana munguva inotevera. No media source currently available  ",Zimbabwe Yosimbisa Zvirongwa zveKurwisa Kutapuriranwa kweHutachiwana hweHIV/AIDS Kuvana Vacheche
"Imwe mhuri yemuZimbabwe yaigara kuWestern Cape muSouth Africa iri kutsvaga rubatsiro rwekunoviga hama dzavo ina kumusha kuSanyati mushure mekunge dzapisirwa mumba nemunhu anofungidzirwa kuti chizvarwa chekuSouth Africa. Mhuri iyi yaigara panhamba 2219 Sanqoba Street Chris Hani Mbekweni kuWestern Cape uye munhu akavamisa anofungidzirwa kuti mumwe muvakidzani wavo ari chizvarwa chekuSouth Africa. Vanonzi vakambonetsana naye kare uye mapurisa ari kuferefeta nyaya iyi. Vanofungidzirwa kuti vakapisirwa mumba vanoti VaMaxwell Mazungunye, mudzimai wavo Amai Margaret Vare nevana vaviri Miriam naTadiwanashe. Vamwe vana vatatu vakapona vari muchipatara chePaarl Hospital intensive Care Unit neRed Cross Hospital muCape town sezvo vakakuvara zvakaipisisa. Mutauriri wemumhuri Muzvare Patience Moyo vanoti kana paine vari kuda kubatsira vanokwanisa kufona panhamba dzinoti 27 730 478 196, 27 842 528 000, vane mari vanokwanisa kuendesa kuNedbank Code 103310 paAccount number inoti 1031995978 No media source currently available ",Hama dzeMhuri yeVanhu Vana Yakapisirwa neKufira Mumba kuSouth South Africa Yotsvaga Rubatsiro Kuti Vavigwe
"achipindura mibvunzo iyi kubva kunhengo dzeNational Assembly muHarare, VaMnangagwa vati hapana anomanikidzwa kushandisa mari iyi. Mutevedzeri wemutungamiri wenyika, VaEmmerson Mnangagwa, vaudza nhengo dzeparamende muHarare, kuti vanhu vasingade mari ichangobva kuparurwa yema Bond Notes vakasununguka kushandisa mari yavanoda, uye vati hapana chinotyisa pamari iyi sezvo iri kushandiswa zviri pamutemo. Vachipindura mibvunzo iyi kubva kunhengo dzeNational Assembly muHarare, VaMnangagwa vati hapana anomanikidzwa kushandisa mari iyi. Vatiwo veruzhinji havafaniri kutya kuti bhanga guru renyika richadhinda ma Bond Notes anodarika mamiriyoni mazana maviri akabvumiranwa nebhanga iri neAfrica Export and Import Bank (Afrexim Bank) vachiti mari iyi iri kudhindwa kune imwe nyika yekunze zvichiongororwa neveAfrexim Bank. Vati chero bhanga guru rikada kudhinda mari iyi inodarika mamiriyoni mazana maviri izvi hazvikwanise kuitika nekuti hazvisi muchibvumirano chayakaita nenyika iyi neAfrexim Bank. Asi imwe nyanzvi munyaya dzehupfumi vachishanda vakazvimirira, VaJames Johwa, vati hapana anoziva chibvumirano chebhanga guru renyika neAfrexim Bank uye ndosaka paine kutyira kuti pane zvinogona kuitwa. Vamwe vagari vemuHarare vakaita saVa Succeed Mapfumo vati havazi kuziva kuti VaMnangagwa vanorevei kana vachiti hapana munhu anomanikidzwa kushandisa mari itsva iyi. VaMapfumo vanoti mabhanga ave kutomakidza vanhu kutora maBond Notes kunyange vasingade kana vachida. Mumwe muzvina bhizimisi asina kuda kudomwa nezita audza Studio 7 kuti vari kumanikidzwa kutambira mari iyi vasingade uye vari kutambira mari yi sezvo vachitya kutorerwa marezenisi avo. Nhengo dzeparamende dzabvunzawo VaMnangagwa kuti sei chibvumirano chemari yechikwereti chakashandiswa pachirongwa chemaBond Notes chisina kuunzwa kudare iri uye VaMnangagwa vapindura vachiti mukuru weReserve Bank of Zimbabwe anobvumirwa pasi pemutemo webhanga iri kukwereta mari kana kupinda muzvibvumirano nemamwe mabhanga zvekusimudzira hupfumi hwenyika zvakaita sechirongwa chema Bond Notes. Gurukota rezvemari, VaPatrick Chinamasa, vatendawo veruzhinji nevemabhizimisi nekutambira mari yakaunzwa nehurumende uyewo vakurudzira avo vasiri kuda kuti vaitambire vachiti ndomari iripo pari zvino.",VaMnangagwa Vanoti Hapana Anomanikidzwa Kushandisa Bond Notes
"Magweta ari kumirira mutungamiri webato reLabour, Economists and African Democrats, LEAD, Muzvare Linda Masarira, neChitatu akakwira kudare reHigh Court achida kuti dare rimanikidze Zimbabwe Electoral Commission, ZEC, kuti iburitse nekukasika gwaro revavhoti richashandiswa musarudzo idzi. Muzvare Masarira, avo vari kukwikwidza musarudzo dzekutsvaga mumiriri weHarare Central mudare reparamende dziri kuitwa neMugovera, vari kudawo zvakare kuziva kuti mapepa ekuvhotesa achapiwa dunhu ravari kukwikwidza vari mangani. Nyaya iyi inonzi ichanzwikwa neChishanu nenguva dza 11:30 mangwanani, uye ichange iri pamberi pemutongi Justice Munamato Mutevedzi. Sachigaro veZEC, Amai Priscillah Chigumba vaudza studio 7 kuti nyaya dzakadai dzinotaurwa nemukuru wekomisheni yavo VaUtoile Silaigwana, avo tatumira mubvunzo asi vange vasati vapindura pataenda pamhepo. Muzvare Masarira vanoti chikuru chakaita kuti vaende kudare ndechekuti zita ravo rakanga risiri kuwanikwa kunyange mugwaro revavhoti ra 2018, vachiti ravakazopiwa gore rino rakanga risina zita ravo zvakare, uye ravakazopiwa mushure mekudzokera zvakare kuZEC rakanga rakaita zvekunyorerwa gore nepenzura asi rakadhindwa kuti raive ra 2020. Muzvare Masarira vanoti gwaro revavhoti ravakazopiwa raiguma pavanhu vakanyoresa kuvhota kusvika musi wa 08 Ndira asi iro gwaro revavhoti rakazovharwa musi wa 28 Ndira. No media source currently available ","Mutungamiri weLEAD, Muzvare Masarira Voenda kuDare reHigh Court Kuti Rimanikidze ZEC Kuburitsa Gwaro reVavhoti Richashiswa neMugovera"
"Hurumende inoti huwandu hwevanhu vakashaya padambudziko redutumupengo reCyclone Idai hwasvika pamazana maviri nemakumi matanhatu nevasere, uye hunotarisirwa kuramba huchikwira sezvo vamwe vanhu vakatsakatika vari kuwanikwa vakafa. Vachitaura nevatori venhu mushure memusangano wedare remakurukota, gurukota rezvemadhorobha nematunhu, VaJuly Moyo, vati mabasa ekutsvaga vakashaikwa mushure mekunge misha yavo yakukurwa kana kuputswa nedutumupengo iri ari kuenderera mberi uye nyika yave kubatsirwa neimbwa dzakabva kuSouth Africa. VaMoyo havana kuda kutaura huwandu hwevanhu vasiri kuwanikwa uye vati hurumende haigoni kutora vanhu ava sevakafa kudzamara yawana pane mitumbi yavo. Vatiwo hurumende iri kuedza napose painogona kubatsira vanhu vese vakawirwa nedambudziko iri. Vati hurumende yakatarisana nedambudziko rekushaikwa kwezvikopo kopo zvekutakura rubatsiro kuenda kune dzimwe nzvimbo dzisati dzave kusvikika nemugwagwa. Vatiwo pane nzvimbo makumi matatu neshanu dziri pazvikoro pane zvipatara pari kupihwa vanhu rubatsiro asi dzimwe nzvimbo idzi hadzisati dzave kusvikika nemigwagwa. Vati kunyange hazvo vanhu vemuZimbabwe nemasangano epasi rese ange ari kupa rubatsiro, mutungamiriri wenyika, VaEmmerson Mnangagwa, vachaparura chirongwa chekutsvaga rubatsiro zviri pamutemo. Asi vati havasati vave kuziva kuti panodiwa rubatsiro runokosha mari yakawanda zvakadii zvakadii. Vati panodiwa rubatsiro runosanganisira kugadzira migwagwa, mvura, kuvaka zvikoro, dzimba, magetsi nezvimwe. Vatiwo pane vanhu vanodarika zviuru makumi mashanu vanoda rubatsiro rwekuti pfungwa dzavo dzigatsikane mushure mekuvhiringwa neCyclone Idai. Kusvika pari zvino hurumende yashandisa zana remamiryoni emadhora kubatsira vakawirwa neCyclone Idai uye makambani, vanhu, nemasangano emuno, nenyika dzekunze, vakabvisawo rubatsiro runokosha mamiryoni akawanda emadhora. Vatiwo hurumende iri kuedza zvese zvainokwanisa kuitira kuti rubatsiro rusvike kwarunofanira kuendeswa. Zimbabwe yakarohwa nedutumupengo reCyclone Idai iro rakatanga musi wa 14 Kurume, uye rakavhiringawo Mozambique neMalawi. Vachitaurawo pamusangano uyu, gurukota rezvekuburitswa kwemashoko, Amai Monica Mutsvangwa, vati dare ramukurukota rashora zviri kuitwa nevamwe vemabhizimisi zvekukwidza mitengo yezvinhu zuva zuva. Vati dare raita chisungo chekuti mabhizimisi anofanira kukwidza mutengo achitarisa huremu hwemari kwete kutarisa mutengo wemari pamukoto. Kunyange hazvo hurumende yakasiyanisa hudzamu hwemadhora ekuAmerica pamwe nemaRTGS dollars ikavhura musika wekutengeswa kwemari yekunze mumabhanga, madhora ekuAmerica haasi kuwanikwa mumabhanga uye ari kuramba achiwanikwa pamukoto izvo zviri kukwidza mitengo yezvinhu. No media source currently available ",Hurumende Inoti Huwandu hweVanhu Vakafa Huri Kuramba Huchikwira
"Nhepfenyuro dzeBBC, Aljazeera uye vanonyora nhau padandemutande veReuters vanoti mauto ari kutsigira mukuru wemauto General Constantino Chiwenga atora nhepfenyuro yeZBC muHarare. Asi gurukota rinoona nezvekuchengetedzwa kwemukati menyika VaObert Mpofu vaudza Studio 7 kuti hapana chavati vanzwa kusvika parizvino nezvenyaya iyi. Asi kuratidza kuti zvinhu hazvina kumira zvakanaka, mizinda yeAmerica neBritain muHarare yazivisa kuti inenge yakavhara mangwana sezvo zvinhu zvisina kugadzikana muZimbabwe. Zvinonzi izvi zvatevera kuputika katatu kwaitika muguta reHarare manheru emusi weChitatu asi pasina anoziva kuti chii chaputika. Mutauriri wemauto Lieutenant Colonel Alphonso Makotore vaudza Studio 7 kuti itumire tsambambozha sezvo vasingakwanise kupindura mibvunzo pambozhanhare. Hatina kukwanisa kuzobata gurukota rezvekuburitswa kwemashoko VaSimon Khaya Moyo asi vambenge vati General Chiwenga vange vatyora bumbiro remutemo nekupandukira hurumende yakasarudzwa nevanhu. Hapanawo ari kuziva kuti mutungamiri wenyika VaRobert Mugabe nemhuri yavo vari kupi. Mutauriri waVaMugabe, VaGeorge Charamba vati vange vakarara. Zvinhu munyika zvakatanga kuita manyama amire nerongo neMuvhuro mushure mekunge General Chiwenga vati vaizogona kupindira munyaya dzezvematongerwo enyika sezvo vainge vasiri kufara nekudzingwa kuri kuitwa varwiri vehondo yerusununguko mubato reZanu-PF.","Dzimwe Nhepfenyuro Dzinoti Mauto Atora ZBC, Asi Makurukota eHurumende Anoti Haana Ruzivo Nazvo"
"Vakasarudzwa kuve mutevedzeri wemutungamiri wenyika yeAmerica Amai Kamala Harris vari kutarisirwa kutorwswa mhiko nemusi wechitatu nemutongi wedare repamusoro soro reSupreme Court Amai Sonia Sotomayor. Amai Harris ndivo mudzimai uye mutema wekutanga kuva mutevedzeri wemutungamiri wenyika uye Amai Sotomayor vari mudzimai wekutanga wechiLatina kuve mutongi wedare repamusoro soro iri. Amai Harris vanonzi ndivo vakadoma Amai Sotomayor kuti vavatorese mhiko. Vari kutarisirwa kushandisa mabhaibheri maviri pakutora mhiko rimwe racho rakashandiswa namushakabvu uye vaive mutongi wedare repamusoro soro iri vari mutema wekutanga VaThurgood Marshall. Amai Harris saVaMarshall, vakadzidza pachikoro cheHoward University. Aka ndekechipiri Amai Sotomayor vachitoresa mhiko mutevedzeri wemutungamiri wenyika sezvo vakambotoresa zvakare VaJoe Biden muna 2013 apo vaive mutevedzeri waVaBarack Obama. VaBiden semutungamiri wenyika vanotoreswa mhiko nemunyori mukuru wedare reSupreme Court VaJohn Roberts.",Amai Kamala Harris Votoreswa Mhiko naAmai Sonia Sotomayor
"Mutevedzeri wegurukota rinoona nezvehupfumi VaTerrence Mukupe avo vari kushorwa zvakanyanya nevakawanda munyika vanyora tsamba kuvatori venhau vachiyedza kuzvichenura panyaya dzakawanda dzavari kupomerwa dzapa kuti vamwe vati mutungamiri wenyika VaEmmerson Mnangagwa vavadzinge basa. Panyaya yekutanga yavanoonekwa pavhidhiyo vachiti mauto haasi kuzoregedza VaChamisa vachitonga vakakunda musarudzo, VaMukupe vanoti vanhu vari kureva nepasipo zvikuru vanopikisa. Asi gurukota rinoona nezvekuburitswa kwemashoko VaSimon Khaya Moyo vakatoburitsa mashoko vachishora zvikuru mashoko VaMukupe aya vachiti haamirire zvido zvehurumende nebato ravo reZanu-PF. Pakutuka kwavanonzi vakaita VaBiti pamhepo vachiti vainge vanwa here mapiritsi echirwere chemukondombera, VaMukupe vanoti vainge vadenwa naVaBiti asi vachiti havaifanira kutaura zvavakataura. Vatiwo vanokumbira ruregerero. Panyaya yavanonzi vaida kurova mutori wenhau Blessed Mhlanga vari pamhepo zvekare, VaMukupe vati vainge vadenwa asi vakati vari kukumbira ruregerero nekubuda muchirongwa chisati chapera. Havana kutaura nezveimwe mhosva yavari kupomerwa yekutora nechisimba mbozhanhare yemudzimai waVaMhlanga uyo aiedza kutora vhidhiyo apo vanonzi vainge voda kurova murume wavo.",VaMukupe Vopa Divi Ravo paNyaya Dzavari Kupomerwa
"Kutanga mwedzi uno, nhandare yendege yeLouisville International Airport, kuKentucky, ichange yave kudaidzwa kuti Louisville Muhammad Ali International Airport. Meya veguta iri, VaGreg Fischer, vanoti Muhammad Ali aive munhu wevanhu pasi pose asi guta rake raive rimwe chete, reLouisville. Muhammad Ali, uyo aitya zvikuru kufamba nendege, akashaya musi wa 3 Chikumi 2016. Chizvarwa cheZimbabwe chinofarira mitambo yakasiyana siyana, VaTafadzwa Munjanja, vanogara kuOklahoma, vanoti zvinofadza kuona munhu achirangarirwa nekukudzwa zvakadai nekuti akaita zvinhu zvakanaka muhupenyu hwake. No media source currently available ",Guta reLouisville muAmerica Rinopa Nhandare Yaro yeNdege Zita raMuhammad Ali
"Mutungamiri webato reMDC, VaMorgan Tsvangirai, vapeta misangano yavo munyika mudunhu reMashonaland West paine mibvunzo yekuti vangapinde here musarudzo dzegore rinouya pasina kuvandudzwa kwemitemo yesarudzo. Kunyange hazvo vanhu vakawanda vasina dambudziko nekuita mubatira pamwe chuma chemuzukuru pasarudzo dzegore rinouya, vakawanda mubato iri vanoti VaTsvangirai ndivo vanofanirwa kutungamira mubatanidzwa uyu nemamwe mapato. Asi nyaya yatsviriridza ndeyekuti zvine hungwaru here kupinda musarudzo dzinobirwa pasina hurongwa hwekuchengetedza mavhoti evanhu sezvakamboitika musarudzo dzemuna 2008. VaTakesure Musiiwa vanoti danho rakatorwa naVaTsvangirai rekufamba nyika yose vachinzwa mafungiro akawanda, rakanaka asi vanoti zviri kubuda zvinhu zvimwe chete sezvo vanhu vari kuunganidzwa nenhengo dzavo. VaMusiiwa, avo vakapinda musangano wana chipangamazano wemuChinhoyi neSvondo, vanoti nyaya yekuti bato reMDC-T riri kuramba kupinda musarudzo dze By-Elections, sei rave kuona kupinda musarudzo dzegore rinouya sedanho rine hungwaru. VaMusiiwa vanoti hapana chashanduka uye chinoshanduka panyaya dzesarudzo muZimbabwe. VaTsvangirai varamba kutaura nevatori venhau vachiti vanofanirwa kutanga vatura zvavakawana kubva kuvanhu kumakurukota avo pamwe neNational Council. Asi mutauriri waVaTsvangirai, VaLuke Tambarinyoka, vanoti vachaita hondo chaiyo neZanu PF kuti ivandudze mitemo yesarudzo. VaTamborinyoka vanoti hondo yavo iri kutanga musiwa 22 Kurume apo vacharatidzira pamusoro pekuti mitemo yesarudzo ivandudzwe. VaTamborinyoka vati manyepo ekuti vanhu vaipinda misangano yaVaTsvangirai vaikokerwa nenhengo dzavo asi vati waikokerwa nebazi ravo rinoona nezveruzhinji (Public Relations). VaTamborinyoka vati VaTsvangirai vachatura zvakabva muvanhu kuhutungamiri hwebato kuitira kuti vabude negwara. No media source currently available ",VaTsvangirai Vanopeta Misangano Yavo muMashonaland West
"Ongororo ichangobva mukuitwa nerimwe sangano rinoongorora sarudzo reElection Resource Centre, ERC, inoratidza kuti huwandu hwevanhu vari kunyoresa kuvhota munyika huri kudzikira nekuti hapana dzidziso pamusoro pekukosha kwakaita kuvhota. Vachiparura muHarare neChina zvakabuda muongorora yavakaita pasurodza dzema By-Election dzese dzakaitwa muna 2019, vanoona nezvekufambiswa kwebasa muERC, VaSolomon Bobosibunu, vati ongororo yavakaita inoratidza kuti huwandu hwevanhu vari kunyoresa kuvhota huri kudzikira kana zvichienzaniswa nevanhu vakanyorea kuvhota muna 2018. Vati kunyoresa kuvhota kunoitwa nguva yese zvisinei kuti kunze sarudzo here kana kuti kwete, asi vanhu havasi kuita izvi. Vati mumatunhu eMtoko neMarondera makanyoresa vanhu makumi maviri chete, mumatunhu eChegutu neSanyati makanyoresa vanhu gumi chete uye kuGoromomonzi hapana kana munhu mumwe chete akanyoresa kuvhota gore rese. VaBobosibunu vati izvi zvinoreva kuti komisheni yesarudzo, yeZimbabwe Electoral Commission, masangano anoshanda akazvimirira pamwe nemapato ezvematongerwo enyika haasi kushanda nemazvo kupa vanhu dzidziso munyaya yesarudzo. Vati ZEC, mapato ezvematongerwo enyika pamwe nemasangano anoshanda akazvimirira anokurudzira vanhu kuvhota chete panguva yesarudzo. Vati huwandu hwevanhu vanovhota hugona kukwira zvakanyaya kana izvi zvikaitwa nguva yese. Vatiwo imwe nyaya isina kujeka inyaya yekutarwa kwemiganhu yeConstituency nemaWard ekuvhotera uye zvakakosha kuti izvi zviitwe pajekerere kuitira kuti zvisazokanganisa veruzhinji musarudzo dzinotevera. Imwe nhengo yeNational Executive yebato guru rinopikisa reMDC Alliance, uye vaimbove munyori anoona nezvesarudzo mubato iri, VaJacob Mafume vaudza Studio7 kuti ZEC inofanira kufambirana nenguva nekushandisa michina yechizvino zvino kuitira kuti vanhu vakwanise kunyoresa vari kudzimba dzavo. VaMafume ndivo meya weHarare pari zvino. Asi mukuru wekufambiswa kwesarudzo muZEC, VaUtoile Silaigwana, vati pari zvino mutemo wesarudzo unosungira kuti munhu aende kumahofisi avo kuti andonyoresa sezvo munhu achifanira kutorwa mifananidzo nemaFinger Prints. Vati nekuda kwaizvozvo vanhu havakwanisi kunyoresa kuvhota vari kumba kana kumahofisi avo. Pasi pemitemo yenyika,kana yaye nguva yesarudzo, ZEC inovhura nzvimbo dzakawanda dzekunyoresa kuvhota muzvikoro nemahofisi ehurumende munzvimbo dzakawanda munyika yese. Hatina kukwanisa kunzwa divi reZanu PF panyaya iyi. Asi munyori anoona nezvekufambiswa kwebasa mubazi revechidiki mubato iri, VaMabuto Moyo, vati bato ravo rinogara richikurudzira nhengo dzaro kunyorese kuvhota zvikurusei vechidiki. Ongororo yeERC inoratidzawo kuti vanhu vekumaruwa vakawanda vanonyoresa kuvhota kudarika vanhu vemumadhorobha. No media source currently available  ",Election Resource Centre Inoti Vanhu Vashoma Zvikuru Ndivo Vanyoresa Kuvhota muNyika
"Sangano reApex Council rinoti masangano evashandi vehurumende achiri mushishi yekunzwa pfungwa dzevashandi pamusoro pehurongwa hwehurumende hwekuda kufanopa mushandi mumwe nemumwe zana remadhora semari yekufambisa kusvika vashandi vatambira mihoro yavo. Izvi zvinotevera kukundikana kubuda nechisungo kwemapoka maviri aya pamusangano wakaitwa neMuvhuro muHarare, izvo zvakaita kuti masangano evashandi ose ari gumi nematatu adzokere kunhego dzawo kunonzwa kuti dzinotambira here kana kuramba chikumbiro chehurumende chekuti dzifanopiwa zana remadhora. Sachigaro weApex Council, Amai Cecilia Alexander vanoti vane hurongwa hwekusangana nevashandi vose vehurumende neMugovera kuti vanzwewo pfungwa dzavo pamusoro penyaya dzemihoro idzi. ""Nhengo dzemasangano edu ndidzo dzichatipa gwara. Izvozvi taronga kuti tiite musangano navo neMugovera, tivape mukana wekuti vataure pfungwa dzavo,"" Amai Alexander vanodaro. Mamwe masangano evashandi vehurumende akaita sereRural Teachers Union of Zimbabwe akatozivisa kare kuti nhengo dzawo hadzisi kuzotambira zana remadhora riri kuda kupiwa nehurumende iri. No media source currently available ",Vashandi veHurumende Vozeya Kuti Votambira Here Mari dzeKufambisa Vasati Vawava Mihoro Yavo
"Bato reMDC inotungamirwa naVaMorgan Tsvangirai rinoti zvakaitwa negurukota rezvekutongwa kwematunhu, VaSavior Kasukuwere, zvekumbomisa makanzura eChitungwiza basa, zviri kunze kwemutemo. Mutauriri webato rinopikisa iri, VaObert Gutu, vanoti VaKasukuwere vakamhanyira kumedza kutsenga vachada, vasina kutanga vapa makanzura aya mikana yekuti vazvichenure kana kuzvisunga nenyaya sezvinodiwa nemitemo inobata makanzuru. Bato iri rinoti chikonzero chaicho chakaita kuti VaKasukuwere vamise makanzura aya basa hachisi chekuti pane humbowo hwuzere hwekuti vakaita zvehuwori, asi kuti vari kuda kunyaradza vanhu vari mukanzuru iyi avo vavanofunga kuti vari kune rimwe divi muhondo dzavakatarisana nadzo mubato ravo reZanu PF. VaKasukuwere neChina vakamisa basa makanzura ose eChitungwiza, kusanganisira nameya, VaPhilip Mutoti, vakaisa komisheni ine vanhu vatatu ichitungamirwa naVaMadzudzo Pawadyira, kuti imbofambisa basa. VaMutoti vakatenda kuti vakanga vamiswa basa vachipomerwa mhosva yekusafambisa zvakanaka mari dzekanzuru, vachiti vakapiwa svondo rimwe chete rekupa divi ravo pamhosva yavari kupomerwa iyi. VaMutoti vanoti kanzuru yavo yakashandisa mari yekubhadhara vashandi vayo avo vakanga vava nemwedzi yakawanda vasingatambiriswe. Vanoti vakatora danho rekuzivisa VaKasukuwere vakashandisa mari iyi mushure mekunge vaudzwa kuti VaKasukuwere vainge vazvibvumidza. Asi vanoti vakazishamiswa vonzwa kuti VaKasukuwere vainge vasina kusumwa sezvinodiwa nemitemo yemakanzuru. Studio 7 yakundikana kubata VaKasukuwere kuti tinzwewo divi ravo panyaya iyi. No media source currently available ",MDC-T Inoti VaKasukuwere Vakatyora Mutemo Apo Vakambomisa Makanzuru eChitungwiza
"Masangano evarairidzi anoti reProgressive Teachers Union (PTUZ) nere Rural Teachers Union of Zimbabwe anoti ari kuronga kuramwa mabasa mushure mekunge bazi rezvehupfumi razivisa kuti vamwe vashandi vehurumende havasi kuzotambiriswa mari mwedzi uno. Munyori mukuru mubazi rezvehupfumi Dr Willard Manungo vakatumira tsamba kuyvashandi vose vehurumende vachizivisa nezvekuchinjwa kwemazuva avo ekutambiriswa mari dzemihoro. Mutsamba iyi Dr Manungo vakati varairidzi, vari pamudyandigere nevamwe vashandi vehurumende vaizotambiriswa muna Chikunguru. Varairidzi vachitambiriswa musi wa 7 Chikunguru, vari pamudyandigere vachitambiriswa musi wa 19 Chikunguru. Mauto anonzi achatambiriswa musi wa 27 Chikumi uye maparisa achitambira musi wa 30 Chikumi. Hatina kukwanisa kubata Dr Manungo sezvo vange vasiri kudaira nharembozha yavo. Bazi reZimbabwe Revenue Authority kana kuti Zimra riri kukundikana kuwana mari yakawanda kubva kumitero sezvo makambani akawanda apera kuvharwa. Izvi zvapa kuti hurumende ikundikana kuunganidza mari yekubhadhara vashandi. Mutungamiri wePTUZ Dr Takavafira Zhou vaudza Studio 7 kuti vachakurudzira varairidzi vamire kuenda kunodzidzisa mukupera kwemwedzi kana mari yavo yebhazi yapera. Rimwe sangano revarairidzi reRural Teachers Union ratiwo musi wa 30 Chikumi vachaenda kumahofi egurukota rezvehupfumi VaPatrick Chinamasa vachikurudzira kuti ngavasiye basa nekuti vakundikana mabasa. Sangano iri rati hurumende iripo yakundikana basa. No media source currently available  ",Hurumende Yokundikana Kubhadhara Vashandi Avo Voronga Kuramwa Mabasa
"Svondo rino muchironga chedu chatinotarisa zviri kuitwa nevana veZimbabwe vari kunze kwenyika, tine hurukuro naVaTakawira Kapikinyu, vanobva kwaMutoko mudunhu reMashonaland East. VaKapikinyu, avo vari mudunhu reMaryland muAmerica, vanoshanda kune rimwe sangano rinobatsira varombo pasi rose vachishandira vari muWashington D.C. .Vakadzidza muzvikoro zvakasiyanasiyana kusanganisira pachikoro chepamusorosoro chemuZimbabwe, che University of Zimbabwe, uko vakaita dhigirii ravo rekutanga vakazoita zvakare rimwe repamusoro reMasters’. Vakazouya kuno kuAmerica vachishanda nerimwe sangano, vachizoenderera mberi nedzidzo yavo zvakare. Pari zvino VaKapikinyu vari kushandawo zvakare nezvimwe zvizvarwa zveZimbabwe zviri kunze kwenyika zvinobatsira vari kumusha zviri pasi pesangano reCitizens' Initiative, uye ivo pachavo vanobatsirawo vanhu vakasiyanasiyana vachivabhadharira mari dzechikoro. VaKapikinyu vanoti chishuwo chavo chikuru ndechekuona zvinhu zvichigadzirisika kumusha mune zvematongerwo enyika pamwe nezvehupfumi, uye kuona vana veZimbabwe vemapato ezvematongerwo enyika akasiyanasiyana vachiwirirana nekushanda pamwe. No media source currently available ","Chizvarwa cheZimbabwe Chiri Kunze, VaTakawira Kapikinyu, Voshuvira Kuti Zvinhu Zvinake kuMusha"
"Gurukota rinoona nezvekudzivirirwa kwemukati menyika, VaObert Mpofu, vatenda kuti vachapa vashandi veZimbabwe Electoral Commission, ZEC, mvumo yekuti vatorese mhiko kuvanhu vanenge vachida kunyoresa kuvhota svondo rino. VaMpofu vaudza Studio 7 kuti izvi zvichaitwa kuburikidza neGovernment Gazette. Izvi zvinotevera chikumbiro chakaitwa nasachigaro weZEC, Amai Rita Makarau, mushure mekunge vanhu vakawanda vachema chema kuti pavanoenda kunonyoresa kuvhota panenge pasina vanhu vanovatoresa mhiko. Amai Makarau vati pachikamu chekutanga vakanyoresa vanhu vanosvika miriyoni imwe chete nezviuru mazana maviri. Vanoti vane chivimbo chekuti vachakwanisa kunyoresa vanhu mamiriyoni manomwe panopera chirongwa ichi. No media source currently available   ",Vashandi veZEC Votarisira Kupihwa Mvumo yeKutoresa Vanhu Mhiko
"Imwe nyanzvi mune zvematongerwo enyika, VaRejoice Ngwenya, vanoti danho rakatorwa nemutungamiri weMDC Alliance rekuvandudza hutungamiri hwebato iri pamberi pesarudzo dza2023 chinhu chakanaka chose uye zvinoratidza kuti bato iri hharisati rapera kunyange hazvo riri kuedza kumbuchikidzwa neZanu PF. Izvi zvinotevera danho raVaChamisa svondo rapera neChishanu revakavandudza hutungamiri hwemakomiti epamusoro mubato ravo eNational Standing pamwe neNational Executive. Vamwe vanonzi vakapinzwa muNational Standing Committee vanosanganisira VaLast Maengahama, avo vakadomwa semunyori anoona nezvegwara remusangano kana kuti Policy and Research, vachitevedzerwa naAmai Jesman Tofa. VaMaengahama vakaita makore akawanda vari muhusungwa vachipoerwa mhosva yekuuraya mupurisa, VaPetros Mutedza, asi vakazochenurwa nematare edzimhosva. VaDaniel Molokele vanonzi vakadomwa kuve mutevedzeri wemubati wehomwe, kuchitiwo VaOstalos Siziba vachidomwa kuve mumwe wevatevedzeri vemunyori anoona nezvekuburitswa kwemashoko, chigaro chaive naVaClifford Hlatywayo. VaHlatywayo vanonzi vakapiwa bazi idzva rinoona nezvezvizvarwa zveZimbabwe zviri kunze kwenyika, kana kuti Diaspora Affairs and Operations. Vamwe vakapinda muNational Executive Committee yeMDC Alliance vanosanganisira VaPromise Mkwananzi, VaLlewellin Sibanda, VaJames Gumbi, naVaCaston Matewu. Mutauriri waVasChamisa, Doctor Nkululeko Sibanda vati vanga vasati vave kukwanisa kutaura nezvenyaya iyi sezvo hurongwa hwekuvandudza hutungamiri uhwu huchiri kuenderera mberi husati hwapetwa. Asi vanoongorora zvematongerwo enyika vachishanda vakazvimirira, VaRerjoice Ngwenya, vanoti zvakaitwa naVaChamisa chinhu chakakosha zvikuru kuvandudza bato ravo pamberi pesarudzo sezvo izvi zvichisimbisa bato ravo pamberi pesarudzo dza2023. VaNgwenya vanoti chakanaka chakaitwa naVaChamisa kusanganisa vechidiki nevechikuru vanehunyanzvi mukufambiswa kwemabasa mubato iri. Panyaya yekuumbwa kwebazi reDiaspora Affairs and Operations, VaNgwenya vanoti MDC Alliance inofanirwa kuchiratidza musiyano neZanu PF nekubatsira vana veZimbabwe vari kunze kwenyika nekuzadzisa zvichemo zvavo zvakaita sekuvhota zviri munyika dzazvigere kuburikidza nekuenda kumasangano akaita seUnited Nations, African Union neSADC. No media source currently available ","Mutungamiri weMDC Alliance, VaChamisa,Vanovandudza Hutungamiri hwePamusoro muBato Ravo"
"Dare repamusorosoro, reConstitutional Court, rinobvisa chikamu cheSection 121 chemutemo weCriminal Procedure and Evidence Act icho chaipa vachuchisi masimba ekunyima vanhu mukana wekubhadhara mari yechibatiso. Pope Francis votaura kuzviuru zvevanhu pamuzinda weWhite House muAmerica. Mutungamiri wenyika VaRobert Mugabe vosvika muNew York kumusangano weUnited Nations. Mutevedzeri wameya weguta reHarare, VaThomas Muzuva vanoshaya. Muchirongwa cheLiveTalk na 8:30 pm. Tiri kutarisa nezvemutongo weConsitutional Court wekubvisa chikamu 121 chemutemo weCriminal Procedure and Evidence Act. Iyi ndiyo mimwe yemisoro yenhau dzanhasi…… Musakanganwa kuti munokwanisa kutibata pa 909 AM, 4930, kana pa 12080, ne15460 Kilohertz Shortwave kana paFacebook peji yeVOA Shona. No media source currently available ","Misoro yeNhau, Chitatu 23 Gunyana, 2015"
"No media source currently available Mumwe wevatungamiri vekambani yeChjaa Enterprise, Muzvare Celia Rukato, vanoti vari kufara nekupfekwa kwakaitwa scarf yakagadzirwa nekambani yavo, nemutungamiri wenyika, VaEmmerson Mnangagwa, apo vange vari kumusangano weDavos. Muzvare Rukato vanoti vari kuwana bhizinesi rakawanda kubva kune zvizvarwa zveZimbabwe. VaMnangangwa vakapfeka scarf iyi pose pavaibuda vari kuDavos izvo zvakaita kuti vanhu vakawanda vataure zvakasiyana siyana pamusoro payo zvikuru pamadandemutande. Vamwe vaiti VaMnangagwa vakaratidza rudo rwavo rwenyika uye vakaratidza rutsigiro rwavo vemabhizinesi madiki. Asi vamwe vaishora vachiti zvanga zvirinani dayi vakozopfeka scarf iyi pane imwe nguva sezvo pasi rose range rakatarisa zvaibuda kubva kumusangano uyu. Muzvare Rukato vanoti kambani yavo inoita mamwe mabasa ekugadzira machira anocherechedza nyika yeZimbabwe. ""Takafara chaizvo kuwona VaMnangagwa vakapfeka scarf yedu sezvo izvi zvaita kuti bhizinesi redu ribudirire. Parizvino vanhu vazhinji varikufona vachida kutenga mascarf edu,"" Muzvare Rukato vaudza Studio 7. Muzvare Rukato vanoti shuviro yavo ndeyekuti vagadzirise scarf yavo zvichitevera kurudziro yavari kuwana kubva kune veruzhinji. Muzvare Rukato vanoti pavakaendese zvinhu zvavanogadzira kumahofisi anowona nezvekudyidzana nedzimwe nyika, havana kuziva kuti zvichabudirira kuti mutungamiri wenyika apfeke scarf yavo. Muzvare Rukato vanoti chidzidzo chavakawana pane zvakaitika ndezvekuti vanhu vanofanirwa kushinga kunyange zvinhu zvikawoma nekuti remangwana harizivikanwe kuti rinenge rakamira seyi. Muzvare Rukato vanoti kushinga kwavo nekuzvininipisa kwave kubhadhara pari zvino kuburikidza nevanhu vari kuuya kuzotenga zvavanogadzira.",Sikhavha Yakapfekwa naVaMnangagwa kuDavos Yopa Pundutso kuMugadziri Wayo
"Sangano reNational Transitional Justice Working Group rinoti harisi kufara nemashoko ehurumende ekuti haisi kuzosunga vari kupomerwa mhosva yekuuraya nekukuvadza vanhu kuMidlands nekuMatabeleland munguva yeGukurahundi. Izvi zvinotevera mashoko egurukota rezvemitemo VaZiyambi Ziyambi kumusangano wekomiti yenyika dzepasi rose yeUnited Nations inoona nezvekubviswa kwerusaruganda kana UN Committee on the Elimination of Racial Discrimination uri kuitirwa kuGeneva kuSwitzerland. Mutevedzeri wasachigaro weNational Transitional Justice Working Group, VaDzikamai Bere, vaudza vatori venhau muHarare nhasi kuti mashoko aVaZiyambi anotyora bumbiro remitemo yenyika rinopa simba rekugadzirisa nyaya dzemakakatanwa anenge ari munyika kukomisheni inoona nezvekupodzwa kwemaronda yeNational Peace and Reconciliation Commission. Vachitaura kumusangano weUnited Nation uyu, VaZiyambi vakati hurumende yaVaEmmerson Mnangagwa haisi kuzosunga vanhu vari kupomerwa mhosva dzekuuraya kana kukuvadza vanhu munguva yeGukurahundi nokuti vanhu ava vakanga vakaregererwa kare munguva yehutongi hwamushakabvu VaRobert Mugabe. VaZiyambi vakati vanhu vakapara mhosva munguva yeGukurahundi vakaregererwa mushure mekunge mapato ezvematongerwo anoti Zanu PF neZapu anyorerana chibvumirano chekubatana cheUnity Accord icho chakasainiranwa muna 1987. VaMugabe vakozivisa kuti vakapara mhosva munguva yeGukurahundi vakanga vavaregerera kubudikidza nemuetemo weClemency Order Number 1 of 1990 wakadzikwa naivo VaMugabe. Mashoko aVaZiyambi kumusangano weUN uyu ashorwawo nesangano reIbetshu likaZulu. Vanoona nezvekufambiswa kwemabasa musangano iri, VaMbuso Fuzwayo, vaudza Studio 7 vari kuBulawayo kuti mutungamiri wenyika VaMnangagwa vanofanira kutsiura VaZiyambi pamusoro pemashoko avo aya. Bato reZapu, varwi vehonndo veZIPRA nemamwe masangano akashora zvikuru VaZiyambi uye kumusangano uyu, vakuru veUnited Nations vakati kusapodzwa kwemaronda eGurukurahundi kuri kupa kuti kuyanyana kunetse munyika. Mutungamiri wesangano rinorwira kodzero dzevanhu reAmnesty International Zimbabwe, Amai Lucia Masuka Zanhi, vakurudzira hurumende kuti ipe komisheni yeNPRC mukana wekuita basa rayo yakasununguka. Hatina kukwanisa kunzwa divi rasachigaro weNPRC, Justice Selo Nare, sezvo vanga vasiri kudaira nharembozha yavo. Zvichakadai, VaBere vati hama dzevakafa pamwe neavo vakakuvara munguva yeGukurahundi vanofanira kuti varipwe senzira yekugadzirisa nyaya iyi. Nyanzvi munyaya dzezvematongerwo enyika, VaRashweat Mukundu, vati mashoko aVaZiyambi anotyora bumbiro remitemo. Gurukota rinoona nezvekuburitswa kwemashoko Amai Monica Mutsvangwa vati vanga vabatikana kuti vataure nesu nezvenyaya iyi uye gurukota rinoona nezvinoitika mukati menyika VaKazembe Kazembe vanga vasiri kudaira nharembozha yavo. Ongororo yakaitwa neCatholic Commission for Justice and Peace yakaburitsa pachena kuti vanhu vanofungidzirwa kuti vanodarika zviuru makumi maviri vakafa munguva yeGukurahundi uye vamwe vakawanda vakakuvadzwa. ",Vakawanda Voshora VaZiyambi neMashoko Avo kuGeneva nezveGukurahundi
"Mutungamiri wenyika VaEmmerson Mnangagwa neChitatu vakadoma chikwata chevanhu makumi maviri nevatanhatu chichashanda sezvipangamazano zvavo, kana kuti 'Presidential Advisory Council'. Asi vamwe vanhu vakadomwa vanoti vange vasati vaudzwa zviri pamutemo, uye vamwe vakaita semunyori mukuru weZimbabwe Council of Churches, Doctor Kenneth Mtata, vanoti vakadomwa havo asi pari zvino havaone zvakakodzera kuti vaite basa iri nekuti vakawandirwa nemamwe mabasa. Munyori mukuru mudare remakurukota Doctor Misheck Sibanda vakazivisa vatori venhau kuti VaMnangagwa vainge vadoma vanhu vanotevera kuti kupinda mukanzuru iyi: Amai Divine Ndhlukula, Muridzi weZimbabwe Independent neNewsday VaTrevor Ncube, nemutevedzeri wemutungamiri weAfrican Development Bank VaThomas Zondo Sakala. VaSibusiso Moyo, VaJoe Mtizwa, VaLewis Maxwell Musasike, Dr. Nobert Mugwagwa, Dr. Godfrey Sikipa, VaRemigius Makumbe, VaSimbarashe Mangwengwende, Dr Lindiwe Sibanda, VaAenias Chuma, VaEdwin Manikai, VaSam Malaba, Muzvinafundo Kuzvinetsa Nzvimbo, Amai Natalie Jabangwe, Amai Janah Ncube, Dr Shingi Munyeza, VaSimon Hammond, VaRichard Wilde, VaKudakwashe Tagwirei, Muzvinafundo Robson Mafoti, VaMfaro Moyo, VaElisa Ravengai naVaHerbert Nkala ndevamwe vari muchikwata ichi. No media source currently available Muzvinabhizimisi vari nhengo yeZanu-PF VaGilbert Muponda vanoramba maonero evanwe ekuti VaMnangagwa vakazadza chikwata ichi neshamwari dzavo dzinosanganisira VaTagwirei nevamwe, vachiti zvakaitwa nemutungamiri wenyika ndizvo chaizvo sezvo vakatora vanhu vane hunyanzvi hwakasiyanasiyana. Asi nyanzvi munyaya dzezvematongerwo enyika vachiita zvidzidzo zvepamusorosoro paUniversity of Johannesburg muSouth Doctor Pedzisayi Ruhanya vanoti nyika kaina dambudziko rezvipangamazano kwete, asi kuti ine dambudziko rehutongi. No media source currently available     ",Mutungamiri weNyika VaMnangagwa Vanodoma Chikwata chaVanachipangamazano
"Mapurisa neMuvhuro akasunga mutauriri webato rinopikisa reMDC Alliance Muzvare Fadzai Mahere richivapomera mhosva yekuda kukurudzira vanhu kuita mhirizhonga inova mhosva iri kupomerwa mutevedzeri wasachigaro webato iri VaJob Sikhala uye mutori wenhau Hopwell Chin’ono vachinzi vakagovera vhidhiyo yaiti pane mupurisa akarova mwana nemboma akafa iri kunzi nemapurisa handi yechokwadi. Sangano remagweta anorwira kodzero dzevanhu reZimbabwe Lawyers for Human Rights raburitsa mashoko paTwitter richiti Muzvare Mahere vakachengetwa pakamba yeHarare Central uye vapomerwa mhosva yekutyora chikamu chemutemo uri kunzi wakatyorwa naChin’ono naVaSikhala. Asi magweta anoti mhosva yakadai yakatombonzi nedare inotyora bumbiro remitemo. VaSikhala naVaChin’ono vakamiswa pamberi pedare neMuvhuro. Dare ramejasitiriti rakanzwa chikumbiro chekuti nyaya Chin’ono yekuburitsa manyepo iraswe ukuwo rimwe gweta rake uye Va Sikhala, vamiswawo pamberi pedare vachipomerwa mhosva imwe cheteyo. Vachisvitsa chikumbiro ichi kudare, rimwe remagweta aChin’ono, VaHarrison Nkomo, vaudza dare kuti chikamu chemutemo chiri kushandiswa nehurumende kupomera Chin’ono mhosva chakanzi nedare repamusorosoro munyika reConstitutional Court hachizi pamutemo saka nokudaro Chin’ono haafanire kutombomiswa pamberi pedare. Asi muchuchisi panyaya iyi, Amai Nancy Chandakaona, vaudza dare kuti kunyange hazvo dare repamusorosoro rakarasa chikamu 31 chemutemo we Criminal Law Codification and Reforms Act muna 2014 richiti hachina kunangana nebumbiro remutemo raivepo bumbiro idzva risati ratambirwa neveruzhinji muna 2013, kodzero dzekuti munhu ataure zvaanoda dzine padzinogumira pasi pemitemo iripo parizvino. Mutongi wedare, VaLanzini Ncube, vambenge vati vachatura mutongo panyaya iyi neMuvhuro masikati asi vazoti magweta aChin’ono aenderere mberi neChipiri nekupa zvimwe zvikonzero zvekuti sei Chin’ono achiti nyaya yaari kupomerwa inofanira kuraswa. VaNcube vaturawo mutongo wekuti Chin’ono apihwe magumbeze anodziya pamwe nemvura inopisa ari kujeri uko kwaari kugara pake ega senzira yekutevedzera zvakatarwa nesangano reWorld Health Organization kuti munhu anenge asangana nemunhu ane chirwere cheCovid 19 anofanira kkuzvibvisa kubva kuruzhinji sezvo achiti anogona kunge akabatira chirwere cheCovid 19 mushure mekusangana nevanhu vane chirwere ichi kuSouth Africa. VaNkomo vatenda kuti izvi ndizvo zvaitika mudare. Zvichakadaro, VaSikhala, vamiswawo pamberi pedare vachipomerwa mhosva yakafanana neiri kupomerwa Chin’ono pamwe nekunzi vakakurudzira veruzhinji kuti vapandukire hurumende kuburikidza nemashoko avanonzi vakanyora padandemutande ravo reTwitter. Gweta ravo, VaJeremiah Bhamu vasvitsa zvichemo kudare kuti VaSikhala vakagariswa mutirongo makambogariswa Chin’ono pakamba yemapurisa kunyange hazvo Chin’ono akaudza mapurisa kuti akange asangana nevanhu vaviri kuSouth Africa vakazowanikwa vaine chirwere cheCovid 19. VaBamu vati izvi zvakaita kuti pave nemukana wekuti VaSikhala vabatire chirwere cheCovid 19 sezvo mutirongo umu musina kumwaiwa mushonga kubva pakabuda Chin’ono uyo anoti haasati aongororwa nanachiremba kuti ane chirwere cheCovid 19 here kana kuti kwete. VaBamu vaudzawo dare kuti VaSikhala vari kushungurudzwa nehurumende nekuti nderimwe remagweta ari kumirira Chin’ono sezvo vakaenda kukamba yemapurisa pakasungwa Chin’ono vakabvunza mapurisa kuti akange achivatsvaga here kana kuti kwete mushure mekunge vanzwa runyerekupe rwekuti mapurisa aivatsvaga. VaBamu vati mapurisa akati akanga asiri kutsvaga VaSikhala asi vakazoshamisika VaSikhala vave kusungwa neMugovera vachibuda mudare nenyaya yaChin’ono.  Asi mutongi wedare, VaNgoni Nduna, vati nyaya iyi idzoke kudare mangwana sezvo nguva yanga yapera. VaBamu vatenda kuti izvi ndizvo zvataurwa nemutongi. VaSikhala pachavo vaudza Studio 7 vasati vapinda mudare kusungwa kwavo kunoratidza kuti hurumende yaVaEmmerson Mnangagwa yakazvipira kusunga vose vanoipikisa. Chin’ono naVaSikhala vakasungwa mushure mekunyora pamadandemutande avo eTwitter vachitsoropodza kurohwa kunonzi kwakaitwa mumwe mwana ane mwedzi mipfumbamwe nemboma nemumwe mupurisa akafa zvichitevera vhidhiyo yaitenderera paindaneti. Asi mutauriri wemapurisa, VaPaul Nyathi, vazoburitsa mashoko svondo rapera vachiti mwana uyu haana kufa kana kukuvara zvakazoita kuti mapurisa asunge Chin’ono naVaSikhala achiti vaburitsa zvinhu zvisiri zvechokwadi. No media source currently available   ",Mutauriri weMDC Alliance Muzvare Fadzai Mahere Osungwa neMhosva Imwe Chete Yakapomerwa VaSikhala naChin'ono
"Vaimbova senator muAmerica VaOrrin G. Hatch, vakava nhengo yebato remaRepublicans yakava mudare reSenate kwenguva yakarebesa kudarika vamwe vose vashaya. VaHatch vaimirira dunhu reUtah uye vange vave nemakore makumi masere nemasere. Vakaenda pamudyandigere muna 2019 chigaro chavo chichibva chatorwa nevakambokwikwidza sarudzo dzemutungamiri wenyika yeAmerica VaMitt Romney avo vakakundwa navaBarack Obama muna 2012. VaHatch vaizivikanwa nekushandawo nebato remaDemocrats kudzika mitemo yakawand. Vaiimbawo nziyo dzechitendero mukereke yavo yeThe Church of Jesus Crist of Latter Day Saints. Vasiya mudzimai nevana vatanhatu. (AP)",Vaimbova Senator muAmerica VaHatch Vashaya
"Vanhu vakawanda vari kumaruwa vanoti vari kutadza kubayiwa nhomba yeCovid-19 sezvo vari kure nenzvimbo dziri kubayirwa vanhu nhomba. Mugari wekuShurugwi kuModlands, VaGreyham Gavi, vati vari kunetsekana kuwana nhomba yepirikuchipatara chiri pedyo navo cheZvamawande. Kuchipatara cheTongogara chiri kuShurugwi zvakare vamwe vanga vaendako vatiwo vashayawo nhomba yepiri yeSinovac. Mumwe mugari wekoShurugwi, VaCleopas Bhunu, vatiwokumboshaikwa kwenhomba dzeCovid-19 kunoodza moyo sezvo vanhu vanenge vafamba mitunhu mirefu kuenda kuzvipatara. VaBhunu vatiwo dai hurumende yakwanisa kuisa vanhu vanofamba vachibaya vanhu mumisha yevanhu vachiti kwavanogara kune vanhu vakawanda vasingakwanisi kufamba kuenda kuzvipatara nekuda kwezvikonzero zvakasiyana siyana. Nyanzvi mune zvehutano vari mukuru wesangano reCommunity Working Group on Health, VaItai Rusike, vanoti zvinenge zvakanaka kana hurumenfe ikapinza vanhu mumisha vachibaya vagarI nhomba yeCovid-19. Vaimboveve gurukota rezvehutano muhurumende yemubatanidzwa uye vari munyori wezvehutano muMDC Alliance, VaHenry Madzorera, vatiwo kana hurumende ikakwanisa kuswededza vanobaya kumisha inogara veruzhinji kusanganisira kumaruwa, zvinogona kubatsira mukuwedzera huwandu hwevanobayiwa. Studio 7 haina kukwanisa kunzwa kubva kubazi rezvehutano nenzvenyaya iri kukurudzirwa iyi sezvo tatadza kubata mutevedzeri wegurukota rezvehutano, VaJohn Mangwiro, pamwe nemutauriri webazi iri, VaDonald Mujiri. Asi hurumende inotiine hurongwa hwekubaya nhomba yeCovid-19 vanhu vanosvika mamiriyoni gumi, kana kuti zvikamu makumi matanhatu kubva muzana senzira yekumisa kupararira kwechirwere ichi. Hurumende inotiwo kubva nhasi kusvika neMugovera ichange ichitambira nhomba yeSinopharm ine huwandu hwakasiyana siyana asi yese pamwe chete iri miriyoni nechidimbu. Hurumende yakazivisa nezuro kuti Covid-19 yakauraya vanhu makumi maviri nevashanu, uye vanhu mazana mana nemakumi mashanu nevaviri vakabatwa nechirwere ichi nezuro wakare. Vanhu vabatwa nechirwere ichi munyika yose vava zviuru zana nemakumi maviri nechimwe nemazana mana makumi mapfumbamwenevasere (121 498), uye vafa nechirwere ichi vava zviuru zvinanezana nemakumi masere nemumwe, (4 181). Vanhu vabaiwa nhomba yekutanga munyika yese vave pamamiriyoni mavirinezvuru zana zvine makumi mapfumbamwe nezvitatunemazana matatu nemakumi mananevatanhatu(2 193346). Vabaiwa nhomba yepiri vave miriyoni nezvuru mazana matatunemakumi mana nezvisere nemazana matatu nemakumi manomwe nevana(1 348 374). No media source currently available ",Hurumende Yokurudzirwa Kupinda Muvanhu Ichivabaya Nhomba yeCovid-19
"Mutumbi wevaive mutungamiri wenyika yeAmerica VaGeorge Herbert Walker Bush uri kurara mudare reparamende reAmerica kana kuti Capitol Hill muWashington DC kuti vanhu vauye kuzoonekana navo. VaBush, vane mwana akambotungamirawo America anonzi zvekare George Bush. Mufi akatungamira America kubva muna 1989 kusvika 1993. Vakamboitawo mutevedzeri waVaRonald Reagan vakatungamira America kubva muna 1981 kusvika muna 1989. Kubva muna 1990 kusvika 1991 VaBush vakatungamira hondo yekutanga neIraq kana kuti First Gulf War apo vakarwisa nyika iyi mushure mekupamba kwayainge yaita nyika yeKuwait. VaBush vakashaya nemusi weChishanu mushure mekurwara kwenguva yakareba uye vacharadzikwa kuTexas. Chimwe chizvarwa cheZimbabwe chiri muno muAmerica VaTaka Kapikinyu vaudza Studio 7 kuti pane zvizhinji zvingadzidzwe neZimbabwe mukurangarira vatungamiri venyika vanenge vashaika vachiti zvinhu zvemuAmerica zvakarongeka uye zvinosiya nhoroondo yakasimba. No media source currently available  ",Mutumbi waVaGeorge H.W Bush Wosvika muWashington DC
"Panguva ino gore rapfuura, mauto eZimbabwe Defence Forces akatanga kupinda mumigwagwa achibvisa vaimbove mutungamiriri wenyika, VaRobert Mugabe, pachigaro uye akatsigirwa nevanhu vakawanda kubva kumapato akawanda ezvematongerwo enyika pamwe nemamwe masangano anoshanda akazvimirira. Zvinhu zvainge zvakaita manyama amire nerongo muhurumende nemubato riri kutonga reZanu PF umo vanhu vainge vave kudzingwa basa zuva nezuva. Vanhu vakaita semutungamiriri wenyika, VaEmmerson Mnangagwa, vainge vadzingwa basa semumwe mutevedzeri wemutungamiriri wenyika vakanopotera kuSouth Africa. Vakawanda vainge vadzingwa mubato iri uye VaMugabe nemudzimai wavo Amai Grace Mugabe vanonzi nevamwe mubato iri vainge voita madiro aJojina mubato nemuhurumende. Izvi zvakazoita kuti mauto apindire achiti aida kugadzirisa zvinhu mubato nemunyika. Veruzhinji vakatsigira danho iri vakapinda mumigwagwa sezvo vainge vaneta nehutongo hwaVaMugabe. Mumwe mugari wemuHarare, VaOwen Dhliwayo, vanoti pakapimba mauto mumigwagwa vakambotadza kuziva kuti chii chaiitika asi vakazofara apo vakaziva kuti chaive chirongwa chekubvisa VaMugabe pachigaro. Vanoti havasi kufara nezvavakuitika pari zvino sezvo zvinhu zviri kuramba zvichioma munyika. Amai Winnie Dongo vaudza Studio 7 kuti kunyange hazvo VaMugabe vakabviswa pachigaro nechisimba, vakazvifarira nekuti vaiona sekuti zvaita kuti vagare zvakanaka. Muzvare Melanie Moyo vaudza Studio 7 kuti mufaro wakaita muna Mbudzi gore rapfuura munyika nekuda kwekuoma kwaita hupenyu. Vanoti semaonero avo, hapana chashanduka uye vave kutotya mauto zvichitevera kupfuura kwaikaita vanhu muHarare musi wa1 Nyamavhuvhu. Asi VaHilary Shumba vaudza Studio 7 kuti zvichitevera danho rakatorwa nemauto muna Mbudzi gore rapfuura vanhu vasungunuka zvakanyanya munyika. Vatiwo nyika yakaita sarudzo dzakachena ikakoka vekunze izvo zvange zvisingaitwe nehurumemende yaVaMugabe. VaShumba vati zviri pachena kuti hurumende yaVaMnangagwa iri kugadzirisa hupfumi hwenyika pamwe nekugadziridza hukama hwayo nedzimwe nyika. Vanoongorora zvematongerwo enyika vachishanda nesangano reZimbabwe Democracy Institute, VaBekezela Gumbo, vaudza Studio 7 kuti vanonzwisisa kuti sei vanhu vasiri kufara nekuti pamwe zvimwe zvakavimbiswa zvisina kuitwa. VaGumbo vati zviri pachena kuti matambudziko akaita sekushaikwa kwemari pamwe nekukwira kwemitengo yezvinhu akatowedzera pasi hurumende iripo. No media source currently available  ",Vanhu Vopa Pfungwa Dzavo Papera Gore Mauto Abvisa VaMugabe Pachigaro
"Gweta rinorwira kodzero dzevanhu VaDewa Mavhinga varadzikwa kumusha kwavo kwaHwirisha kuChivhu nemusi weSvondo. VaMavhinga vakashaya musi wa 4 Zvita kuSouth Africa uye vange vave nemakore makumi mana nemaviri. Vamwe vainge vari pakuvigwa kwaVaMavhinga vanosanganisira mutungamiri webato rinopikisa reMDC Alliance VaNelson Chamisa uye mutungamiri werimwe bato rinopikisa reNational Constitutional Assembly Muzvinafundo Lovemore Madhuku. Vakuru vemasangano akazvimirira akawanda nevamwe vanhu vakange vari pakuradzikwa kwaVaMavhinga. Mushakabvu ainge ari mutungamiri wesangano reHuman Rights Watch kuchamhembe kweAfrica uye asiya mudzimai Amai Fiona Mavhinga, nevana vana. VaMavhinga vakadzidzira zvemutemo paUniversity of Zimbabwe. Mushakabvu aizivikanwa nekubatsira varombo kunyanya vanenge vatyorerwa kodzero dzavo. Vaitaura vasingaite zvekuruma vachifuridzira. VaMavhinga vaigarawo vachitaura zvakanyanya panhepfenyuro ino yeStudio 7. ​",VaDewa Mavhinga Voradzikwa kuChivhu
"Zvinhu zvinonzi hazvichina kumira zvakanaka muvashandi vehurumende zvichitevera kusawedzerwa kwemari dzemihoro yavo nehurumende, sezvavaitarisira kuti ichaita mwedzi uno. Mauto, mapurisa, majerigadhi pamwe nevarairidzi vakawana magwaro emihoro yavo yemwedzi uno vanonzi havasi kufara zvachose nekusawedzerwa kwemihoro yavo kuti ifambirane nekumwira kwemitengo yezvinhu. Mumwe mushandi wehurumende atya kudomwa zita rake, anoti mari yaanosara nayo pamwe yakatodzikira zvakanyanya mwedzi uno zvichitevera kukwidzwa kwakaitwa mari yaanobatirwa nekambani yeNyaradzo yekuti iye nemhuri yake vagozochengetedzwa zvakanaka kana vachinge vazoshaya. Mushandi uyu anoti mwedzi uno akasara aine 285.00 RTGS dollars mushure mekubviswa kwemitero nezvimwe zvaanobatirwa zvinosanganisira zvikwereti. Asi paazoenda kubhanga kwake kuti atore mari yake, azowana yave 270.00 RTGS dollars mushure mekunge bhanga ratorawo mitero yaro. Anoti chave kuraramisa vashandi vehurumende vakawanda kutengesa chero chavawana chinotengeseka. No media source currently available Munyori werimwe sangano revarairidzi, reProgressive Teachers’ Union of Zimbabwe, VaRaymond Majongwe, vanoti varairidzi vakatsamwa chose nekusawana mari yavakanga vavimbiswa negurukota rezvevashandi, Amai Sekai Nzenza. Asi gurukota rezvemari, Muzvinafundo Mthuli Ncube vakabudawo munhau vachiti hurumende yakanga isina hurongwa hwekuwedzera vashandi vayo mari mwedzi uno. Ukuwo VaMajongwe vanoti havaoni nhengo dzavo dzichibudirira kuenda kumabasa svondo rinouya nekuti dzinenge dzisisakwanise kuwana mari dzekufambisa. Hatina kukwanisa kubata Amai Nzenza kanawo Muzvinafundo Ncube kuti tinzwe pamire hurumende panyaya iyi.  ",Vashandi veHurumende Votsamwiswa neKusawedzerwa Mihoro Mwedzi Uno
"Gurukota rezvemari, VaPatrick Chinamasa, vanoti Zimbabwe inofanira kusandura maitiro ayo munyaya dzehupfumi uyewo inofanira kubhadhara zvikwereti zvayo ku International Monetary Fund neWorld Bank. Gurukota rezvemari, VaPatrick Chinamasa, vanoti Zimbabwe inofanira kusandura maitiro ayo munyaya dzehupfumi uyewo inofanira kubhadhara zvikwereti zvayo ku International Monetary Fund, IMF neWorld Bank. Vatiwo Zimbabwe inoda rubatsiro rwemari kubva kumasangano ayo kuti ikwanise kusimudzira hupfumi hwayo. Vachitaura pamusangano wekuongorora remangwana renyika munyaya dzehupfumi wange wakarongwa nesangano reIMF pamwe nebazi ravo muHarare, VaChinamasa vati tarisiro yavo ndeyekuti hupfumi hwenyika hukure nezvikamu zviri pakti pezvetanhatu negumi kubva muzana mukati memakore gumi inotevera.\n\nAsi kuti izvi zviitike, VaChinamasa vati Zimbabwe inofanira kusandura mitemo yayo munyaya dzemabhizimisi nehupfumi.\n\nVati izvi zvakaoma uye zvinoda kushinga sezvo paine kukavadzana pakati pemakurukota ehurumende, vemabhizimisi pamwe nevanhuwo zvavo. Asi vati kuti nyika ifambire mberi vanhu vese vanofanira kukurudzira shanduko iyi munyaya dzehupfumi.\n\nVaChinamasa vati kunyange hazvo Zimbabwe yakabudirira pane zvese zvaidiwa neIMF pasi pechikamu cheStaff Monitored Program, inofanira kubhadhara zvikwereti zvayo kuitira kuti ikwanise kuwana rumwe rutsigiro rwemari.\n\nAsi vatiwo nyika haifaniri kungotarisira rubatsiro kubva kunze asi kuti inofanirawo kuvanduza mashandiro emabhizimisi pamwe nemimtemo inokanganisa mashandiro emabhizimisi munyika. \n\nVanoti nyika yakatanga kuita izvi vakati semuenzaniso hurumende iri kugadzirisa mitemo kuti varimi vakwanise kutora zvikwereti kumabhanga pamwe nekugadzirisa nyaya dzekucherwa kwengoda nechinangwa chekuona kuti mari yese inobva muzvicherwa yabatsira nyika.\n\nMumashoko avo ekucherechedza makore makumi mapfumbamwe nemaviri ekuzvarwa, mutungamiriri wenyika, VaRobert Mugabe, vakati nyika yakarasikirwa nemabhiriyoni gumi nemashanu emadhora zvicheitevera kubiwa kwemangoda akacherwa kwaMarange kuManicaland.\n\nMukuru webhanga guru renyika reReserve Bank of Zimbabwe, VaJohn Mangudya, vati nyika iri parwendo rwekubudirira uyewo inofanira kutengesa zvinhu zvakawanda pamwe nekusandura mashandiro anoita mabanga ayo pamwe nekuvandudza mabasa ekurima.\n\nVari kutungamira chikwat cheIMF chiri kushanya munyika, VaDomenico Fanissa, vatiwo Zimbabwe ine mukana mukuru wekusimudzira hupfumi hwayo uye inofanira kutanga kusandura mitemo yayo pari zvino kuti ikwanise kuwana rutsigiro kubva kumasangano akaita seIMF, World Bank neAfrican Development Bank nedzimwe nyika.\n\nNyanzvi munyaya dzehupfumi vachishanda nesangano reZimbabwe National Chamber of Commerce, VaTakunda Mugaga, vati mashoko abuda mumusangano waitwa akanaka chose asi chitsvambe chiri kuhurumende kuti idzike mitemo yakajeka pamwe nekurwisa huwori kuti hupfumi husimukire.\n\nVatiwo kushanda kuri kuita IMF nehurumende pari zvino kwakanaka chose uye kuchabatsira nyika zvikuru.\n\nAsi muzvinabhizimisi, VaKumbirai Katsande, vatiwo kunyange hazvo mashoko aVa Chinamasa naVaMangudya akanaka chose, makurukota ehurumende anofanira kutaura nezwi rimwe uye kana paine kupokana vanofanira kutaurira muchihwande kwete kupoptedzana pachena.\n\nSachigaro wesangano reCrisis Coalition in Zimbabwe avo vapindwao mumusangano wanhasi, Amai Sally Dura, vatiwo gurukota rezvemari rabuda pachena kuti zvinoda mubatira pamwe kusimudzira hupfumi hwenyika uye vati itariro yavo kuti vese vane chekuita nenyaya iyi vachashanda pamwe chete.\n\nZvichakadai, zvichitevera kubudirira pachirongwa cheStaff Monitored Program, bhodhi reIMF richagara musi wa 2 Kubvumbi kuti rizeye nyaya yekuti robatsira Zimbabwe here kana kuti kwete.\n\nVaChinamasa vanoti kana IMF ikaramba kubatsira Zimbabwe hupfumi hwenyika hunogona kuenda kumawere kudarika zvahuri pari zvino.\n\nAsi VaKatsande vati tariro yavo ndeyekuti zvinhu zvichafamba zvakanaka.\n\nZimbabwe ine chikwereti chemadhora bhiriyoni nemamiriyoni mazana masere uye kuIMF, WB neADB nechikwereti chemabhiriyoni masere kunyika dzakasiyana siyana uye kana igadzirisa nyaya dzayo neIMF inogona kutanga kukweteswa mari zvekari kunyange isati yabhadhara zvikwereti zvedzimwe nyika. No media source currently available ",Zimbabwe Yovimbisa Kuvandudza Zvinhu Kuitira Kuti Ikwezve IMF ne World Bank
"Mumiriri weTanzania muZimbabwe, Professor Emmanuel Mbena, vanoti nyika yavo yarasikirwa zvikuru nekushaya kwemutungamiriri wenyika yavo, VaJohn Magufuli. Asi paita muonero wakasiyana muZimbabwe vamwe vachiti mushakabvu ange ave kudzvinyirira vanhu asi vamwe vachiti vange vari mutungamiri aive negwara rakanaka pakusimudzira hupfumi wenyika yake Nekurwisa huwori. VaMbena, vaudza Studio 7 kuti VaMagufuli, avo vange vave nemakore makumi matanhatu nerimwe ekuzvarwa, vakashaya nezuro mushure mekurwara nemoyo, munhu aida nyika yake uye achitungamira mabasa ebudiriro zvekuti Tanzania yarasikrwa zvikuru nekushaya kwavo. Vati nhasi vawana mashoko enyaradzo kubva kubazi reZimbabwe rinoona nekudyidzana nedzimwe nyika, vakuru vakuru vehurumende, vamiriri vedzimwe nyika muZimbabwe nemasangano akasiyana. Vatiwo mangwana vachavhura gwaro rekuti vanhu vanobata maoko kana kuti Book of Condolences pamuzinda weTanzania muHarare asi vati vanhu vanofanira kuenda vari vashoma pachitevedza zviga zveWorld Health Organisation nebazi rehutano muZimbabwe zvekudzvirira kupararira kweCovid-19. Kunyange hazvo hurumende yeTanzania yakazivisa kuti VaMagufuli vakashaya nechirwere chemoyo, vanhu vakawandavanofungidzirwa kuti vakafa neCovid-19. VaMbena vaudza Studio 7 kuti kunyange VaMagufuli vaenda, havaoni hurumende yeTanzania ichatsauka pane zvavaiita nekuti matanho ese avaitora vaimaita nevamwe vavo muhurumende. Mumashoko avo padandemutande ravo reTwitter, mutungamiriri wenyika, VaEmmerson Mnangagwa, vati vanochema nemhuri yeTanzania neAfrica nekushaya kwaVaMagufuli. Mushandi mukuru mubazi rinoona nezvekuritswa kwemashoko mubato riri kutonga reZanu PF, VaTafadzwa Muguti, vaudzawo Studio 7 kuti Zimbabwe yarasikirwa zvikuru sezvo Zanu PF nebato riri kutonga kuTanzania reChamachamapinduzi zviine hukana kwakadzama. Vati Tanzania yakabatsira Zimbabwe zvikuru panguva yehondo, uye hondo yapera, saka kushaya kwaVaMangufuli kwavasuwisa zvikuru. Vakafanobata chigaro chemutauriri weMDC-T, VaWitness Dube, vatiwo bato ravo rinochema neTanzania nekuvarangarira panyaya dzekurwisa huwori. Mumwe mugari wemuChinhoyi, VaIsrael Nyandoro, vati mufi ange riri gamba zvikuru sei pamabatiro avakaita nyaya dzeCovid-19. Asi mutevedzeri wemutauriri weMDC Alliance, VaClifford Hlatshwayo, vashora mufi nemabatiro avakaita denda reCovid-19. Mukuru wesangano reCommunity Working Group on Health, VaItayi Rusike, vati uchave mucherechedzo kuti vezvematongerwo enyika, dzisvondo, nemasangano akasiyana kuti vanofanirwa kuterera nyanzvi dzehutano panyaya dzine chekuita nezvehutano. Vanongorora nyaya dzematongerwa enyika vakazvimirira, Dr Wellington Gadzikwa, vati VaMagufuli vakatanga zvakanaka chose asi vazoshaya varashika pagwara revaimbove mutungamiriri wenyika iyi wekutanga nyika yawana rusunguko, VaMwalimi Julius Nyerere. Hurumende yekuTanzania yatara masvondo maviri ekuchema VaMagufuli uye mutevedzeri wavo, Amai Samia Suluhu Hassan, vanotarisirwa kugadzwa kuti vatore chinzvimbo chaVaMagufulki kusvika pasarudzo dzinotevera muna 2025. No media source currently available ",Zimbabwe Inorangarira Kushaya VaJohn Magufuli vekuTanzania
"Apo nyika yatarisana nesarudzo dza2023, sechave chigariro musoro wetsuro kushaya nyanga, vanhu vakawanda vave kuvamba mapato matsva ezvematongerwo enyika anopikisa. Ko izvi zvinorevei chaizvo? Svondo rapera vaimbova nhengo yeZanu-PF VaGodfrey Tsenengau vakaparura bato ravo idzva rinonzi Front For Economic Emancipation (FEEZ). VaTsenengamu vakaudza Studio7 pachirongwa cheLiveTalk kuti vanhu vachashamisika nerwutsigiro rwavachawana musarudzo dza2023 sezvo pane vamwe veruzhinji vasiri kufadzwa nemafambisirwo ari kuitwa zvinhu mumapato makuru eMDC Alliance neZanu PF. ""Vazhinji vari kunditarisira pasi asi ndine hwaro hwekutsvaga rutsigiro rwune mutsindo sezvo ndakadzidza kubva kubato reZanu PF iro randanga ndiri nhengo kwenguva ndefu ndisati ndadzingwa mushure mekutaura kuti ndange ndisisa fare nemafambisiro ange ave kuitwa zvinhu nemutungamiri mutsva VaEmmerson Mnangagwa,"" VaTsenengamu vakaudza Studio7. Vanoti vane ruzivo rwepamusoro uye vane hwaro yekutsvetsva vatsigiri vebato rinopikisa reMDC Alliance zvekare. Muna Gunyana kwakaumbwa rimwe bato rinonzi Freedom of Rights Under Sovereign (Forus) rinotungamirwa naAmai Manyara Irene Muyenziwa. Asi nyanzvi munyaya dzezvematongerwo enyika VaEarnest Mudzengi vanova mukuru weMedia Centre vanoti kuwanda kwemapato anopikisa kunogona kupatsanura mavhoti pasarudzo dza2023. No media source currently available Vanoongorora nyaya dzezvematongerwop enyika VaRejoice Ngwenya vanotungamira sangano re Coalition For Market and Liberal Solutions vanotsinhira pfungwa dzava Mudzengi vachiri kubatana kunopa mukana vanopikisa kuti vakunde. No media source currently available ",Mapato Anopikisa Onyuka Nyika Yatarisana neSarudzo dza2023
"Muimbi ane mukurumbira zvikuru, Thomas Mukanya Mapfumo, ari kutarisirwa kupinda munyika neChitatu achibva kuOregon, Portland, muAmerica uko ari kugara. Mapfumo ari kutarisirwawo kurova mabira emusambo wake weChimurenga munyika yose achitsigirwa nevaimbi vachiri kusimukira vakawanda kusanganisa Gary Tight naJeys Marabini. Mutauriri waMapfumo, VaBlessing Vava vaudza Studio 7 kuti Mukanya ari kutanga aenda kumusha kwake kuGuruve asati aenda kunogadzirira bira rake rekutanga kuGweru nemusi weChishanu. Mabira aya ari kuitwa pasi pekukurudzira runyararo kana kuti Peace Tour. Mapfumo ari kutarisirwawo kueda kunoridza kuBulawayo, Beitbridge, Masvingo, Mutare, Kadoma, Kariba ne Victoria Falls. Mushure mekupedza makore ari muhupoteri muAmerica, Mapfumo akambodzoka muHarare muna Kubvumbi gore rapera akaridza kuCity Sports Centre umo makapinda zviuru nezviuru zvevanhu. No media source currently available   ",Thomas Mapfumo Otarisirwa muZimbabwe Nhasi
"Mutungamiri wenyika VaEmmerson Mnangagwa vasvika kuDRC kumusangano wechimakumi mana nemaviri kana kuti 42nd Ordinary Summit of the Southern African Development Community. Vatungamiri venyika gumi nenhanhatu vari kutarisirwa kumusangano uyu. Musangano uyu uri kutanga mangwana paPalais du Peuple kana kuti Parliament Building. Nyika dzinenge dziripo dzinoti Angola, Botswana, Comoros, Democratic Republic of Congo, eSwatini, Lesotho, Madagascar, Malawi, Mauritius, Mozambique, Namibia, Seychelles, South Africa, United Republic of Tanzania, Zambia ne Zimbabwe. Vamwe vakuru kubva kuAfrican Union nemamwe matunhu vari kutarisirwawo kupinda mumusangano uyu. Mutungamiri weDRC VaFélix Tshisekedi Tshilombo vari kutarisirwa kutora chigaro chekuva sachigaro weSADC kubva kuna VaLazarus Chakwera vekuMalawi. Dingindira remusangano uyu rakananga nekusimudzira hupfumi muSADC kuburikidza nemaindustry, zvirimwa uye kukwenenzvera zvicherwa zvisati zvatengeswa kunze.",VaMnangagwa Vosvika kuDRC kuMusangano weSADC
"Vashandi vehurumende vari kudya marasha zvichitevera mashoko akaturwa negurukota rezvehupfumi, VaPatrick Chinamsa nemusi weChina pavaitura hurongwa hwavo hwemashandisirwo emari yehurumende hwepakati pegore, ekuti vashandi vehurumende havasi kuwana mabhonasi kwemakore maviri kutanga gore rino. VaChinamasa vakatiwo hurumende ichabata mitero pamari dzekubatsirikana, pamusoro pekugumura vashandi vanodarika zviuru makumi maviri mabasa senzira yekuchengetedza mari yavanoti iri kungoeredzwa nemihoro yevashandi vehurumende. VaChinamasa vakati zvikamu makumi mapfumbamwe nezvitanhatu kubva muzana zvemari iri kuwanikwa nehurumende pari zvino zviri kuperera kumihoro yevashandi vayo, izvo zviri kuzoisiya isina mari yezvirongwa zvebudiriro.  Asi mashoko aya atambirwa nevashandi vakabata makano, vachiti hurumende inenge yazvisikira moto muziso kana yakatora matanho aya. Sangano revarairidzi vekumaruwa, re Rural Teachers Union of Zimbabwe ratoburitsa gwaro rekukurudzira kuti VaChinamasa vasiye basa pamwe nemutungamiri wenyika VaRobert Mugabe vasiye mabasa sezvo vakundikana kutungamira nyika. Sangano iri rinoti kana hurumende yakaenderera mberi nehurongwa hwayo uhwu, richarega kuenda kumhemberero dzezuva revarairidzi dzinoitwa munaGumiguru, senzira yekuratidza kunyunyuta kwaro. Sachigaro weApex Council Amai Cecilia Alexander vaudzawo sangano renhau reReuters kuti havasi kuzotambira hurongwa uhwu. Mutungamiri wePTUZ Doctor Takavafira Zhou vanotiwo zviri kurongwa nehurumende izvi hazvisi kuzotambirwa nevashandi sezvo isina kumbonzwawo pfungwa dzavo. ""Hurumende yamutsa hondo nevashandi, yave ku attacker vashandi saka naizvozvo kana vashandi vakaona hurumende ya declare hondo kwavari vanozvidzivirira,"" Doctot Zhou vanodaro. Doctor Zhou vanoti hurumende ine nzira dzakawanda kwazvo dzekuderedza nadzo mari yainoshandisa, dzakaita sekudimura huwandu hwemakurukota pamwe nekubvisa mari dzekubatsirika dzinopiwa vakuru vakuru vemuhurumende. ""Hurumende kana isina mari, sei ine maseneta asina zvaari kuita? sei iine ma ministers akawandisa, kana ma vice president akawandisa?"" Doctor Zhou vanobvunza. Vanoti vari kusangana pasi peApex Council neMuvhuro kuti vazeye nezvenyaya iyi, vobuda nechisungo chimwechete vachitaura nezwi rimwechete. No media source currently available Nyanzvi mune zveupfumi Doctor Prosper Chitambara vesangano reLabour and Economic Development Research Institute of Zimbabwe, vanoti VaChinamasa vakaronga zvakanaka zvekuderedza mari yainoshandisa, asi vanoti panofanirwa kunge paine nhaurirano pakati pehurumende nemasangano anomirira vashandi. ""Zvakataurwa (naVaChinamasa) zvizhinji zvakati nakeyi. Of course zvinenge zvichida kuti pave ne dialogue nema union especially panyaya dzekuderedzwa kwema pecks kwakuitwa kuma allowance nezvimwe zvakadaro,"" Doctor Chitambara vanodaro. Vanotiwo dare remakurukota renyika rakakurisa kwazvo, zvekuti panofanirwa kutorwa matanho ekuona kuti huwandu uhwu hwaderedzwa. No media source currently available   ",Vashandi veHurumende Votsamwiswa neMashoko aVaChinamasa
"Dare ramejasitiriti ratongera neChitatu ma DJ matatu kugara mujeri kwemwedzi mitanhatu mushure mekubata kwaravaita vaine mhosva yekuunganidza vanhu pavakaridza mimhanzi vakamirira kusvika kwegoredzva muHarare. Vasungwa ava, avo vanoti Arnold Kamudyariwa uyo anozivikanwa nezita rekuti DJ Fantan, muridzi wekambani inotsikisa mimhanzi yeChillspot Records, Tafadzwa Kadzimwe, uyo anozikanwa nezita remadunhurirwa rekuti Levels pamwe naTinashe Chanachimwe, uyo anozivikanwa zvikuru mune zvemimhanzi nezita rekuti Dhama, vawanikwa vaine mhosva yekutyora mirawu yeCovid 19 pamwe nemutemo wePublic Health Act. Pakutongwa kwenyaya iyi, vatatu ava vakabvuma mhosva yavaipomerwa vachiti vakanga vakaronga vanhu vavairidzira kuti vasadarike makumi mashanu sezvinotaurwa nemirawu yeCovid 19, asi vanhu vakazenge vave kungouya vachiona vachiridza mimhanzi. Mutongi wedare, Amai Vongai Muchuchuti Guwuriro, vati vatatu ava vagare mujeri kwemwedzi mitanhatu mushure mekusendeka parutivi mimwe mwedzi mitanhatu. Vati vaona zvakakodzera kuti vasungwa ava vagare mujeri sezvo vati kuvati vabhadhriswe faindi kana kushandira mahara kwechinguva kunozivikanwa nekuti community service kuchidzikisira mhosva yavakapara. Vati chirwere cheCovid 19 chiri kuuraya vanhu vakawanda pasi rose, nokudaro anotyora mitemo inobata chirwere ichi anofanorwa kurangwa zvakasimba. Mutongi wedare ati zvakaitwa nevasungwa ava zvakapinza veruzhinji munjodzi yekubatira chirwere cheCovid 19. Rimwe remagweta evasungwa ava, VaTafadzwa Hungwe, vatenda kuti izvi ndizvo zvaturwa nedare asi vati havana kufara nemutongo uyu. VaHungwe vatiwo vachakwidza nyaya iyi kudare repamusoro vachiti kunyange hazvo mukuru wevatongi munyika akati nyaya dzichange dzichinzwikwa nematare munguva ino yekuvharwa kwenyika nekuda kwechirwere cheCovid 19 dziri nyaya dzinenge dziri dzinokodzera kunzwikwa zvechimbichimbi pamwe nedze avo vanenge vachida kutongwa vachibva kudzimba dzavo, vachatora matanho ekuti nyaya iyi inzwikwe. Veruzhinji vanga vauya kuzonzwa nyaya iyi varambidzwa kupinda mumatare senzira yekutevedzera zvakatarwa nehurumende kuti vanhu vasaungane senzira yekuedza kuderedza mukana wekutapuriranwa kwechirwere cheCovid 19. No media source currently available   ","DJ Fantan, Levels naDhama Vopika Mujeri kweMwedzi Mitanhatu"
"Vamwe vashandi vekambani yeBoustead Beef Zimbabwe iyo yakanyorerana chibvumirano neCold Storage Company chekuyedza kumutsa kambani iyi vanoti havasi kuziva kuti remangwana ravo rakamira sei sezvo vose vakambomiswa basa. Asi vakuru vekambani iyi vari kuti vari kuita izvi kuti vambogadzirise zvinhu sezvo kambani iyi yange yave nemakore isiri kushanda zvakanaka. Kambani iyi ine zvibayiro zvina uye kare yainge iine vashandi churu chimwe chete nemazana mashanu vakabayirwa chitupa nevamwe vainge vasina mazana manomwe. Asi ikozvino kwasara vanodarika zana chete. Mumwe mushandi ari muHarare VaSimon Zhanda vanoti vashandi vari kunonga svosve nemuromo sezvo vari kutambiriswa mari shoma shoma zvikuru. No media source currently available Chipangamazano chekambani yeBoustead Beef Zimbabwe, VaReginald Shoko vanoti kambani yavo inoda nguva sezvo CSC yange yave nemakore isiri kushanda. No media source currently available ",Vashandi veCSC Votyira Mabasa Avo Kukambani Itsva yeBoustead Beef
"Chikwata chemaWarriors chirikupinda munhandare nekukurumidza pane zvanga zvakarongwa kurwira nzvimbo ye 2021 Africa Cup of Nations zvichitevera shanduko yemazuva ekutamba yaitwa neveConfederation of African Football. Gwaro rabuditswa neveCaf rinoti Zimbabwe yave kuzotamba mitambo yayo miviri neAlgeria musi wa 23 na 30 Kurume kwete 30 Nyamavhvhu na 8 Gunyana izvo zvaive zvambotarwa. Izvi zvauya mushure mekunge veCaf ava vashandurawo mazuva achatambwa mafainari eAfcon 2021 kubva muna Chikumi kudzoka muna Ndira wegore rinouya nemhaka yemamiriro anofungidzirwa kuti anenge akaita kunze muCameroon. VeCaf vanoti muna Chikumi kunenge kuchipisa zvinotyisa muCameroon izvo vanoti zvinogona kukanganisa makundano ezvikwata makumi maviri nezvina aya. Pari zvino, Algeria ndiyo iri kutungamira gungano rezvikwata zvina rine Zimbabwe iine mapoinzi natanhatu, mapoinzi maviri pamusoro pemaWarriors. Kunyange hazvo maDesert Foxes aya asati adyiwa uyezve ari iwo ane mukombe weAfrica uyu muzvinabhizimisi VaObert Masvotore vanoti Algeria unokwanisa kupunzirwa pasi apo ichashanya muZimbabwe. Botswana ine pondi imwechete, asi Zambia haina kana poindi kubva mumitambo miviri. Zvikwata zviviri kubva mugungano iri ndizvo zvinobudirira kuenda kumafainari. MaWarriors achatamba neBotswana muGaborone muna Chikumi, vachizopedzisa mitambo yavo vari pamusha neZambia musi wa 8 Gunyana. Asi Zimbabwe haisati yave nemurairidzi wechikwata chemaWarriors panguva iyo mazuva emitambo ari kuswedera. VeZifa Technical Commiitee vakasangana mukupera kwesvondo kuongorora matsamba evari kuda basa asi havana kuzivisa kuti wavasarudza ndiani. Asi ruzhinji muZimbabwe kusanganisira VaProsper Mushayi vanoti ino haisi nguva yekushandura shandura zvinhu vachiti ivo Joey Antipas uyo aive panyanga pamitambo miviri yemakundano aya ndiye anofanira kupihwa basa iri. Zimbabwe yabudirira kanokwana kana kuenda kumafainari emakundano mumakore anoti 2004, 2006, 2017, na2019 vachishandisa varairidzi vemuno. Aimbove mubati wepembe muPremier Soccer League VaSam Hamandawana vanoti vachitarisa makandirwo ari kuitwa zvibodzwa naTino Kadewere anotambira Le Havre kuFrance uyyo ari kudiwa nezvikwata zvakawanda muEurope nekuBrazil, nematambiro ari kuita Khama Billiart uyo akakuvara hake parizvino pamwe nekuti Knowledhe Musona uyo akabva kuAnderletch achienda kuAS Eupen achibva amwisa mumutambo wake wekutanga nechikwata ichi. Mushure mekumbomiswa kweNational Sports Stadium neRufaro Stadium neveCaf zvichinzi hadzikodzere kutambirwa nhabvu yepamusoro-soro, maWarriors angangoshandisa Barbourfields Stadium mumitambo yavo yepamusha. Zvichakadaro, chikwata chenyika chemutambo wekiriketi chemaChevrons chatanga mutambo wacho wekutanga wemaTests neSri Lanka zvinodakadza mushure mekukanda maranzi zana nemakumi masere nemapfumbamwe (189) varasikirwa nevatambi vaviri chete. Kevin Kasuza ndiye akashura muHarare Sports Clun mare pamberi pechaunga nezuro nekukanda maranzi makumi matanhatu nematatu (63) mumutambo wake wekutanga wemaTests. Chimwe chakafadzawo veruzhinji ndechevatambi vechidiki varikupihwa mukana avo vanosanganisirawo Prince Masvaure naAinsley Ndlovu pamusoro paKasuza. Uyu mutambo weZimbabwe wekutanga wemaTests kwapera gone nemwedzi mina. Mutambo uyu uyo wakazomiswa nezuro manheru nemhaka yemagetsi wasimudzira zvekare nhasi sezvo urikuenderera mberi kusvika musi weChina apo urikusvika kumagumo.",CAF Inoti MaWarriors neZvimwe Zvikwata Vakurumidze Kutamba Mitambo yeAfrica Nations Cup
"Amai Clinton pamwe nemamwe masangano anopa rubatsiro ari pasi peUnited Nations vakashora mutungamiri wenyika vaVaRobert Mugabe nekushoropodza kwavakaita tsika yechingochani apo vakataura pamusangano weUnited Nations. Nyanzvi munyaya dzezvekudyidzana nedzimwe nyika VaClifford Mashiri avo vakamboshanda kumuzinda weZimbabwe kuEthiopia vari kuyambira hurumende yeZimbabwe kuti irege kukokera mhepo yakasenga mamera mutswanda nekutukirira vari kukwikwidza musarudzo dzekumirira maDemocrats muAmerica, amai Hillary Clinton. Amai Clinton pamwe nemamwe masangano anopa rubatsiro ari pasi peUnited Nations vakashora mutungamiri wenyika vaVaRobert Mugabe nekushoropodza kwavakaita tsika yechingochani apo vakataura pamusangano weUnited Nations. Asi mai Clinton vakatosvorana neZimbabwe apo vakati Zimbabwe ine vamwe vari kuita zvechingochani vari mutirongo. Kunetsana nekukandirana makobvu nematete uku kuri kuuya apo Zimbabwe iri kukumbira mari yekutenga mapiritsi emaARV kubatsira vanorarama nehutachiona hweHIV/AIDS kusangano reClinton Foundation. Asi mutauriri waVaMugabe, VaGeorge Charamba vakati hakuna kana mumwe chete zvake ari mujeri. Mukuru wesangano rengochani munyika reGALZ VaChesterfield Samba vatiwo hapana nhengo dzavo dziri muhudungwa. No media source currently available   Nhengo yePolitburo yeZanu-PF VaMunyaradzi Paul Mangwana vanoti mashoko aamai Clinton haana nematuro ose. No media source currently available  Asi nyanzvi munyaya dzezvekudyidzana nedzimwe nyika uye vakamboshanda kumuzinda weZimbabwe kuEthiopia VaClifford Mashiri vanoti Zimbabwe infanira kutaura nevamiririri veAmerica munyika kana kuAmerica kwacho kwete kukwira pachitsuvi ichitukirira pedzozve yonokumbira mari. No media source currently available ",Zimbabwe Yonetsana naAmai Hillary Clinton paNyaya yeNgochani
"Komisheni inoona nezvekuenzaniswa kwemikana pakati pevanhukadzi nevanhurume yeZimbabwe Gender Commission, inoti yakamira kuferefeta nyaya yaipomerwa VaWalter Magaya veProphetic Healing and Deliverance Ministries, yekuita tanga wandida kumadzimai emusvondo mavo mushure mekunga VaMagaya vapikisa ongororo iyi kudare reHigh Court. Godwin Mugwaro rekomisheni iyi rakaturwa kuparamende, komisheni iyi inoti yainge yatotanga kuongorora VaMagaya mushure mekunge paita zvichemo zvekuti VaMagaya vaisabata nenzira yakanaka madzimai emusvondo mavo nevamwe vaienda kusvondo kwavo kunonamatirwa. Zvichitevera zvichemo izvi, masangano anomirira madzimai munyika achishanda pasi peWomens’ Coalition akakurudzira Gender Commission nemapurisa kuti vaongorore nyaya iyi izvo zvakazoita kuti kimosheni iyi itange ongororo yayo sezvainosungirwa kuita pasi pemutemo weZimbabwe Gender Commission Act. Gender Commission inoti haina kuzopedza ongororo sezvo VaMagaya vakapikisa danho iri kuHigh Court uko isati yanzwikwa. Nyaya yaVaMagaya ndeimwe yenyaya makumi matanhatu dzakaongororwa nekomisheni iyi gore rapera. Komisheni iyi inoti nyaya dzekushungurudzwa kwemadzimai kana kuti Sexual Harassment ndidzo dzainge dzakawanda, koitawo nyaya dzemhirizhonga mudzimba, kutyorwa kwekodzero dzemadzimai nedzimwe. Makambani akaferefetwa nenyaya dzeSexual harassment anosanganisira Department of Immigration, National Railways of Zimbabwe, Intertoll Zimbabwe neCasadella Buscuits Private Limited. Sachigaro weWomen’s Coalition Muzvare Evernice Munando vaudza Studio 7 kuti vari kushushikana zvikuru kuti nyaya dze sexual harassment dziri kuramba dzichikwira munyika. Vanotiwo panofanira kudzikwa mitemo inoranga vanopara mhosva iyi vachiti pari zvino mitemo nematare edzimhosva zvinorerutsira vanopara mhosva iyi. Sachigaro vekomiti yeparamende inoona nezvemadzimai , Amai Chido Madiwa, vaudza Studio 7 kuti komiti yavo inoshushikani zvikuru nekuwanda kuri kuita nyaya dze sexual harassment vachiti vazhinji vanoshungurudzwa havaman’ari. Amai Madiwa vanotsangura kuti ongororo yavakaita yakaratidza kuti kunyange hazvo paine mutemo weDomestic Violence Act panotodiwa mumwe mutemo wekurwisa sexual harassment. Gender Commission inoti kunyange hazvo dzimwe dzenyaya makumi matanhatu dzakamhan’ara dzakapera, dzimwe dzakaendeswa kumatare edzimhosva uye dzimwe kumapurisa. Asi inotiwo yakasangana nedambudziko rekuti vamwe vaipomerwa mhosva vairamba kupindura mibvunzo kana kutadza kuenda kumisangano. No media source currently available ",Gender Commission Inoti Yakamira Kuferefeta Prophet Magaya Mushure Mekunge Vaenda kuDare
"Mutungamiri weMDC VaMorgan Tsvangirai vanonzi vakaita musangano nemusi weMuvhuro nasachigaro webato ravo VaLovemore Moyo mushure mekuburitswa kwemashoko akasiyana panyaya yekuti sei vatungamiri vebato vakatadza kunoviga mumiriri weNkulumane mudare reparamende VaThamsanqa Mahlangu nemusi weMugovera. Mutauriri weMDC VaObert Gutu vakaburitsa mashoko kuvatori venhau vachiti vatungamiri vebato vainge vatadza kunoviga VaMahlangu nenyaya yekunetsana kwemhuri yemushakabvu. VaGutu vaudza Studio 7 kuti paikandiranwa makobvu nematete zvakapa kuti Standing Committee yebato ravo iite musangano muhotera yeHoliday Inn yaigara VaTsvangirai kuBulawayo vakatenderana kuti zvainge zvisingaite kuti vaenda kumarinda pamwe nehutungamiri hwebato ravo. Asi VaMoyo vakaburitsa mashoko anopikisana naVaGutu vachiti zvainge zviri zvinhu zvinoshoresa zvikuru zvekuti vainge vakundikana kunoviga VaMahlangu. Pavatungamiri vose, mumiriri weKuwadzana East VaNelson Chamisa ndivo chete vakakwanisa keunda kumarinda. Bato reMDC rinonzi raitazve kunetsana kwakanyanya kunyangwe bato iri riri kupumha vatori venhau huroyi richiti ndivo vari kunyora manyepo. Asi VaGutu vanoti havo vatungamiri vebato vachazoenda vose kunyaradzo yaVaMahlangu. No media source currently available  ",VaTsvangirai Voita Hurukuro naVaMoyo neNyaya yeBongozozo paKuvigwa kwaVaMahlangu
"Bato rinopikisa reNational Patriotic Front kana kuti NPF rakurudzira mutungamiri wenyikaVaEmmerson Mnangagwa kuti vasiye chigaro richiti zviri pachena kuti vakundikana kutungamira nyika. Mumashoko kuvatori venhau, mutauriri webato iri VaJelousy Mawarire vati vari kurwadziwa zvikuru nemashoko ekuti pane vanhu vaurayiwa mukururatidzira kuChitungwiza. Vanhu vange vachiratidzira kutiu havasi kufara nemamiriro akaita zvinhu munyaya dzezve hupfumi. VaMawarire vati kuratidzira uku handi munongedzo wekuti pane vave kupfurikidza mwero munyika asi zvinoratidza kuti hupfumi hwenyika hwaenda kumawere. Vati nenyaya yekusagadzikana kwezvinhu munyika, VaMnangagwa nevamwe vavo vanofanira kuenda pamudyandigere vosiyira vana veZimbabwe kuti vazvitungamire kunyukura nyika mumadhaka mairi. Hatina kukwanisa kubata mutauriri weZanu-PF VaSimon Khaya Moyo kuti tinzwe divi ravo panyaya iyi. ",NPF Inoti VaMnangagwa Ngavasiye Chigaro
"Nekuona dambudziko rinosanganikwa naro nevanenge vashaikirwa nehama kana shamwari kunze kwenyika, zvimwe zvizvarwa zveZimbabwe zviri muAmerica zvakabatana neNyaradzo Funeral Home mukushambadza chirongwa chekambani iyi cheSahwira International Plan, icho chinonzi chinobatsira vari kunze kwenyika panguva dzekushaikirwa. Chimwe chezvizvarwa zveZimbabwe zviri muchirongwa ichi, VaEsau Mavindidze, vanoti ivo nevamwe vavo vatanhatu vakabatana vakaumba kambani yeMKI, iyo yakazobatanawo neNyaradzo Funeral Home mukutengesa chirongwa ichi. VaMavindize, avo vari mudunhu reNorth Carolina muAmerica, vanoti chikuru chakavasunda kuti vatore matanho aya ndechekuona kutambura kunoita vanenge vasara vachiedza kuunganidza mari yekuchengeta hama yavo zvine chiremera. ""Sekuziva kwamunoita, zvizvarwa zveZimbabwe zvapararira pasi rose, saka panga pasina an organized funeral policyyakaita seyatangwa iyi yeSIP, Sahwira International Plan. Saka iplan inobva kuNyaradzo as their international division ino cover maZimbabweans ari mu diaspora, VaMavindidze vanodaro. VaMavindidze vanoti vanoona kazhinji mumwe akashaika ari kunze kwenyika hama neshamwari dzinoumba homwe yeGo-Fund-Me yekuedza kuunganidza mari yekuviga munhu uyu kana kuendesa mutumbi wake kumusha, danho ravanoti rinorwadza vasara. ""For us it's a community service also nokuti sekutaura kwandamboita, togara tichingoona hama dzedu dzashaika tinoita maGo-Fund-Me. Tikaona kuti aah, apa tika teamer up nekambani ine good reputation seNyaradzo panyaya dzokuviga vanhu noku repatriator I think tinenge taita zvine musoro,"" vadaro VaMavindidze. Chirongwa ichi chinonzi chinopa mukana kumhuri ina baba naamai nevana vari pasi pemakore makumi maviri nematatu, uye vabereki pamwe nehama dziri munyika yavagere kana vari kumusha kuitira kuti vachengetedzwe zvine chiremera. Zvinonzi kana anenge apinda muchirongwa cheSahwira International Plan ichi ari oga asina mudzimai kana murume, anokwanisawo kunyoresa vana vake vane makore ari pasi pemakumi maviri nematatu kana hama dzake dzinosanganisira vabereki nemadzitezvara, uye dzimwe hama dziri munyika yaagere kana kumusha. Zvichienderana nekuti munhu asarudza homwe ipi yechirongwa ichi, kana ashaika kana kushaikirwa, anokwanisawo kubatsirwa nekutakurwa kwemufi kuenda kumusha, kutengwa kwechikafu, bhokisi, kuwaniswa kwebhazi rekutakura hama, nezvimwe zvakawanda zvinosanganisira matiketi maviri endege ehama dzinenge dzichizoperekedza mufi. VaMavindidze vanoti munhu anenge apinda muchirongwa ichi haazoremerwi zvakanyanya sezvo achizotarisirwa kunge achibhadhara mari shoma shoma kwazvo pamwedzi. No media source currently available ",Vari Kunze kweNyika Voumba Kambani Inoshanda neNyaradzo Funeral Home
"Sangano reZimbabwe Lawyers for Human Rights riri kushora mapurisa nekusunga vana vechikoro vatanhatu vachivapomera mhosva yekukonzera mhirizhonga muBulawayo. Vana ava vakasungwa paBurombo Flats nemusi we Mugovera uye vakamiswa pamberi pedare neMuvhuro vakabviswa muhusungwa vachiendeswa mumaoko evabereki vavo. Vachuchusi vehurumende vanoti vana ava vainge varatidzira musi weChitatu uye vakavhara migwagwa nevamwe vanhu mazana mashanu uye vakanoba zvinhu muchitoro cheMzilikazi Supermarket. Vatanhatu ava vanoti Brighton Bvirindi ane makore gumi nemana wekuLobengula Primary School, Thabo Mhlanga, ane makore gumi nemanomwe wekuMzilikazi High School, Welcome Nkomo ane makore gumi nemashanu weku Sobukazi High School, Billy Chivhunge ane makore gumi nematanhatu wekuSobukazi High School, Blessing Phiri ane makore gumi nematanhatu wekuMzilikazi High School uye Bernard Mpofu ane makore gumi nemashan u wekuSobukazi High School. Vatanhatu ava vari kumiririrwa nemagweta eZLHR anoti VaLizwe Jamela naVaJonathan Tsvangirai. Amai Patience Moyo avo vanoshanda neJustice for Children Trust vatiwo pasi pemitemo yenyika vasati vabva zera vanenge vasungwa vanofanirwa kuchengetedzwa mumaoko evabereki vavo. Dare rakabvumawo kuti vamwe vanhu vakasungwa mushure memhirizhonga vabhadhare mari yechibatiso ukuwo mapurisa achinzi ari kuramba achisunga vanhu pamusoro pemhirizhonga iyi. VaTanaka Muganyi rimwe remagweta ari kumiririra vamwe vanhu makumi masere nevashanu vakasungwa mumhirizhonga yesvondo rapera vaudza Studio 7 kuti vanhu ava vanzi vabhare mari yechibatiso inosvika madhora makumi masere pamunhu wega wega. Kune vamwe vanhu makumi maviri nevaviri vakamiswa pamberi pedare nemusi weMugovera vachipomerwa mhosva yekuita mhirizhonga. Pavanhu ava painge pane vasati vabva zera gumi nevashanu. Vanoziva zviri kuitika vanoti vanhu vachiri kuramba vachisungwa vachiunzwa kumatare muBulawayo pamusoro pekuratidzira kwevhiki rapera iyi. Mune imwewo nyaya, muteveedzeri wemutungamiri webato reMDC-T Muzvare Thokozani Khupe vanoti madzimai ebato ravo achatanga kuratidzira kusafara kwavo nekutambura kweveruzhinji munyika pasi pechirongwa chinonzi “Rovai mapoto.” Muzvare Khupe vaudza Studio 7 parunhareuta reBulawayo kozoitwazve muguta guru reHarare muvhiki rinotevera. Muzvare Khupe varamba maonero ekuti bato ravo rave kuda kuedza kuwana mbiri nekudawo kupindira mukuratidzira vachiti bato ravo ndiro rakatanga nyaya yekuratidzira. Varambawo mashoko ehurumende ekuti pane vekunze vari kupesvedzera vanhu munyika kuti varatidzire. Vanhu munzvimbo dzakasiyana-siyana munyika vakagara kudzimba pakati pesvondo rapfuura vamwe vakaratidzira mumigwagwa vachiti hurumende inofanirwa kugadzirisa matambudziko akatarisana nenyika. Vamwe vari kutungamira hurongwa uhu vanoti vacharatidzira zvekare svondo rino risati rapera kana hurumende ikasabuda nezvakati tsvikiti zvinogadzirisa kutambura kuri kuita veruzhinji.",Magweta Oshora Mapurisa neKusunga Vana Vadiki kuBulawayo
"Mutungamiriri wenyika vari mutungamiri webato reZanu PF, VaEmmerson Mnangagwa, \nvavhura musangano wevechidiki webato ravo, vachivakurudzira kuti vabatsire hurumende kutsvaga nhunzvatunzwa idzo vati dziri kuvhiringa hupfumi hwenyika nekuchinja mari yekunze pamusika mutema. VaMnangagwa ndivo vange vari munyarikani pamusangano wevechidiki webato ravo uyo uchasarudza vatungamiriri weYouth League watanga muHarare nhasi. \n\nVaMnangagwa nemakurukota avo vagara vachiti matambudziko atarisana nehupfumi akaita sekukwira zvakanyanya kwemitengo yezvinhu uye kushaya simba kwedhora ari kukonzerwa nevemabhizimisi vari kuda kukonzera kusagadzikana munyika. VaMnangagwa vati. Asi vakafanobata chigaro chemumwe mutevedzeri wemutungamiri webato rinopikisa reCitizens Coalition for Change VaTendai Biti avo vaimbova gurukota rezvemari vanoti kutadza kutungamira nyika ndiko kwakanda nyika mukanwa mamupere. \n\nZanu PF Youth League yakatoita chisungo chekuti VaMnangagwa vave chete mumiriri webato reZanu PF musarudzo dzemutungamiriri wenyika muna 2023 uye chisungo ichi chichasimbaradzwa pamusangano wanhasi. \n\nMusangano uyu unotarisirwa kuita sarudzo dzevanyori vezvikamu nevatevedzeri vavo pamwe nekuarudzawo mutevedzeri wemunyori wechikamu chevechidiki. Asi VaMnangagwa ndivo vanodoma munyori wevechidiki uyo anovamirira muPolitburo. \n\nVaMnangagwa vatiwo bato ravo riri kugadzirira vechidiki kuti vatore zvigaro zvekutonga mumusangano nemunyika vachiti ndosaka vese vechidiki vari kusiya zvigaro muYouth League vave kupihwa zvigaro muCentral Committee yebato iri. \n\nVatiwo vachashaya zvigaro pamusangano wanhasi vachapihwa zvinzvimbo muCentral Committee vasina kukwikiwdza kana kuti maEX-officio members.\n\nVatiwo apo vechidiki vachaita sarudzo dzavo, havasi kuda vanhu vanobira kana kushandisa mari vachiti bumbiro remutemo webato rinofanira kuremekedzwa. \n\nVaMnangagwa vatiwo apo vakashandisa pfuti kusungungura Zimbabwe vari vadiki, vechidiki vemazuvano, vanofanira kushandisa njere nemichina yechizvizvino kutsvagira Zanu PF rutsigiro pamwe nekuona kuti vanhu vavhotera bato iri zvine mutsindo musarudzo dzegore rinouuya. \n\nVati Zanu PF ichaita kuti vechidiki vabudirire mumabasa avo. Vatendawo masangano evechidiki akaita seZimbabwe Congress of Students Unions, Young Women for Economic Development neMan BelieveED awo anotsigira bato ravo vachiti vechidiki vanofanira kusiyana nenyaya dzekushandiswa kuratidzira vachipisa midziyo yevanhu asi kuti vanofanira kutsvaga mari nekupinda muzvirongwa zvevechidiki izvo vari kupihwa nehurumende yavo.",VaMnangagwa Vokuridzira “Youth League” Kuti Ivabatsira Kutsvaga Vari Kutengesa Mari Pamukoto.
"Veruzhinji vanoti havasi kufara nemashandiro ari kuita mapato ose anopikisa munyika pakatariswa kuoma kuri kuramba kuchiita hupfumi hwenyika. Veruzhinji vanoti havasi kufara nemashandiro ari kuita mapato ose anopikisa munyika pakatariswa kuoma kuri kuramba kuchiita hupfumi hwenyika. Vanhu vazhinji munyika vanoti havasisina tarisiro kubva kumapato anopikisa hurumende yeZanu PF kunyange hazvo pasina chiri kufamba muhurumende zvikuru sei panyaya dzehupfumi. Mumwe wevanhu ava, ndiMuzvare Winnet Chipaga, avo vanogara mumusha weWarren Park muno muHarare. No media source currently available Muzvare Chipaga vanoti chinonyanyovarwadza kunyarara kwakaita mapato aya zvikuru MDC inotungamirwa naVa Morgan Tsvangirai iyo yavanoti yanga yakatarisirwa neveruzhinji kuti itore masimba kubva kuZanu PF. Zvataurwa naMuzvare Chipaga zvatsinhirwa naAmai Grace Chakazamba vanogara mumusha weMabelreign. Amai Chakazamba vanoti chiri kurwadza ndechekuti mapato anopikisa ese akangoti tuzu izvo zvinhu zvakaita manyama amire nerongo munyika zvikurusei panyaya dzekushayikwa kwemabasa. Mumwe mugari wemuHarare, VaJames Jemwa, vanotiwo MDC inotungamirirwa naVaTsvangirai iri kuswera ichipedzera matombo kuzvidhiidhii inzo njiva dzichauya. VaJemwa vanoti kunze kwekuti vari mubato iri vabatane, vakuru-vakuru mubato iri vari kupedzera masimba mukurwisana kunze kwekuti vatarisane nematambudziko akatarisana nenyika. VaPhibion Charumbira, avo vanogara kuMbare vatsinhirawo zvataurwa naVa Jemwa vachiti hapana chinofamba kana mapato anopikisa akasabatana kuti aite chirwirangwe pasarudzo dzemuna 2018. Vati izvi zvinonyanyodaro nepamusana pekuti MDC yapatsanuka kakawanda kubva payakavambwa muna 1999 zvokuti haisisina kusimba kuti ingamisidzane neZanu PF musarudzo dzinotevera. Asi mutauriri weMDCT, Va Obert Gutu, varamba mashoko ekuti mune kurwisana mubato ravo zvichitevera musangano wekongiresi yebato iri uyo wakasarudza hutungamiri hutsva. Va Jemwa vanoti tarisiro yavo yave kubato rePeople First iro risati raparurwa zviri pamutemo rinonzi rinotungamirwa nevaimbova mutevedzeri wemutungamiri wenyika, Amai Joice Mujuru. Va Jemwa vanoti People First inofanira kutarisa zviri kutadzwa nemamwe mapato anopikisa akaita seMDC, Zapu, People Democratic Party nemamwe kana ichizoita mutsindo. Zvichakadai, vanoongorora nyaya dzezvematongerwo enyika, Va Sydney Chisi, avo vaimbove mutungamiri wesangano re Yidez, vaudza Studio 7 kuti MDC inofanira kudzokera kuvanhu kuitira kuti inzwe kuti veruzhinji vari kuda chii kana yakamira pachokwadi panyaya dzekurwira zvido zveveruzhinji. Kugunun’una kuri kuita veruzhinji nekutadza kukunda musarudzo dzose dzapfuura kwava kupa veruzhinji kuti vafunge kuti mapato ose anopikisa atsingire munhu mumwechete pasarudzo dzemuna 2018. Va Gutu vanoti nhaurirano dzekuumba mubatanidzwa wemapato anopikisa dzave pachinhanho chakakura kwazvo zvekuti veruzhinji vanofanira kugara vakateya nzeve. Studio7 haina kukwanisa kunzwa kumamwe mapato madiki ezvematongerwo enyika kuti tinzwe divi ravo. Kudzamara mapato anopikisa atanga kusimudza musoro panyaya dzezviri kunetsa munyika, veruzhinji vacharamba vachiita sevanhu vakamira pachiteshi vakamirira bhazi rafira panzira. ",Mapato Anopikisa Obvunzwa Kuti Aripi Achisiya Zanu PF Ichitamburisa Veruzhinji
"Muzinda weAmerica muZimbabwe wabvisa mari inoita mamirioni maviri nemazana mashanu ezviuru zvemadhora kuti ishandiswe mukubatsira vanhu vanoita zviuru zana nemakumi matatu nezvitatu vakavhiringwa nedutumupengo re Cyclone Idai kumatunhu eChipinge neChimanimani. Zvimwe zvabatsirwa nazvo zvinosanganisira zviuru zviviri zvematani emapfunde, mafuta ekubikisa nezvimwe zvekudya zvinovaka muviri. Mumiririri we America muZimbabwe, VaBrian Nichols, vati America inomira nevanhu veZimbabwe panguva yakaoma iyi. Mari nezvekudya izvi zvatambidzwa kusangano rinobatsira vanhu nezvekudya, reWorld Food Program. Zvichakadaro, rimwe remasangano arikubatsira mumatunhu akawirwa nenjodzi, reAngels Foundation, rinoti basa rekubatsira vanhu riri kuenderera mberi kunyangwe hazvo pane zvizhinji zvinodiwa. Mukuru wesangano iri, VaEdmore Munyoro, vaudza Studio 7 kuti vanhu varambe vachiedza kubatsira uye tisakanganwa kuti vanhu vazhinji vanoda rubatsiro rwekutanga patsva sezvo zvese zvavakange vainazvo vasisina. No media source currently available ","America Inopa Mari, Chikafu kuVanhu Vakavhiringwa neDutumupengo reCyclone Idai kuManicaland"
"Meya weguta reBindura VaBrian Kembo vanoti zvaive nani kuti vanhu vakadhirikirwa nemugodhi paRan Mine pedyo nedhorobha iri vavigwe havo ipapo nekuti hapachina kana tarisiro yekuburitsa mutumbi kana mumwe chete zvawo. Asi vati izvi zvinonetsawo nekuti hapana ari kuziva kuti mumugodhi umu mune vanhu vangani. Vanhu vanonzi vari pakati pemakumi matatu nemakumi mana ava vakadhirikirwa nemugodhi musi wa25 Mbudzi. Vari kutungamira basa Engineer Michael Munodawafa vanoti basa rakamira nekuti mugodhi wakadhirikira zvekuti unogona kuva njodzi kune vari kuyedza kununura. Basa rekuyedza kufukunura vanhu ava ramiswa nemvura uye kusagadzikana kwevhu repamugodhi uyu. Munwe imweo nyaya, vamwe vanhu vatanhatu vaichera gorighe kuMatshetshe kuEsgodini vakadhirikirwawo nemugodhi uye basa rekuvafukunura rakamira zvakapa kuti imwe hama yavo ikwidze kumatare mutungamiri wenyika VaEmmerson Mnangagwa nemamwe makurukota avo vachiti havasi kuvasuma kuti chii chichaitwa mune remangwana pakufukunura hama dzavo. Vanhu vakawanda munyika vari kufira mumigodhi vachichera goridhe sezvo munyika musina mabasa. No media source currently available  ",Nekushaya Tariro Vamwe Voti Mughodhi WeRan Mine Uitwe Havo Guva reVanhu Vakadhirikirwa
"Kutongwa kwemutungamiri wenyika yeAmerica, VaDonald Turmp, panyaya mbiri dzavari kupomerwa dzekushandisa hofisi yavo zvisizvo pamwe nekuzvidza paramende, kwatanga mudare reseneti. Dare iri rine nhengo zana, makumi mashanu nenhatu dziri dzebato riri kutonga reRepublican Party, makumi mana neshanu dziri dzebato rinopikisa reDemocratic Party kuchitiwo nhengo mbiri dzakazvimirira. Nhengo dzose dzedare iri dzose dzinofanirwa kunge dziri mudare iri. Mutongi mukuru wematare muAmerica, Chief Justice John Roberts, ndivo vari kutungamira dare iri sasachigaro waro, vachibatsirwa nemaseneta aya, ayo anenge achishandawo sevatongi. Mutauriri wedare reseneti, VaMitch McConnell, vebato reRepublican Party rinovewo zvakare bato raVaTrump, vakazivisa nezvemitemo ichatevedzwa mukutongwa kwenyaya idzi. Dare iri rinotarisirwa kutora nguva sezvo pachitarisirwa kuti mativi ose ari maviri aine nguva yakareba inosvika maawa makumi maviri nemana ekupa humbowo hwawo, izvo zvinonzi zvinogona kuita kuti nyaya idzi dzitongwe pakati peusiku. Asi veruzhinji vari kushoropodza danho rinonzi rakatorwa nebato reRepublican Party rekuti nyaya idzi dzitongwe vanhu varara. Nyanzvi mune zvematongerwo enyika vachidzidzisa paMalone University iri kuOhio muAmerica, Doctor Moses Rumano, vanoti vanoona kunge hurongwa hwekuendesa VaTrump kudare uhwu hwakanaka sezvo zvichiratidza kuti hapana ari pamusoro pemutemo muAmerica. Doctor Rumano vanoti izvi zvinofanirwawo kunge zvichiitwa nenyika dzakaita seZimbabwe neAfrica yose zvekuti hapana anofanirwa kunge ari pamusoro pemutemo. ""Zimbabwe neAfrica ine zvizhinji zvainodzidza pane zviri kuitika izvi. dai zvakadaro pasi rese zvinotiitira zvakanaka kuti hapanaba mutungamiri ari pamusoro pemutemo wenyika, mutemo wenyika ndiwo uri pamusoro pemutemo wenyika. Mutemo wenyika ndiwo uri pamusoro, ndounofanirwa kushandiswa kutungamira nyika dzese,"" Doctor Rumano vanodaro. No media source currently available ","Dare reSeneti muAmerica Rotanga Kutonga Mutungamiri weNyika, VaDonald Trump"
"Hurumende yeZimbabwe iri kupomerwa mhosva yekusamisa kushungurudzwa kwevanhu, kunyange hazvo paine humbowo hwekuti vanhu vari kushungurudzwa. Imwe nyanzvi mune zvematongerwo enyika inoti zviri kuitika munyika zvekupambwa pamwe nekushungurudzwa kwevanhu, uye kusungwa kwevashandi, vemasangano akazvimirira pamwe nevemapato anopikisa zviri kuitika munyika pari zvino, hazvina kusiyana nezvaiitika munguva yehutongi hwaVaRobert Mugabe kanawo vaive mutungamiri weRhodesia, VaIan Douglas Smith. Doctor Pedzisai Ruhanya, avo vari kuita zvidzidzo zvepamusorosoro paUniversity of Johannesburg muSouth Africa, vanoti zviitiko izvi zvinoratidza kuti mutungamiri wenyika, VaEmmerson Mnangagwa, havana kukunda musarudzo dzakaitwa gore rapera. Doctor Ruhanya vanoti kusagadzikana kwehutungamiri hwavo ndiko kuri kupa kuti VaMnangagwa varambidze vanhu kuungana vachitya dzokororo yezvakaitika muna Mbudzi 2017, apo VaMugabe vakabviswa pachigaro. VaRuhanya vanoti vatungamiri vemuZimbabwe vachazopepuka chete kana pakaita mumwe wavo anosungwa achimiswa kumatare anotongwa mhosva dzekutyorwa kwekodzero dzevanhu, akaita sekuHague, kuNetherlands. Munguva yehutongo hwaVaMugabe, vanhu vakawanda vaisungwa, kushungurudzwa pamwe nekutsakatika, veruzhinji vachipomera mapurisa, mauto pamwe nevasori mhosva yekutyora kodzero dzevanhu vachitumwa nehurumende. Zvimwe chetezvo zvinonzi zvaiitikawo munguva yehutongo hwevadzvanyiriri muRhodesia, apo vanhu vaipambwa vachitsakatiswa, kusungwa pamwe nekushungurudzwa nehurumende. No media source currently available ",Kuenderera Mberi kweKutyorwa kweKodzero dzeVanhu Kwoshoropodzwa
"Dare remakurukota ehurumende rakabvumirana kuumba mutemo wekomishini yakazvimirira inotambira zvichemo zvevanhu pamusoro pemabatirwo avo nemasoja, mapurisa, vasori nemamwe mapazi ane chekuita nezvekuchengetedzwa kwenyika. Vachitaura mushure memusangano wemakurukota neChipiri masikati, gurukota rezvekubusiswa kwemashoko, Amai Monica Mutsvangwa, vakati bhiri mutemo weZimbabwe Independent Complaints Commission, richapa vanhu mukana wekumhangarira masoja, mapurisa, vasori nevamwe uye nemapazi ane chekuita nekuchengetedzwa kwenyika, kana richinge rava mutemo Amai Mutsvangwa vakati komishini iyi ichaongorora zvichemo zvevanhu pamusoro pemapurisa, masoja, vasori nevamwe vanoshanda mumapazi ekudzivirirwa kwenyika. Gweta rinoshandira kuCanada, VaSilas Chekera, vanoti sekuona kwavo, chinangwa chebhiri iri chinhu chakanaka zvikuru sezvo pagara paine kunyunyuta kwevanhu pamusoro pezvinoitwa nemapurisa, masoja nevasori. VaChekera vanoti vanovimba kuti komishini iyi, kana yave kushanda, icharegerwa ichiita basa rayo nemazvo, kwete kuzomanikidzwa kuita basa rayo yakarerekera kuhurumende, sezvavanoti zviri kuitwa nemamwe makomishini aripo. No media source currently available    ",Hurumende Inoda Kuumba Komisheni Inonzwa Zvichemo zveVanhu
"Hurumende yavimbisa zvakare kuti ichaferefeta nyaya dzose dziri kupomerwa mamwe makambani ezvizvarwa zvekuChina zviri kupomerwa mhosva dzekutyora kodzero dzevashandi. Izvi zviri kuuya hazvo apo muzinda weChina muZimbabwe uri kupomerwawo mhosva yekutyisidzira bepanhau reThe Standard rakanyora dzimwe nyaya dzine chekuite nezvimwe zvizvarwa zvenyika iyi. Mutevedzeri wegurukota rezvekuburitswa kwemashoko VaKindness Paradza vanoti hurumende iri kuferefeta makambani ose anonzi ari kutyora kodzero dzevashandi semashoko ezvegurukota rezvevashandi muparamende neChitatu. VaParadza vaenderera mberi vachiti makambani ekunze anobvumirwa kudyara mari munyika vachitevedzera mutemo. Izvi zviri kuuya paita ropa rakaipa pakati pebepanhau reThe Standard nemuzinda weChina muZimbabwe. Muzinda weChina uri kupomerwa mhosva yekutyisidzira vatori venhau veThe Standard vakanyora nyaya dzaipomera zvimwe zvizvarwa zvenyika iyi mhosva dzekutyora kodzero dzevashandi. Bepanhau iri rakanyorawo nyaya richipomera zvizvarwa zvekuChina mhosva yekusvibisa nharaunda, kuba zvicherwa, kutyora kodzero dzevashandi uye kuita zvehuori. Mutevedzeri wemupepeti wenhau mukuru weThe Standard, VaTangai Chipangura vanoti havasi kuzobvuma kutyisidzirwa kuti vasanyore nyaya dzakadai. Vaenderera mberi vachiti vakapa mukana wekupindura makambani aipomerwa mhosva aya asi akaramba kupa divi ravo. Asi mutauriri wemuzinda weChina muZimbabwe akanyora padandemutande reTwitter achipomera bepanhu iri mhosva yekunyora nyaya dzekunyepa. Mutauriri uyu asina kudomwa nezita akatiwo The Standard iri kunyora manyepo ari kushambadzirwa nemasangano akazvimirira anowana rutsigiro kubva kunyika yeAmerica akaita seInformation for Development Trust-IDT-ane chinangwa chekukanganisa hushamwari hwenyika yeChina neZimbabwe. Muzinda weChina wakavimbisa kutorera vatori venhau ava matanho akaomarara asi avasina kutaura kuti ndeapi.\n\nAsi VaChipangura vanotiwo nyaya dzavakanyora dzine humbowo hwakakwana.\n\nVaChipangura vanoti makambani aya akasungunuka kuuya nehumbowo hunopikisa zvavakanyora kana kuenda kunomhan’ara kusangano reVoluntary Media\nCouncil of Zimbabwe kuti rivayananise. Vatiwo kuvhundutsira vatori venhau hazvigadzirise nyaya dziri kupomerwa makambani aya.\n\nMutauriri uyu akaenderera mberi achiti kusvibiswa kwaanoti kuri kuitwa China uku inzira yekuti vanodyara mari vasauye kuZimbabwe uye kuti Zimbabwe itadze kurwisa zvirango zvehupfumi zvayakatemerwa nenyika dzekumavirira.\n\nMushandi mubazi rezvekuburitswa kwemashoko pamuzinda weAmerica munyika VaSizani Weza vanobvuma kuti vakaona chinyorwa chakaburitswa ichi asi vanoti hachitaure chokwadi maererano nerutsigiro rwavanopa kumapepa nhau akazvimirira. Vanoti kutorwa kwenhau zvakasununguka zvine hunyanzvi ndiwo musimboti wehutongi hwejekerere. Nyanzvi munyaya dzezvekuburitswa kwemashoko, VaRashweat Mukundu vanoti mashoko emuzinda weChina anotoratidza simba guru rine nyika yeChina pamusoro pehurumende nekusatevedzera mutemo uripo kare unogona kutorwa neuyo asina kufara nezvinenge zvanyorwa.\n\nIzvi zvinotsigirwa nasachigaro werimwe boka revatori venhau reMedia\nInstitute of Southern Africa-MISA-VaGolden Maunganidze.\n\nApo muzinda weChina uri kuramba mashoko ekuti mamwe makambani ezvizvarwa zvayo ari kushungurudza vashandi, chimwe chizvarwa chekuChina chakarova mushandi, VaBaldwin Nyevere vepaMuriel Mine mudunhu reMashonaland West avo vakanorapwa pakiriniki yepamugodhi uyu svondo rapera.\n\nVaNyevere avo vanoti vakanomhan’ara kumapurisa eZimbabwe Republic\nPolice pamugodhi apa asi kusvika parizvino hapana zvati zvaitwa.\n\nMukuru webasa paMuriel Mine pane zvimwe zvizvarwa zvekuChina\nVaLewis Munyoro vati havakwanise kutaura nezvenyaya iyi.\n\nVanoziva zviri kuitika paMuriel Mine vanoti chizvarwa chekuChina ichi\nchakangomiswa basa kwemazuva gumi chete asi mutemo wepabasa uchiti mushandi anorova mumwe mushandi anodzingwa basa.\n\nMukuru weCentre for Natural Resource Governance, VaFarai Maguwu,\nvanoti zviri kutaurwa nemuzinda weChina manyepo.\n\nVaMaguwu vaenderera mberi vachiti svondo rapera chairo vakaenda\nkumugodhi weBikita Minerals apo vashandi vanosvika makumi masere vari kungoshanda vasina chibvumirano kana kuti contract uye vachitambiriswa mari shoma zvichienzaniswa neyavanofanirwa kupihwa pamutemo.\n\nPanyaya yekuti chizvarwa chekuChina chakarova mumwe mushandi chichasungwa here mutauriri wemapurisa mudunhu reMashonaland West Amai Margret Chitove varamba kutaura vachiti titaure nemutauriri wemapurisa munyika Asstistant Commissioner Paul Nyathi, avo vanga vasingadaviri mbozhanhare yavo. Asi masangano evashandi akaita seZCTU neZFTU ari kukurudzirawo hurumende kuti iferefete nyaya dzekutyorwa kwekodzero dzevashandi. Izvi zviri kukurudzirwawo nemagweta anoona nezvenharaunda eZimbabwe Environmetal Lawyers Association. Sangano reChamber of Chinese Enterprises in Zimbabwe richinyora padandemutande reTwitter rinoti kunyangwe dzimwe nhengo dzaro dziri kupomerwa mhosva dzekutyora kodzero dzevashandi, haasi makambani ose ekuChina ari kuita izvi. No media source currently available ",Hurumende Inovimbisa Zvakare Kuferefeta Nyaya Dzose Dziri Kupomerwa Mamwe Makambani eZvizvarwa zvekuChina
"Paramende inoti iri kushushikana zvikuru kuti kambani yehurumende inoona zvekutengeswa kwezvicherwa yeMinerals Marketing Corporation of Zimbabwe (MMCZ) iri kushandiswa nehurumende mukuita zvehuwori uye mashandiro ainoita pakutengesa zvicherwa zvakaita semangoda ndizvo zviri kuita kumangoda ekwaMarange atengwe nemutengo uri pasi. Vakuru veMMCZ vakamiswa neChishanu pamberi pekomiti yeparamende inoona nezvezvicherwa chibvunzurudzwa pamamusoro pematengeserwa aitwa mangoda ekwaMarange. Vakuru ava vakatadza kupindura mibvunzo yakawanda zvikurusei sei wekuti kambani yavo yakatengesai sei mangoda ekambani yaVaLovemore Kurotwi mushure mekunge kambani yavo, Canadile Miners, yatorerwa rezenesi rekuchera mangoda. Sachigaro vekomiti iyi, VaTemba Mliswa, vakati MMCZ inoita inoshandiswa nemakurukota ehurumende kuita zvechitsotsi uye izvi ndizvo zvimwe zvinota kuti makambani makuru emangoda asade kutenga mangoda kubva kukambani iyi. Asi vakasanobata chinzvimbo chemukuru wekambani iyi, VaMasimba Chandavengerwa, vakaudza komiti iyi kuti MMCZ inotengesa mangoda ayo zviri pachena. Vakati ivo ndivo vane mvumo yekutengesa mangoda ese munyika uye havana ruzivo rwekuti pane mangoda ari kutengeswa zviri kunzwe kwemutemo. Panyaya yakataurwa nevaimbove mutungamiriri wenyika, VaRobert Mugabe, yekuti nyika yakarasikirwa nemangoda anokosha mabhiriyoni gumi nemashanu emadhora, VaChandavengerwa vakati havana ruzivo nazvo. Vakati kubvira muna 2010 kusvika gore rapfuura, kambani yavo yakatengesa mangoda anokosha mabhiriyoni maviri nezviuru mazana zvemadhora chete ($2.4b). VaChandavengerwa vakatiwo vanhu vanofanira kuvapa mukana wekuti mangoda enyika anogadzirwa kuBotswana vachiti ivo havana ruzivo rwekuita izvi. Asi nhengo dzekomiti iyi dzakati kana izvi zvikaitika zvinoreva kuti MMCZ inofanira kuvharwa nekuti nekuti inenge isisina basa. Zvichakadai, mukuru wekambani yekuRussia ye DTZ OZGEO, VaVictor Kusyla, vakaudza komiti iyi kuti vaka katyamadzwa chose apo hurumende yakavabvutira kambani yavo muna 2016. Vakati sevanhu vakaunza mari munyika havana kufara nedanho iri uye vakatokwidza nyaya iyi kuhurumende yenyika yavo iyo yakazotaura nehurumende yeZimbabwe. Vakatiwo chimwe chisiri kuvafadza ndechekuti kambani yehurumende yakatora mugodhi wavo wemangoda wekuChimanimani, yeZimbabwe Consolidated Diamond Company, haisati yavabhadhara michina yayakatora pamwe nezvikwereti zvaive nekambani yavo sekuvimbisa kwavainge vaita. Vakati pane vanhu vakawanda kuRussia vari kubvunza nezvekutanga mabhizimisi muZimbabwe asi vari kutya kuti makambani avo anogona kuzotorwa nehurumende. No media source currently available ",Paramende Yoramba Ibvunza Zvakaitika kuMangonda ekwaMarange
"Magweta emukuru weZimbabwe Human Rights NGO Forum, Dr Musa Kika, anoti ari kuronga kupikisa mutongo wakapihwa nedare repamusoro nezuro wekuti mukuru wevatongi, Chief Justice Malaba, havana kuzvidza dare apo vakadzokera kudare mushure memumwe mutongo wedare iri wakati vaende pamudyandigere. Rimwe remagweta ari kumirira VaKika, VaWilbert Mandinde, vaudza Studio7 kuti havana kugutsikana nemutongo wanezuro nekudaro vachiri kuuongorora kuti voupikisa here kana kuti kwete. Asi vati vaisa chikumbiro kudare chekuti mutongo wakaendesa VaMalaba pamudyandigere wemusi wa15 urambe uchishanda kudzamara dare reSupreme Court ranzwa chikumbiro chaVaMalaba chekuti mutongo uyu uyu uiswe parutivi. Nyaya yaVaMalaba yatsviriridza munyika uye pane nyaya dzakawanda kumatare dzekuti vasiye basa nedzimwe dziri kupikisa mutemo wakashandiswa nemutungamiri wenyika, VaEmmerson Mnangagwa kuwedzera nguva yavo pabasa weeConstitutional Amendment Number 2 Act. Gweta rinorwira kodzera dzevanhu VaMarufu Mandevera vaudza Studio 7 VaMalaba vachagara vari mutare pachinhambo chekuti vagare vachitonga nyaya. Mukuru weMedia Centre, VaEnerst Mudzengi, vaudza Studio 7 kuti zvave pachena kuti gakava pamusoro paVaMalaba harisiriri rezvemutemo asi kuti rave rezvematongerwo enyika. Asi nezuro gurukota rezvemutemo, VaZiyambi Ziyambi, vakuadza Studio 7 kuti mutongo wanezuro unoratidza kuti matare anoshanda akazvimirira. Mwedzi wapfuura, VaKika nevamwe vanosanganisira magweta echidiki vakaenda kudare reHigh Court nechikumbiro chekuti VaMalaba nevatongi vese vematare eConstitutional Court neSupreme Court vasawedzerwe nguva pabasa kana vachinge vasvika makore makumi manomwe. Vatongi vatatu vedare iri vachitungamirwa naJustice Happias Zhou vakabvumirana naVaKika nevamwe vavo izvo zvakaendese VaMalaba pamudyandigere kunyange hazvo VaMnangawa vainge vawedzera nguva yaVaMalaba pabasa nemamwe makore mashanu vachishandisa Constitutional Amendment Number 2 Act. Asi VaMalaba vakapikisa mutongo uyu kuSupreme Court ndokubva vadzoka kubasa. Izvi ndizvo zvakaita kuti VaKika vadzokere kudare zvakare vahiti VaMalaba vasungwe nemhosva yekuzvidza dare. Asi dare reHigh Court rakati hapana mhosva yakaparwa naVaMalaba richiti kuenda kwakaita VaMalaba kudare reSupreme Court vachipikisa mutongo wa Chivabvu 15 kwakabva kwaisa parutivi mutongo waJustice Zhou nevamwe vavo. No media source currently available  ",Magweta aVaKika Anoti Haasi Kugutsikana neMutongo Wakachenura VaMalaba neMusi weChina
"Kunyange hazvo nemusi weMuvhuro mutungamiri wenyika, VaEmmerson Mnangagwa, vakarerutsa mitemo yekuti vemabhizimisi vaite basa, zvinhu munyaya dzezvehupfumi hazvina kumira zvakanaka vamwe vachiti hurumende haina hurongwa hwakajeka kwekubatsira varombo munguva dzakaoma. Nyanzvi idzi dzinoti kuvhurwa kwemabhizimisi hakureve kupera kwenhamo. Kunyange hazvo gurukota rezvemari, Muzvinafundo Mthuli Ncube, vakati vari kutarisira kuti hupfumi hukure nezvikamu zvinodarika zvinomwe kubva muzana kana kuti 7,4%, sangano reZimbabwe National Chamber of Commerce razivisa kuti hupfumi huchatodududza kumashure huchienda kusvika paminus 6 kana kudarika mugore rino. Sachigaro weCEO Africa Roundtable, VaOswell Binha, vatenda kuti kumushandi zvinhu zvakaita mhidigari nekuti Zimbabwe haina kuisa homwe parutivi yekubatsira vanhu kana zvinhu zvaoma. Munyori mukuru musangano reZCTU, VaJaphet Moyo, vanoti mushandi ari kutsenga mhandire nemavende sezvo mamwe makambani ari kuramba kubhadhara vashandi achiti hapana basa riri kuitwa. Mutungamiri wesangano revashandi reEmployers Confederation of Zimbabwe, kana kuti Emcoz, Doctor Israel Murefu, vatambira danho rekuvhurwa kwemabhizimisi vachitiwo zvinhu zvange zvaomera vemabhizimisi. Mashoko aya atsinhirwa nemunyori mukuru werimwezve sangano revanozviitira mabasa emaoko, reZimbabwe Chamber of Informal Economy Association, VaWisbon Malaya, avo vati vange voponderwa musaga sekitsi nekuti zvekudya zvange zvoshaika vari mudzimba. Nyanzvi munyaya dzezvehupfumi, Muzvinafundo Gift Mugano, vanoti zvinhu zvange zvisina kumira zvakanaka munyaya dzezvehupfumi vachitiwo kusabatsira vanhu sezviri kuitwa kuSouth Africa neAmerica kuri kupa kuti vashandi muZimbabwe vanonge svosve nemuromo. Gurukota rinoona nezvevashandi nemagariro evanhu, Muzvinafundo Paul Mavima, vanoti hurumende iri kubatsira vanhu kuburikidza nemasangano akaita seWorld Food Program, WFP, nePlan International kubatsira vanoshupika. WFP iro kupemha mari inosvika mazana maviri nemakumi mashanu emamiriyoni emadhora ekuAmerica, kana kuti US$250 million yekubatsira vanhu vemuZimbabwe nechikafu. Hurumende iri kurudzira vanhu kuti vanyorese nebazi rezvemagariro evanhu uye inoti yakabatsira mhuri dzinodarika zviuru mazana maviri nemakumi manomwe nezvitanhatu, kana 276 000. No media source currently available  ",Nyanzvi Dzinoti Kumbovharwa kweNyika Koburitsa Pachena Kuti Zimbabwe Haina Hurongwa heKubatsira Varombo
"Mutungamiri weAmerica, VaDonald Trump, vasaina gwaro rinodzika mirairo yavanoda kuti itevedzerwe nemakambani e’social media’, anosanganisira Twitter, Facebook, Google nemamwe. Izvi zvinotevera kusafara kwa VaTrump mushure mezvimwe zvavakaisa paTwitter pavo zvakanzi ndezvemanyepo, zvikakonzera kuti Twitter itaurire vanhu vanoverenga zvinyorwa zvaVaTrump kwavanofanirwa kuenda kunoona chokwadi chemashoko aya. Nyanzvi mune zvemitemo dzinoti VaTrump havana simba rekuvhara kambani, zvikuru sei dzinoita basa rekufambisa mashoko. Vanodzidzisa Public Relations paTexas State University, kuSan Marcos, mudunhu re Texas, Muzvinafundo Prisca Ngondo vanoti VaTrump vari kupomera makambani e’social media’ mhosva dzavari kupara ivo pa’social media’ yacho. No media source currently available ",VaDonald Trump Vanosaina Gwaro reMirairo Yemashandiro e'Social Media'
"Dzimwe nyanzvi munezvematongerwo enyika dzinoti Zimbabwe yatangidza gore dzva ra2021 ichirwisana nezvinhu zvisina maturo, ichisiya zvinhu zvine basa zvinobatsira vanhu. Nyanzvi mune zvematongerwo enyika, VaRejoice Ngwenya, vanoti pachinhambo chekuwedzera simba rekurwisana ne ‘coronavirus’, hurumende yapinda mugoredzva isina zvinangwa zvinobatsira vanhu. VaNgwenya vanoti nyika haiendereri mberi kana hurumende ichingoita basa rekutandanisana nekusunga vatori venhau, vemapato anokwikwidza pamwe chete nevanorwira kodzero dzevanhu, vachiti hurumende inofanira kutora vanhu semadzisahwira mukusimudzira nyika kwete kupedza nguva ichisunga vanhu nekukurudzira kuumbwa kwemapato anopikisa enhema vanhu vachida rubatsiro. No media source currently available Asi vanoona nezvekufambiswa kwemashoko mubato riri kutonga, reZanu-PF, VaTafadzwa Mugwadi, vanoti Covid-19 haimisi kusungwa kwevanhu vanotyora mitemo. No media source currently available ",Hurumende inoshorwa Kuti Haina Zvinangwa Zvingabatsira Vanhu Muna 2021
"Bato reZanu PF rinoti richadoma vatevedzeri vemutungamiri webato pamwe nenyika kumusangano mukuru wekongiresi uri kuitwa mwedzi uno. Mutauriri weZanu PF, Ambassador Simon Khaya-Moyo vaudza bepanhau reSunday Mail kuti mutungamiri wenyika VaEmmerson Mnangagwa ndivo vane shoko rekupedzisira pakudomwa kwevatevedzeri vavo. Asi nyanzvi mune zvematongerwo enyika uye vachitungamira sangano revarairidzi reProgressive Teachers Union of Zimbabwe, Doctor Takavafira Zhou, vanoti vanoona sekunge musangano mukuru uyu uchadoma vanhu vane nhoroondo yechiuto sevatevedzeri vemutungamiri wenyika. Doctor Zhou vanoti kana bato iri rakatevedzera nhoroondo yemubatanidzwa wepamto eZanu PF nePF Zapu, vanoona pachisarudzwa mumwe mutevedzeri anobva kuPF Zapu pakati paVaDumis Dabengwa, VaKembo Mohadi kana VaAmbrose Mutinhiri. Vanoti kunyange hazvo vaDabengwa vakabuda muZanu PF, vanogona kudzorwa naVaMnangagwa senzira yekusimbisa hukama pakati pevaive varwi vehondo yerusunguko vanobva kumapato maviri aya. Asi Doctor Zhou vanotiwo kana bato iri rakada kudzokera kuzvisungo zva2014, panogona kudomwa munhkadzi semumwe wevatevedzeri, kunyange hazvo pasina vane nhoroondo yakakura yeChimurenga kubva kuPF Zapu vasara mubato iri. Vatungamiri vachasharwa ava vachange vachitsiva VaMnangagwa, avo vakanga vadzingwa mubato reZanu PF, pamwechete naVaPhelekezela Mphoko, avo vakabviswa pachigaro nehurumende itsva yaVaMnangagwa. No media source currently available ",Zanu PF Yotarisirwa Kudoma Vatevedzeri veMutungamiri weBato neNyika kuKongiresi
"Mutevedzeri wameya veBulawayo, VaTinashe Kambarami, vanoti vakapambwa neMugovera usiku pamba pavo kuBulawayo vakashungurudzwa kwazvo nevarume vanodarika gumi vaive vakazvivhara kumeso, uye vakapakata zvombo zvehondo. VaKambarami, avo vati vari mune chimwe chipatara muBulawayo makare, vanoti vakashungurudzwa kuburikidza nekurohwa muviri wese pamwe nepasi petsoka, uye vakavagera mhotsa dzavo vachishandisa chibedu chebhodhoro. Vanoti varume ava, avo vavanofungidzira kuti vasori, vaivabvunzurudzawo pamusoro pehurongwa hwebato ravo reMDC hwekuda kuratidzira muBulawayo. VaKambarami vanotiwo havasati vakwanisa kunomhan’gara nyaya iyi kumapurisa sezvo vachiri mune chimwe chipatara muBulawayo makare. Studio 7 haina kukwanisa kuona kuti VaKambarami vakakuwara zvakadii. No media source currently available ","Mutevedzeri waMeya weBulawayo, VaKambarami, Vanoitwa Kafira Mberi"
"Dare repamusoro muBulawayo rati richazivisa mutongo waro pachikumbiro chechimbi chimbi chakaitwa nemumwe mudzidzi chekuti dare iri rirambidze varairidzi kuramwa mabasa. Mutongi wedare reHigh Court, Justice Nokuthula Moyo, vati vachapa mutongo wavo pazuva ravasina kutara pachikumbiro chechimbi chimbi chakaitwa nemumwe mudzidzi atisingagone kudoma nezita sezvo asati abve zera, uyo ari kumiririrwa nambuya vake (Amai Senzeni Nyathi) chekuti dare reHigh Court rirambidze varairidzi kuramwa mabasa. Chikumbiro ichi chinodoma masangano anomirira varairidzi mashanu\nanosanganisira Amalgamated Rural Teachers Union of Zimbabwe, Educators Union of Zimbabwe, pamwe neProgressive Teachers Union of Zimbabwe. Chinodomawo Public Service Commission nemakurukota ezvedzidzo yepasi, mari, uye mabasa nekugara zvakanaka kwevanhu. Magweta ari kumirira mativi maviri munyaya iyi apiwa mukana wekutsigira maonero avo Justice Moyo vakati vachazopa mutongo wavo. Rimwe remagweta ari kumirira masangano aya, VaNoble Chinhanhu, zvimwe zvezvazeiwa mudare ndezvekuti chikumbiro ichi chakakodzera kuonekwa sechechimbi chimbi here uyewo kuti Amai Nyathi vakakodzera here pamutemo kuti vave vanokwidza chikumbiro chakadai kumatare. Gweta riri kumirira vakakwidza chikumbiro ichi kudare, VaBrighton Ndove,\nvati maonero evavari kumiririra ndeekuti kuramba mabasa kwevarairidzi kunokanganisa vadzidzi munyika saka dare rinofanirwa kutora danho rinoita kuti vadzidzi vasarasikirwa nedzidzo. Mutungamiri weEducators Union of Zimbabwe, Muzvare Tafadzwa Munodawafa, vaudza Studio 7 kuti varairidzi havazi kuramwa mabasa asi kuti vari kutadza kuenda kumabasa nekuda kwekuti mari dzemihoro dzavari kuwana hadzivakwanire.\n\nPave nenguva yakareba varairidzi vachinetsana nehurumende vachiti\nvanoda kuwana muhoro wemadhora ekuAmerica mazana mashanu nemakumi mana pamwedzi inove mari yavaiwana hurumende isati yachinja huremu hwemari yemuno. Asi hurumende inoti haikwanise kupa varairidzi mari yakawanda kudai.",Dare Rinoti Richapa Mutongo Waro Munguva Inotevera paChikumbiro cheMumwe Mudzidzi
Shoroma uye vari muridzi wekambani yenharembozha yeEconet Wireless VaStrive Masiiwa nemudzimai wavo Amai Tsitsi Masiiwa vati vaumba homwe yemari inosvika mamiriyoni zana yemadhora emuZimbabwe kubatsira vanachiremba vari kuramwa mabasa. Izvi zviri kuitwa kuburikidza nesangano ravo rinonzi Higher Life Foundation inobatsira muzvinhu zvakasiyana siyana kusanganisira dzidzo muAfrica nedzimwe nyika. Hatina kukwanisa kubata VaMasiiwa panharembozha yavo. Asi sachigaro weHealth Service Board Dr Paulinus Sikosana vaudza Studio 7 kuti itaure negurukota rezvehutano Dr Obadiah Moyo avo vanzi nevanoshanda muhofisi mavo vange vari mudare reparamende. Asi veHigher Life Foundation ava vanot Havana kunge vasuma hurumende nezvedanho iri.,VaMasiiwa Voumba Homwe yeKubatsira Vanachiremba Vari Kuramwa Mabasa
Bazi reAfrican Union Commission rinoona nezvematongerwo enyika reAfrican Union Commission Department of Political Affairs ratumira zvipangamazano munyaya dzesarudzo kuZimbabwe apo nyika yoita gadziriro yesarudzo dzemusi wa 30 mwedzi unouya. Chikwata ichi chakatanga kushanda musi wa 15 mwedzi uno uye chinonzi chichange chiri munyika kusvika musi wa 8 mwedzi unouya chichibatsira Zimbabwe Electoral Commission. Izvi zvinotevera chikumbiro cheZEC chekuti ibatsirwe mukugadzirira sarudzo. Asi nyanzvi mune zvematongerwo enyika VaFarai Maguwu vanoti rubatsiro urwu rwakanga rwanonoka sezvo AU yaifanirwa kutumira vabatsiri ava kubva pakatanga ZEC kushandisa michina yeBVR. No media source currently available  ,African Union Commission Inotumira Zvipangamazano zveSarudzo kuZimbabwe
"Nyanzvi mune zvehupfumi vachishanda nesangano reLabour and Economic Development Research Institute of Zimbabwe, Doctor Prosper Chitambara, vanoti kukwidzwa kwemutengo wekushandisa nharembozha pamwe nemasaisai kana kuti data bundles nekambani yenharembozha, yeEconet Wireless, kuchakanganisa zvakawanda. Doctor Chitambara vanoti nekuda kweCovid-19 vashandi vakawanda vave kushandira kudzimba, izvo zvinoita kuti vashandise masaisai, uyewo zvikoro zvizhinji zvave kuitisa zvidzidzo zvepadandemutande nekuda kwekuvharwa kwezvikoro. Asi kambani yeEconet Wireless, yakaburitsa mashoko kuvatori venhau anoti yakamanikidzwa kutora danho iri nekuda kwekukwira kwemutengo wekuti irambewo ichishanda. Mumashoko ayo, Econet Wireless inoti mutengo wemagetsi nedhiziri ndezvimwe zvakaimanikidza kutora matanho aya. Econet Wireless yakakwidza mitengo yayo nezvikamu makumi maviri kubva muzana kutanga neChitatu izvo zvinonzi nenyanzvi mune zvehupfumi zvichakanganisa mashandiro emabhizimusi pamwe nedzidzo yevana vechikoro, avo vari kudzidza vachishandisa dandemutande munguva ino yeCovid-19. Semuenzaniso, mutengo wekushandisa nharembozha kwemaminitsi maviri wakakwira kubva pamadhora emunyika masere nemasendi makumi mana kuenda pamadhora gumi. Econet Wireless yakakwidzawo mutengo webhanduru rine 20 Megabyte (MB) rekushandisa pazuva kubva pamadhora makumi maviri kuenda pamadhora makumi maviri nemashanu emari yekunyika. Vanotenga bhanduru rekushandisa mwedzi wese re eight gigabyte (GB) wakakwirawo kubva pamadhora chiuru nemazana mashanu nemakumi matanhatu (ZW$1 560.00) kuenda pamadhora zviuru zviviri nemakumi matatu (ZW$2 030.00). Masaisai eWiFi emwedzi wese kana kuti Private WiFi ine 50GB akakwirawo kubva paZW$4 800.00 kuenda paZW$6 240.00. Mabhanduru annoshandiswa nevanoita zvidzidzo zvepadandemutande, kana kuti 10GB e-Learning bundle, anokwana mwedzi wese vave kutarisirwa kuburitsa ZW$2 240.00 kubva pa ZW$1 720.00. Doctor Chitambara vanoti kukwira kwemitengo yemasaisai pamwe nenharembozha uku kuchakonzerawo kukwira kwemitengo yezvimwe zvinhu zvakawanda, sezvo makambani achishandisawo masaisai mumabasa awo mazhinji. No media source currently available ",Nyanzvi dzezveHupfumi Dzoyambira Kuti Kukwira kweMitengo yeMasaisai Kuchakanganisa Zvakawanda
"Mumiriri weAmerica muZimbabwe, Ambassador Bruce Wharton, vaparura chirongwa chekuvaka muZimbabwe muzinda mutsva wenyika yavo vachiti chirongwa ichi chinoratidza kuti nyika yavo yakazvipira kuramba ichidyidzana neZimbabwe. No media source currently available Vachitaura panzvimbo ichavakwa muzinda uyu pedyo nenzvimbo yemabhizimisi yeWestgate Mall, VaWharton vati kuvakwa kwemuzinda uyu kuchatora makore matatu uye kuchapawo mabasa akawanda kuvanhu vemuZimbabwe pamwewo nekuwanisa mabhizisimisi emuno mari. Vati muzinda uyu uchadya mari inodarika mazana maviri emamiriyoni emadhora kuuvaka, uye uchasimbisawo kudyidzana kweZimbabwe neAmerica. VaWharton vatendawo hurumende yeZimbabwe nekuona kuti zvese zvinodiwa pakuvaka muzinda uyu zvatevedzwa. Vati izvi zvange zviri kutitika kubva muna 2001 apo nyika yavo yakatenga nzvimbo iyi muna 2001. Pari zvino muzinda weAmerica pamwe nemapazi awo akaita se Public Affairs, Center for Diseases Control nemamwe ari kushandira munzvimbo dzakasiyana siyana muguta umo ari kushandisa dzimba dzaari kubhadhara vanhu nemakambani akasiyana. Muzinda mutsva uyo uchatanga kuvakwa mukati memwedzi mishoma iri kutevera. Uchange uine mahofisi emumiriri weAmerica, pamwe nemapazai awo pamwe nenzvimbo dzekutambira mitambo yakasiyana siya. Meya veHarare, VaBenard Manyenyeni, avo vange vari pachirongwa ichi vatiwo zviri kuitwa neAmerica zvakanaka chose sezvo zvichisimudzira guta. Asi pane vamwewo vari kuchema chema kuti muzinda uyu uri kuvakwa kure neguta zvichaita kuti avo vanenge vachida mavhisa ekuAmerica pamwe nezvimwe zvinopihwa kana kuitwa nemuzinda uya vanetseke nekufamba kuenda kumuzinda uyu. Mumwe weavanhu ava ndaVa Simon Takawira avo vanotiwo zvaitwa neAmerica zvakanaka sezvo zvichiwanisa vanhu mabasa. Chikamu cheBureau of Overseas Buildings Operations mubazi rezvekudyidzana kweAmerica nedzimwe nyika, ndicho chichatungamira basa rekuvaka muzinda uyu chichibatsirwa nemakambani akawanda emuno neekuAmerica. America yakavhura muzinda wayo muna 1980 pakawana Zimbabwe kuzvitonga.",VaWharton Voparura Nzvimbo Ichavakirwa Muzinda Mutsva weAmerica muHarare
"Chirongwa chekubaya nhomba yeCovid-19 chapinda muzuva rechina vari kutungamira chirongwa ichi kwaMutare vachiti hapana matambudziko avari kusangana nawo kunyange hazvo vanhu vari kuzvipira kubayiwa nhomba iyi vari vashoma. Mumwe wevakoti vari kutungamirira chirongwa chekubaya vanhu nhomba yeCovid 19, Amai Otillia Mukuchira, vanoti hurongwa hwavo huri kufamba zvakanaka kwazvo sezvo vanhu vari kuuya nehuwandu. Amai Mukuchira, avo vanoshanda pachipatara chikuru cheVictoria Chitepo, vanoti kubva nemusi weMuvhuro havasati vasangana nematambudziko mubasa ravari kuita. ""Kubva patakatanga hapana chatati tasangana nacho asi kungoti vanhu vari kuda kunzwisisa sezvo vari kubvunza kuti nhayi vaccine iri rakamira seyi isu tobva tatsanangurawo kuti zvamuri kunzwa pa social media hazvisiri izvo tovaudza kuti rinofamba so-so-so vanhu vobva vanzwisisa asi vanhu vari kuda kutanga vambonofunga mushure mekunge vatsanangirwa kuti zvakamira seyi,"" vadaro Amai Mukuchira. Amai Mukuchira vati sezvo chirongwa ichi chakanyanya kunangana nevashandi vekubazi rezvehutano, vanhu vari kubaiwa nhomba iyi muzvipatara zvose zviri muguta uye nekunze. ""Sezvo chirongwa ichi chiri chema health workers ndivo taka-ageta tiri kuitira pano paMutare provincial hospital, paSakubva district, nekumaClinics and kwese kunoshandira vehealth ndiko kuri kuwanikwa chirongwa ichi,"" vadaro Amai Mukuchira. Mumwe wevabaiwa nhomba yeCovid 19 ndi Muzvare Nyasha Ndikudze, avo vati vakatanga vachitya kudzimara vazoshinga pavakaona vamwe vavo vabachibayiwa nhomba iyi zvisina dambudziko. ""At first ndaitya kusvikira mamwe mafriends angu azobaiwa kubva zvichitanga ndobva ndazongoshingawo kubaiwa, saka I think it is wise kuti munhu abaiwe sezvo pasina kana harm uye zvichizobatsira pamberi apo,"" vadaro Muzvare Ndikudze. Meya weMutare, VaBlessing Tandi, vati kanzuru yavo iri kutsigira chirongwa ichi nekupa zvivakwa zvayo kuti zvishandiswe muchirongwa ichi. Studio7 haina kukwanisa kutaura nachiremba mukuru wedunhu reManicaland, Dr Simon Nyadundu, kuti inzwe huwandu hwevanhu vabayiwa nhomba mudunhu rose reManicaland. Dunhu iri rakapihwa mishonga yeSinopharm zviuru makumi maviri nezvisere, kana kuti 28000, iyo yakatoendeswa kumatunhu madiki gumi emuManicaland. Kunyange hazvo Amai Mukuchira vachiti vanhu vari kuuya kuzobayiwa nhomba vakawanda, bazi rezvehutano rinoti rakabaya vanhu zviuru zviviri nemakumi manomwe nevana nezuro, kana kuti 2074 munyika yose, izvo zvakasvitsa nezuro huwandu uhu pavanhu zviuru zvinomwe nemazana masere nemakumi manomwe nevaviri, kana kuti 7872. Izvi zvinoreva kuti vanhu vabaiwa kusvika pari zvino mudunhu guru rega rega, vanosvika mazana manomwe nemakumi masere, hunova huwandu hushoma pakatariswa kuti Zimbabwe ine matunhu madiki makumi matanhatu nemaviri. Nyanzvi munyaya dzehutano uye vaimbve gurukota rezvehutano muhurumende yemubatanidzwa, Dr Henry Madzorera, vanoti kushomeka kwevashandi vemubazi rezvehutano vari kubayiwa nhomba iyi kunoreva kuti vanhu vakawanda havasi kuvimba nemushonga uyu. Apo chirongwa chekubaya vanhu chiri kuenderera mberi, vanhu vasere vakafa nechirwere cheCovid-19 nezuro munyika yose, uye vamwe vanhu makumi mashanu vakabatwa nechirwere ichi nezuro wakare kusanganisira vatatu vemudunhu reManicaland, iro rave nevanhu zviuru zvitatu nemazana matanhatu nemakumi masere nevapfumbamwe, 3689 vabatwa nechirwere ichi kubva zvachatanga gore rapera. Dunhu iri rava nevanhu zana nemakumi masere nevasere vafa neCovid-19. Zimbabwe yave nevanhu chiuru chimwe chete nemazana mana nemakumi mashanu nevatanhatu vaurayiwa nechirwere ichi, uye vanhu vabatwa neCovid-19 munyika yose vava zviuru makumi matatu nezvishanu nemazana mapfumbamwe nemakumi matanhatu, 35960. No media source currently available ",Kubayiwa Nhomba yeCovid-19 Kunopinda Muzuva reChina Zvichinzi Chiri Kufamba Zvakanaka kuManicalnd
"Hurumende inoti yave kushushikana zvikuru nehuwandu hwevanhu vave\nkubatwa nechirwere cheCovid-19 kumaruwa.\n\nIzvi zvinotevera kukwira kuri kuita vanhu vari kubatwa nechirwere ichi mumatunhu masere anobata vanhu vanogara kumaruwa. Matunhu aya anoti Mashonaland West, Mashonaland Central, Mashonaland East, Manicaland, Midlands, Masvingo, Matabeleland North neMatabeleland South ave nevanhu zviuru zvesere nezana nemakumi masere vabatwa nechirwere ichi, kana kuti 8,180. Matunhu aya ane vanhu zana nemakumi mashanu nemumwe chete, kana kuti 151 vafa nechirwere ichi, kubva pavanhu mazana mana nemakumi matatu nemumwe chete vafa munyika yose, vazhinji vavo, mazana maviri nemakumi masere, vanhu vanhu vakafira muBulawayo neHarare. Matunhu ekumaruwa ane vanhu vakawanisa vabatwa nechirwere ichi anoti Masvingo, Mashonaland West neMatabeleland North. Mukuru mubazi rezvehutano mudunhu reHurungwe kuMashonaland West, Dr Frankson Masiye, vanoti vave kuwana vanhu vakawanda vari kurwara nechirwere cheCovid-19 kubva kunzvimbo dzekumamisha idzo dzaisave nevanhu vanorwara nechirwere ichi pachakatanga.\n\nDr Masiya vanoti ongororo yakaitwa inoratidza kuti vanhu vari kumamisha havapfeke mamasiki nguva dzose uye havana basa nekugara vari kure nekure sezvin kurudzirwa nevezvehutano.\n\nDr Masiye vanoti vari kukurudzira vanhu kuti vagare kudzimba kunyange\nvari kumamisha sezvo pachisina nzvimbo inonzi haina chirwere cheCovid-19. Dunhu reMashonaland West rine vanhu mazana mapfumbamwe nevavashanu vakabatwa nechirwere ichi, uye vanhu mnakumi maviri vafa nechirwere ichi zvichitevera kufa kwevanhu vatatu nezuro mudunhu iri.\n\nMukuru mubazi rezvehutano mudunhu reMasvingo, Dr Amadeus Shamu\nvabvuma kuti pane kuwanda kwevanhu vari kubatwa nechirwere\ncheCovid-19 asi vati pari zvino havana manhamba acho sezvo\nvachiapihwa ari edunhu rose. Asi bazi rezvehutano rakazivisa neChitatu manheru kuti huwandu hwevanhu vabatwa nechirwere ichi muMasvingo hwanga hwava pavanhu mazana mapfumbamwe nemakumi maviri nevaviri zvichitevera kubatwa kwevanhu makumi mashanu nechirwere ichi musi uyu, uye dunhu iri rave nevanhu gumi nevasere vafa nechirwere ichi.\n\nMumwe chiremba wemudunhu reMashonaland Central uyo asina kuda kuzivikanwa nezita sezvo anga asati apihwa bvumo yekutaura nevatori venhau, anoti huwandu huri kuwanda asi zvakaoma kupatsanura vari kugara kumaruwa nevemudhorobha sezvo vose vanorwara vari kumamisha vachiendeswa kuzvipatara zvemumadhorobha kana varwarisa. Dunhu reMashonaland Central rava nevanhu mazana matanhatu nemakumi matanhatu nevasere vabatwa neCovid-19, zvichitevera kubatwa kwevanhu makumi matatu nevatanhatu nezuro. Nyanzvi munyaya dzezvehutano uye vaimbove gurukota rezvehutano\nmuhurumende yemubatanidzwa, Dr Henry Madzorera, vanoti kubatwa kwevanhu kumaruwa hakushamise sezvo vanhu vakawanda vakafamba kubva kumadhorobha nekunze kwenyika.\n\nDr Madzorera vanoti kuvharwa kwakaitwa nyika kwemazuva makumi matatu hakuyamure zvakanyanya kana vanhu vakasaongororwa.\n\nZimbabwe yave nevanhu zviuru gumi nezvinomwe nemazana masere nevana, kana kuti 17, 804 vabatwa nechirwere ichi, zvichitevera kubatwa nemusi weChitatu kwevanhu mazana matanhatu negumi, kana kuti 610. Vanhu vapora munyika yose vava zviuru zvinomwe nemazana mapfumbamwe nemakumi matanhatu nevatanhatu, kana kuti 11, 966 zvichitevera kupora kwevanhu zana nemakumi mashanu nevatatu nezuro wakare. No media source currently available ",Chirwere cheCovid-19 Chotemesa Nyika Musoro Kusanganisira Vagere kuMaruwa
"Mutungamiri wenyika VaEmmerson Mnangagwa nezuro vakaudza vanhu vainge vakaungana kumarinda eHeroes Acre muHarare kuti venyika dzekunze havafanire kuudza Zimbabwe zvekuita panyaya yehutongo hwejekerere. VaMnangagwa vaitaura pazuva rekurangarira magamba enyika. Vakaenderera mberi vachiti nyika idzi hadzinawo kubatsira Zimbabwe kurwa hondo yerusungunuko. Mutungamiri wenyika akatiwo Zimbabwe inyika inoda runyararo isinganetsane nedzimwe nyika. Vakatiwo ivhu harisi kuzofa rakadzoserwa kuvachena sezvo vakati iyi inhaka yevana veZimbabwe. Mutungamiri wenyika akatiwo vamwe vakarwa hondo yerusungunuko vasina kuradzikwa kumarinda eHeroes Acre vakaita saVaNdabaningi Sithole naVaJames Chikerema vanofanira kuremekedzwa semagamba enyika kunyangwe vakazotsaudzira sezvinotaurwa nevamwe vatungamiri vebato reZanu-PF. Asi vazhinji vasina kupihwa ruremekedzo rwekuva magamba vanhu vaiti nyika yananga kumawere pasi pehutungamiri hweZanu-PF. Vachipawo pfungwa dzavo nezvezuva remagamba, mutungamiri webato rinopikisa reNational Constitutional Assembly Muzvinafundo Lovemore Madhuku vati zuva iri harifanire kutorwa serebato reZanu-PF asi kuti renyika. Vachipawo pfungwa dzavo, mutauriri weCrisis in Zimbabwe Coalition mubatanidzwa wemasangano akazvimirira oga VaObert Masaraure vati zvakarwirwa zvakawanda hazvichatevdedzerwe nekudaro pave kuda kuti nyika idzoserwe mugwara. Crisis in Zimbabwe iri kuchema chemawo nemitemo inonzi nevanorwira kodzero dzevanhu inotyora kodzero dzvevanhu. Asi hurumende inoti mitemo iyi yakakodzera kudzivirira nyika kune vekunze vanoda kupindira munyaya dzezvematongerwo enyika.",VaMnangagwa Vanoti veKunze Havangadzidzise Zimbabwe nezveHutongo Hwejekerere
"Ongororo ichangobva mukuitwa nesangano reZimbabwe Democracy Institute, ZDI, inoratidza kuti veruzhinji munyika vanoona masoja nevashandi vemubazi rezvedzidzo sevasina huwori hwakanyanya kana zvichienzaniswa nevashandi vemumapazi akaita seVehicle Inspection Department, VID, Registrar General’s Office neZimbabwe Republic Police. Zvakabuda muongororo yakaitwa muna Mbudzi zvinoratidza kuti zvikamu zvinodarika makumi mashanu nezvishanu kubva muzana zvinoti huwori hushoma muchiuto nemubazi rezvedzidzo. Mukuru weZDI, Doctor Pedzisayi Ruhanya, vanoti zvikamu makumi matanhtau nezviviri zvevakabvurudzwa zvinoti mapazi ose ehurumende ane huwori asi huori uhu huri nani mupapazi maviri aya. VaRuhanya vanoti vanhu havana ruzivo rwezvinoitika muchiuto uye vanotya kuongorora mashandiro emasoja. Vanotiwo tsvakurdzo yavo yakaburitsa pachena kuti mapazi ese ehurumende, kusanganisira mapurisa, ave kutya mauto zvekuti mapurisa akawanda ave kutya kuita zvehuwori zvichetvera Operation Restore Legacy iyo yakabvisa vaimbove mutungamiriri wenyika, VaRobert Mugabe, pachigaro gore rapfuura. Asi vanoti tsvakiridzo yavo yaburitsa kuti vekumahofisi anopa zvitamba zvekuchaira dzimotokari nemapasipoti havana matyira uye vari kuenderera mberi nehuwori. Pavanhu vese mazana mashanu nevanomwe vakabvunzurudzwa mutsvakiridzo iyi, makumi mapfumbamwe nevatatu vakati hapana chasanduka muVID. Kumahofisi anopa mapasipoti nebazi rezvehutano ndimo munonziwo mune huwori uye hamuitwe basa nemazvo. Mutauriri weCrisis in Zimbabwe Coalition, VaaTabani Moyo, vati vanobvumirana nezvakabuda mutsvakiridzo yeZDI vachiti ichokwadi kuti hautori chitamba chekuchaira motokari kana usina kubvisa chioko muhomwe. VaRuhanya vanoti vakawanda vavakabvnzurudza vakabudawo pachena kuti vanoona sekuti hurumende yaVaEmmerson Mnangagwa haina zvairi kuita murwisa huwori. Zvikamu makumi mashani nezvinomwe kubva muzana zvakati vazhinji vese vari muhurumende iripo vakabatsirika zvikuru muhuwori hwaitika panguva yaVaMugabe uye havakwanisi kupedza huwori. Ingororo iyi yakaitwa muznzvimbo dzinoti Lupane, Gwanda, Thsolotsho, Bulawayo, Umguza, Masvingo, Harare, Kwekwe, Kadoma, Chitungwiza nedzimwe nzvimbo. No media source currently available   ",Ongororo yeZDI Inoratidza Kuti Huori Hwakanyanya kuVID neMapurisa
"Mutevedzeri wameya weChitungwiza VaJabulani Mtunzi, avo vanonzi vakapambwa vari pamba pavo neSvondo usiku vanonzi negweta ravo VaJob Sikhala vazowanikwa vakavharirwa pakamba yemapurisa epaMakoni kuChitungwiza kwekare. VaMtunzi, avo vanove kanzura weWard 15 kuChitungwiza uye vari vebato reMDC, vanonzi vakatorwa nevanofungidzirwa kuti vasori kana kuti vechiuto. VaSikhala, vaudza Studio 7 kuti VaMtunzi vanofanirwa kumiswa pamberi pedare neChipiri, sezvo mutemo uchisungira mapurisa kumisa musungwa wese pamberi pedare mukati mema awa makumi mana nemasere kana kumusunungura. VaMtunzi ndemumwe wevanhu vazhinji vanonzi vari kuramba vachibvutwa mudzimba dzavo pakati pehusiku izvo zvave kukonzera kutya kukuru muvanhu, zvikuru vebato rinopikisa. VaSikhala vanoti hurumende haichatevedzeri mitemo yenyika, izvo zvave kuita kuti mauto nemapurisa vaite madiro aJojina mukutyora kodzero dzevanhu. Studio 7 yakundikana kubata mutauriri wemapurisa, Amai Charity Charamba, kuti tinzwe divi remapurisa panyaya iyi. No media source currently available ","Mutevedzeri waMeya weChitungwiza, VaMtunzi, Vopomerwa Mhosva yeKukonzera Mhirizhonga"
"Matambudziko ari kusangana nevarwere muzvipata zvose zvehurumende nekuda kwekusaenda kubasa kwavanachiremba, ari kutarisirwa kuramba achienderera mberi sezvo vanachiremba ava nesangano reHealth Service Board, kana kuti HSB, vasiri kuwirirana. Vana chiremba vakatanga kusaenda kubasa musi wa 3 Gunyana vachiti vanoda kuwedzerwa mari dzavanotambira, kuitira kuti vakwanise kuenda kubasa sezvo mari dzavari kupihwa semihoro, dzisiri kuvakwanira. HSB inoti yadaidza vanachiremba kuti vauye kumatare kuzvipatara zvavanoshandira kuitira kuti vatongwe pamhosva dzavari kupomerwa dzekutadza kuenda kubasa. Asi vanachiremba vanoti havana kana mari yekuenda kumatare acho izvo zvosiya varwere vari panyanga dzamushore. Sachigaro weHSB, Dr Paulinus Sikosana, vaudza Studio 7 kuti kunyange hazvo vanachiremba ava vakasauya, nyaya dzavari kupomerwa dzichatongwa ivo vasipo. Dr Sikosana vati vakuru vemuzvipatara ndivo vachange vachitonga vanachiremba vasiri kuenda kumabasa. No media source currently available Vatiwo kunyange hazvo vanachiremba vari kuramba kupinda mumisangano yavo pasi pesangano rinomirira vashandi vehurumende reHealth Apex Council, nhaurirano dziri kuenderera mberi.Vati vari kumboyedza kuwedzera vanachiremba mari asi hazvisi kubatsira. Vakafanobata chigaro chemunyori mukuru wesangano rinomirira vanachiremba reZimbabwe Hospital Doctors Association, Dr Tawanda Zvakada, vanoti hurumende kana ichida kuvadzinga ngaivadzinge nekuti vagara havasi kutambiriswa mari yemihoro. No media source currently available    ",Madhokotera Oramba Kunotongwa Achiti Akagadzirira Kana Kudzingwa Basa
"Madzimai ebato rinopikisa reMovement for Democratic Change aratidzira muBulawayo nhasi achirova mapoto nemigoti kuratidza kunyunyuta kwanvo nematongero emutungamiri wenyika VaRobert Mugabe. Kuratidzira uku kwange kuchitungamirwa nemumwe mutevedzeri wemutungamiri webato reMDC-T Muzvare Thokozani Khupe. Mapurisa ayo ainge achida kumbodzivisa kuratidzira uku achiti munyika hamuna kugadzikana ange akazara mumigagwa yeBulawayo nhasi. Amai Khupe vati vasunga kuti kutanga mangwana nenguva dza 8 mangwanani madzimai anofanira kubuda panze orova mapoto nemigoti kwemaminetsi mashanu kutaridza kunyunyuta kwavo. Zvichakadaro kuratidzira kwezvizvarwa zveZimbabwe kuri kuenderera mberi kunyika dzakaita seSouth Africa, Britain, Canada, Australia neAmerica. Zvizvarwa zveZimbabwe zviri kuti zvaneta nehutongo hwaVaMugabe zvichivati vari kuita zvehuori uye kutyora kodzero dzevanhu. Nezuro mapurisa muHarare akasunga VaStern Zvorwadza sachigaro vesangano reVendors Union Zimbabwe mushure mekunge varatidzira paTown House vachinyunyuta nehuori hwavanoti huri kuitwa nemapurisa ekanzuru. Kunyangwe hazvo vanhu vakawanda vari kuratidzira, vanoona nezvekufambiswa kwemabasa mubato reZanu-PF VaIgnatious Chombo vakati VaMugabe havana kwavari kuenda uye vari kuratidzira vari kufurirwa nevanhu vekunze. Asi nyanzvi munyaya dzezvematongerwo enyika dzinoti kusamira zvakanaka kwezvinhu munyaya dzezvehupfumi nekutonga nedemo ndizvo zvopa kuti vana veZimbabwe varatidzire.   ",Madzimai Oratidzira neMapoto kuBulawayo
"Nhumwa dzemutungamiri weSouth Africa, VaCyril Ramaphosa, dzapinda munyika neMuvhuro masikati dzakasvikosangana nemutungamiri wenyika VaEmmerson Mnangagwa asi dzakakundikana kusangana nevemapato anopikisa murwendo rwadzo rwekuedza kunzwisisa nezvematambudziko anonzi ari muZimbabwe, uye kuti angagadziriswa sei. Vapinda munyika ndaAmai Baleka Mbete, avo vakambove mutevedzeri wemutungamiri wenyika pamwe nekumbove mutauriri wedare reparamende, VaSydney Mufamadi, avo vakambove gurukota rezvevasori, VaNgoako Ramatlhodi, avo vakambove mutungamiri wedunhu reLimpopo pamwe naAmbassador Ndumiso Ntshinge. Dzisati dzapinda munyika, nhumwa idzi dzinonzi dzakanga dzaronga kuzosanganawo zvakare nevanopikisa vanosanganisira bato reMDC Alliance rinotungamirirwa naVanelson Chamisa pamwe neMDC-T inotungamirirwa nevakafanobata chigaro, Muzvare Thokozani Khupe. Asi mushure mekusangana naVaMnangwagwa, chikwata chenhumwa ichi chinonzi chabva chadzokera kumusha kwacho. Mutauriri weMDC Alliance Muzvare Fadzai mahere vazivisa kuburikidza negwaro ravanyora kuti bato ravo raswera rakagarira kusangana nenhumwa idzi mushure mekunge vaziviswa zviri pamutemo kuti vaifanirwa kuzosangana. Vati chikwata chavo chaswera chakamirira musangano uyu, asi chazoshamisika kuudzwa kuti nhumwa idzi dzave kudzokera kuSouth Africa kunotanga dzapira VaRamaphosa zvadzakurukura naVaMnangagwa. Muzvare Mahere vati sebato vanongofungira chete kuti kukundikana kwechikwata ichi kusangana navo kwakonzerwa nezviri kudiwa nechikwata chiri kumirira Zanu PF. Vati hurumende yeZimbabwe haina zvainokwanisa kuita kugadzirisa matambudziko ari munyika, uye ivo vacharamba vachisunda VaMnangagwa kuti vapinde munhaurirano dzinoburitsa chimuko nekugadzirisa matambudziko ari munyika. Mutauriri webato reMDC-T, VaKhalipani Phugeni vaburitsawo gwaro vachiti bato ravo rakafonerwa neMugovera nemumiriri weSouth Africa muZimbabwe, VaPhakama Mbete, vachivazivisa kuti nhumwa idzi dzaizoda kusangana nemutungamiri webato ravo Muzvare Khupe pamwe nebato ravo kuti vazeye matambudziko anonzi ari munyika aya. Asi VaPhugeni vati bato ravo razofonerwa zvakare neMuvhuro naVaMbete vachivazivisa kuti chikwata ichi chakanga chisisakwanise kusangana navo, nekudaro musangano uyu wakanga waendeswa mberi. Vanoti sebato vatambira chiitiko ichi uye vachataramba vaine tarisiro yekuti VaRamaphosa naVaMnangagwa vachagadzirisa matambudziko ari kunetsa muZimbabwe. Chikuru chakaita kuti VaRamaphosa vatume nhumwa dzavo kuZimbabwe inyaya yekutyorwa kunonzi kuri kuitwa kodzero dzevanhu nehurumende yaVaMnangagwa, izvo zvinonzi zvaita kuti nhengo zhinji dzebato rinopikisa reMDC Alliance pamwe nevemasangano akazvomirira nevamwe vatori venhau vatize misha yavo. Kusungwawo kwemutori wenhau ane mukurumbira Hopewell Chin’ono pamwe nemutungamiri webato rinopikisa retransform Zimbabwe, VaJocb Ngarivhume pamwe nekupambwa uye kuitwa kafiramberi kwevanoonekwa sevari kupikisa hurumende kunonzi kuri kuramba kuchienderera mberi munyika, ndezvimwe zvoita kuti hurumende ishoropodzwe nevakawanda. Asi hurumende pamwe nebato reZanu PF vagara vachiti munyika hamuna dambudziko riri kutaurwa nezvaro iri, asi kuti pane vari kuda kusvibisa zita renyika vachishanda nedzimwe nyika dzekumwairira. Nyanzvi mune zvematongerwo enyika vachitunga bato reDemocratic Party, Doctor Urayayi Zembe vanoti zvaitwa nehurumende yeSouth Africa zvekutumira nhumwa changa chiri chinhu chakanaka chinofanirwa kuitwa nemuvakidzani ane hany'a kana akanzwa pamusha pemumwe wake paita zhowezhowe. No media source currently available Asi vanoongorora zvematongerwo enyika vari nhengo yeZanu PF, VaGadzira Chirumhanzu, vanoti nhumwa idzi hadzina kupinda munyika nekuti pane kodzero dzevanhu dziri kutyorwa, asi kuti pane manyepo atekeshera pamadandemutande ekuti hurumende iri kutyora kodzero dzevanhu avanga vachida kunzwisisa kuti zviri kumbofamba sei. No media source currently available ",Nhumwa dzaVaRamaphosa Dzasangana naVaMnangagwa Dzinodzokera Dzisina Kusangana neVanopikisa
"Vanamukoti muzvipatara zvehurumende mumatunhu akawanda emunyika vanonzi vapinda mukuramwa mabasa kutanga neChipiri vachinyunyuta nekusabhadharwa kwavo mari dzavo dzemabhonasi egore rapera. Munyori mukuru wesangano rinomirira vanamukoti, reZimbabwe Nurses Association, VaEnock Dongo, vanoti zvimwe zvaita kuti vanamukoti vapinde mukuramwa mabasa kusatariswa kwezvichemo zvavo, izvo vanoti zvave nemakore maviri vazvisvitsa kuhurumende. Kuramwa mabasa kwavanamukoti uku kunouya panguva iyo vanachiremba vari pakuramwawo mabasa, uko kwapinda muzuva regumi nena. Vamwe vashandi vehurumende vanosanganisira varairidzi, vakazivisawo kutanga kwesvondo rino kuti vacharatidzira nemusi weMuvhuro unouya, vachinyunyuta nekusabhadharwa mabhonasi avo. Chimwe chinonzi chiri kutsamwisa vashandi vehurumende zvikuru kuramba hurumende ichiendesa mberi musangano unofanirwa kuitwa pakati pevamiriri vayo nevamiriri vevashandi wekuzeya nezvenyaya iyi. No media source currently available ",Vanamukoti veHurumende Vanokanda Mapadza Pasi
"Mamwe masangano evashandi vehurumende ari pasi peApex Council anosvika gumi nemaviri anosanganisira PTUZ, TUZ nePublic Serice Association, anonzi asangana muHarare akasunga kuti haasi kuzoenda kumusangano wadaidzirwa nebazi rezvevashandi nemabasa wekuzeya nezvekunonoka kwevashandi kuwana mihoro yavo mwedzi uno. Musangano uyu unonzi wanga uchipindwawo nevekuReserve Bank of Zimbabwe, vebazi rezvemari pamwe neveku Civil Service Commission. Munyori mukuru wesangano revarairidzi, rePTUZ, VaRaymond Majongwe vanoti masangano apinda mumusangano weApex Council uyu awirirana kuti haana kushevedzwa negwara kwaro kumusangano wehurumende uyu. ""Tati isu hatiende kumusangano uyu nekuti taita zvekudaidzwa nefoni sevafudzi vemombe, kana marombe anonzi uyai kuno mudye, kwaita chikafu chemahara,"" VaMajongwe vanodaro. Vanoti hurumende inofanirwa kuziva kuti Apex Council isangano rakazvimirirawo roga, rakakosha, uyewo rinove nhengo yenhaurwa dzenyaya dzevashandi, saka vanofanirwa kuremekedzwa. VaMajongwe vanoti musangano wavaita uyu wasungawo kuti vashandi vehurumende vachatora matanho kana vasina kuwana mari dzavo dzemihoro panopera mwedzi uno. ""Hatisi kubvuma kuti ma salary edu ganzi hakuna mari isu takaseenza, nekuti takadzimara tabvuma ipapo vana vedu kana vazukuru vedu vachazototiseka rimwe gore kuti heano mafuza, madununu aiseenzera nyika asingabhadharwe."" Hurumende yakazivisa neChishanu chapfuura kuti nekuda kwekunetsa kwemari yakanga ichi zoendesa mberi mazuva ekutambirwa kwemari nevashandi vayo. Vechiuto vakanzi vachatambira mari dzavo musi wa 27 Chikumi, vachiteverwa nemapurisa musi wa 30 Chikumi. Varairidzi vanonzi vachazotambira musi wa 7 Chikunguru, vachiteverwa nevari mubazi rezvehutano pamwe nevamwe vashandi vose musi wa 14 Chikunguru, kuchizopedzisira vari pamudyandigere musi wa 19 Chikunguru. Sangano reZimta harina kupinda musangano weApex Council uyu, uye mukuru weZimta, VaSifiso Ndlovu vaudza Studio 7 kuti vanga vasina ruzivo nezvemusangano uyu. Studio 7 yakundikana kubata gurukota rezvevashandi nemabasa, Amai Prisca Mupfumira kuti tinzwe mafambiro aita musangano webazi ravo usina kupindwa nevashandi uyu. No media source currently available ",Vashandi Vehurumende Vanoramba Kupinda muMusangano weKuzeya Nyaya yeMihoro
"Komiti yepamusoro yeMDC inotungamirwa naVaNelson Chamisa yaita musangano wayo wekupedzisira gore rino ichiongorora zvakaitaika musarudzo ikabuda nezvisungo zvakawanda zvinosanganira kusimbaradza nyaya yekuti paitwe nhaurirano nehurumende yaVaEmmerson Mnangagwa pamwe nekuratidzira kwakasimba munyika yose gore rinouya. Vachitaura neStudio7 mushure memusangano uyu uyo waitirwa pamuzinda webato iri paMorgan Tsvangirai, mutauriri weMDC, VaJacob Mafume, vati vagara kuti vaongorore nyaya dzesarudzo dzakaitwa munyika gore rino uye kuti vodii sebato kubva panotanga gore. VaMafume vati vabuda nechisungo chekusimbaradza nyaya yekuti paitwe nhaurirano nehurumende yaVaMnangagwa vachiti Zanu PF haina kukunda zviri pachena musarudzo dzemuna Chikunguru. Asi vachitaura kumusangano webato ravo wepagore, mutungamiri weZanu PF, uye vari mutungamiri wenyika, VaEmmerson Mnangagwa, vakati bato ravo harisi kuzoita nhaurirano neMDC yaVaChamisa kuitira kuti paumbwe hurumende yemubatanidzwa. Studio7 haina kukwanisa kunzwa kumutauriri weZanu PF, VaSimon Khaya Moyo, kuti tinzwe kuti bato ravo rinoda here kuita hurukuro neMDC. VaMafume vatiwo vabvumirana kuti paite kuratidzira kwakasimba munyika yose gore rinouya. Vatiwo chimwe chavabvumirana sehutungamiri hwebato ravo ndechekuti vabude negwaro ravari kudaidza kuti Reload rakanangana nekugadzirisa hupfumi hwenyika. Panyaya yekusawirirana kwehutungamiri mubato ravo, VaMafume varamba kuti vazeya nyaya yemumwe wevatedzeri vaVaChamisa, VaElias Mudzuri, avo vanonzi havasi kupinda misangano iri kudaidzirwa naVaChamisa. VaMudzuri, avo vakazivisa kuti vachada kukwikwidza chigaro chemutungamri weMDC pakongiresi yebato iri yakatarisirwa gore rinouya, havana kuuya zvakare kumusangano wanhasi. Vane ruzivo nezvaitika mumusangano uyu vanoti vanoti nyaya iyi yazeyewa mumusangano wanhasi vamwe vachida kuti vadzingwe asi vamwe vachiti havafanire kudzingwa mubato nepamusana pekuti vari kuda kukwikwidza chigaro china VaChamisa pari zvino. Asi VaMafume vatsika madziro vachiti nyaya iyi haina kuzeyewa. Hatina kukwanisa kutaura naVaMudzuri kuti tinzwe kuti sei vasina kupinda mumusangano wanhasi. Zvinonzi muMDC mune kurwisana kuri kukonzerwa nenyaya yehutungamiri huri kufanira kunosarudzwa kukongiresi yebato iri gore rinouya. Zvinzonziwo kongiresi iyi yave kutarisirwa kuitwa muna Gumiguru wegore rinouya. Kunyange hazvo mubato iri muine kunetsana, bumbiro rebato iri rinoti zvigaro zvose zvinofanirwa kukwikwidza pakongiresi. No media source currently available  ",MDC Inoti Nhaurirano neHurumende Dzakakosha
"Mutungamiri wenyika VaEmmerson Mnangagwa vanonzi vasimuka mangwanani anhasi vakananga kuDubai, uko kune musangano weGlobal Business Forum Africa uyo uri kutanga mangwana. Musangano wemazuva maviri uyu unonzi unounza pamwe chete vedzihurumende dzemuAfrica neUnited Arab Emirates nevemabhizimusi vakasiyanasiyana mukutsvaga nzira dzekushanda pamwechete mune zveupfumi nekutengeserana. Bepanhau reHerald rinoti VaMnangagwa vaperekedzwa nechikwata chinosanganisira vakuru-vakuru vezvemabhizimusi vakawanda nevamwe vakuru muhurumende. Uyu musangano weGlobal Business Forum Africa wechishanu unonzi wakarongwa neDubai Chamber of Commerce and Industry, uye dzimwe nyika dzemuAfrica dzinonzi dzakazivisa kuti dzichatumira makurukota adzo kumusangano uyu. Vanoongorora zvematongerwo enyika vachishanda sa programmes director musangano re Zimbabwe Network for Social Justice, VaTendai Reuben Mbofana, vanoti kunyange hazvo musangano uyu wakakosha, zvaive zvakakodzera kuti uitirwe muAfrica, sezvo chinangwa chiri chekukwezva vemabhizimusi kuti vapinde muAfrica. ""Hapana chakaipa hacho kana pane mutungamiri wenyika, kana nevamwewo vemabhizimusi, vanenge vachida kushambadza nyika, vanenge vachida kushambadza Africa vanoda kuti mabhizimusi avhre munyika muno, avhure muAfrica kuti nyika dzedu dzibudirire. ""Asi chinozondipedza simba ndechekuti tinenge takukwira ndege ndichienda kunyika dzakaita saanaDubai tichiti tiri kuenda ikoko kunoita Global Business Froum tichiongorora nezveAfrica, asi tichiitira musangano wacho kuDubai. Ipapo ndipo pandinopera simba rese kuti aah! aah! Zvakufamba sei apa?"" VaMbofana vanodaro. Vanoti izvi hazvisi zvinhu zvinofanirwa kusimudza mukuru wenyika achiti ave kunokwezva vemabhizimusi vekunze kuti vazotanga mabhizimusi munyika, asi kuti panofanirwa kutanga patumwa vepasi vanononyengetedza vemabhizimusi ava, mutungamiri wenyika ozongosaina zvibvumirano zvinenge zvaumbwa. VaMbofana vanotiwo kunyange hazvo pari kuitwa misangano yakawanda yekukwezva vemabhizimusi muAfrica, hapana zvikuru zvinobatika zvati zvaonekwa zvakabuda kubva mumisangano yakadai. No media source currently available   ","Mutungamiri weNyika, VaMnangagwa, Vanonanga kuDubai kuMusangano weGlobal Business Forum Africa"
"Mapurisa nevasori vanonzi vakamisa kuratidzira nekuendeswa kwemagwaro enyunyuto kudare repamusoro redzimhosva rekuBulawayo kwakanga kwakarongwa nemamwe masangano emudunhu reMatabeleland anorwira kodzero dzevanhu nemusi weChitatu. Masangano aya ari kuda kuti hurumende iongorore nyaya yekuurayiwa kwevanhu vanonzi nevamwe vanodarika zviuru makumi maviri munguva yeGukurahundi mumakore ekuma 1980. Kuratidzira uku kuri kuuya panguva iyo mumwe ishe wekuFilabusi VaVezi Madunha vakanyorera mutungamiri wenyika VaEmmerson Mnangagwa nebazi reUnited Nations tsamba dzekukumbira kuti nyaya yeGukurahundi igadziriswe. VaMnangagwa vakamboudza nhepfenyuro yeCNN yekuAmerica muna Gunyana kuti vakazvipira kugadzirisa nyaya iyi vachitambira zvabuda kubva kukomisheni yeNational Peace and Reconciliation Commission. Hatina kukwanisa kubata mutauriri waVaMnangagwa VaGeorge Charamba kana mutauriri wemapurisa Assistant Commissioner Paul Nyathi nezvenyaya iyi sezvo nharembozha dzavo dzange dzisiri kudairwa. Mukuru wesangano re Post-Independence Survivors Trust, VaFelix Mafa Sibanda vanoti nguva yareba nyaya yeGukurahundi isina kugadziriswa. Vanoti vanhu vakawirwa nemhirizhonga iyi nevakarasikirwa nehama dzavo vachine misodzi pamatama saka zvakakosha kuti nyaya iyi igarirwe pasi veruzhinji vagone kugadzikana mupfungwa. No media source currently available ",Vasori neMapurisa Vomisa Kuratidzira neNyaya yeGukurahundi
"Mutungamiri wenyika, VaEmmerson Mnangagwa, vashora vanhu vanoita zvekutenga nekutengesa mari pamukoto vachiti vari kuita izvi vari kuda kuparadza hupfumi wenyika. Vatiwo hurumendde yavo iri kutora matanho ekugadzirisa dambudziko rekushaikwa kwemari munyika. Vachipa mashoko avo pamusoro pemamiriro akaita zvinhu munyika, kana kuti State of the Nation Address, pamwe nekuvhura chikamu chechipiri cheparamende yechipfumbamwe, VaMnangagwa vati vanoziva kuti vanhu vari kutambudzika kuwana mari izvo zvave kupa nhubu mukana wekutengesa mari nemutengo uri pamusoro soro. Vati hurumende yave kuwana mari yakawanda kudarika yayange ichitarisira uye ine zvirongwa zvakwanda zvairi kuita zvekuvandudza hupfumi. Semuenzaniso, VaMnangagwa vati hurumende yakaisa parutivi bhirioni nemazana masere ezviuru zvemadhora semari yekutsigira kurimwa kwechibage, soya beans pamwe nedonje. VaMnangagwa vatiwo kunyange hazvo vari kufara kuti paramende yakatovandudza mimwe mitemo kuitira kuti ienderane nebumbiro remitemo yenyika, havasi kufara nekuti izvi zviri kutora nguva yakareba. Vatiwo kusashandiswa zvakanaka kwemari yehurumende kunogaro taurwa naAuditor General hakufanirwe kuramba kuchienderera mberi vachiti yave nguva yekuita zvinhu zvakajeka uye zviri pamwero. Vatiwo hurumende yavo icharamba ichirwisa nekutsigira masangano ese anorwisa huwori munyika. VaMnangagwa vati vanozviziva kuti zvinhu zvakaomera vanhu vakawanda munyika asi vakati zvichatora nguya yakareba kugadzirisa zvinhu uye zvinoda kuti vanhu vashande pamwe chete. Mabhiri anotarisirwa kuzeiya neparamende iyi anosanganisira Mines and Minirals Amendment Bill; Cyber Crime and Cyber Security Bill, Prisons and Correctional Services Bill, Medical Aid Societies Bill nemamwe. VaMnangagwa vatiwo mabhiri eZimbabwe Media Commission Protection of Information pamwe neBroadcasting Services Act Amendment Bill anofanira kupasiswa nechimbichimbi. Vanoongorora nyaya dzehupfumi, Dr Davison Gomo, vaudza Studio 7 kuti mashoko aVaMnangagwa anoratidza kuti vanoziva zvinonetsa vanhu uye zvasara kuhurumende neparamende kuti zvigadziriswe. Mukuru weSouthern Africa Parliamenatry Support Trust, VaJohn Makamure, vaudza Studio 7 kuti chakakosha kuona kuti zvaparurwa nhasi zvinobatsira veruzhinji here. Nhengo yeMDC inotungamirirwa naMuzvare Tokhozani Khupe, Amai Priscillar Misiharambwi Mushonga, vati havabvumirani naVaMnangagwa kuti paramende haisi kufambisa basa nemazvo vachiti makurukota avo ndivo asiri kuita basa nemazvo. Gurukota rezvemitemo neparamende, VaZiyambi Ziyambi, vatiparamende ichaedza pese painogona napo kuona kuti mabhiri anenge aunzwa kuparamende apasiswa. Kunyange hazvo VaMnangagwa vataura mabhiri avanotarisira kuti azeiwe neparameende, haasi mabhiri ese aya anounzwa kana kupasa muparamende. Muchikamu chekutanga cheparamende yechipfumbwamwe pakapasiswa mabhiri mapfumbamwe chete asi ipo paitarisirwa kupasiswa mabhiri makumi maviri nemapfumbabwe. No media source currently available ",VaMnangagwa Vanoti Vari Kushushikana neKutyorwa kweMitemo yeNyika
"Vagari vemudunhu reMasvingo vanoti havana kunyatsofara zvakanaka rwendo rwuno vachipemberera kutanga kwegore idzva nepamusana pekuti hurumende yakavhara nzvimbo dzekutandarira pamwe nenzvimbo dzinoungana vanhu vachinamatira kusvika kwegore idzva. Mumwe mugari wemumusha wekwaMucheke, VaJohanes Chihwani, vati vakapemberera gore idzva vakasungikana sezvo vaidzingwa nemapurisa munzvimbo dzavaitandarira. Vemakereke vanoti mutemo wakaiswa nehurumende wakavatadzisa kuti vapemberere kupinda mugore ra2022 nenhengo dzechbechi dzavo vachiita pungwe semakore mazhinji vachishumira nekutenda mwari nechipo chehupenyu. Pastor Cover Mugwadi, vekereke yeChrist Life Church, vati kunyange havo vakarambidzwa kuita pungwe, vakaungana kwenguva pfupi nevamwe vekereke yavo vakapemberera vachinamatira kusvika kwegore dzva.\n\nMumwe mugari, VaBilliat Mweni, vati vakapemberera vgore idzva vari\npamabasa vachisevenzera mhuri dzavo.\n\nVaGurad Nhunha, vemumusha wekwaMakonese, vati kunyange vakatadza kuungana vazopemberera zuva iri nemhuri yavo vachidya zvinonaka nekushanyira dzimwe nzvimbo dzazovhurwa nhasi masikati.\n\nVamwi vehwahwa munzvimbo dzakwanda vaswera vachiita hwakiti na gonzo nemapuririsa ayo anga asingadi kuti vanhu vaungane mumabhawa.\n\nVaTalent Chivange vati vakazvipa chisungo chekushanda zvine simba gore rino kuitira kuti vasimudzire hupenyu hwavo uye vanotairisira kuti\nhupfumi hwenyika huchange hwakanaka. Amai Chiedza Shereni vatiwo vakafara nekupinda mugore dzva uye vakaudzawa kukereke kuti gore rino ndere kushandisa maoko nekudaro vaita chisungo chekushanda zvakasimba. Vakawanda vataura neStudio7 vati vanoshuvira kuti denda reCovid-19 richapera gore rino kuitira kuti hupenyu hwavo, uhwo hwanga huchikanganiswa nedenda iri, huite zvakanaka. No media source currently available ",Gore ra2022 Rinosvika Vakawanda Vachirangarira Matambudziko a2021
"Vamwe vanhu vanorarama nekutenga nekutengesa zvinhu munyika dziri muSADC vanoti vanoda kuti hurumende dzenyika idzi dzive nemitemo yakajeka inoita kuti vakwanise kuita mabasa avo zvakanaka.\n\nIchi ndechimwe chezvisungo zvakakosha zvakabuda pamusangano wevanorarama nekutenga nekutengesa zvinhu vemunyika dzeSADC wakapera muBulawayo neChitatu manheru.\n\nVanhu vaive pamusangano uyu, vakawanda vavo vanove vanhu vanorarama nekutenga nekutengesa vemunyika dzeSADC dzinosanganisira Zimbabwe, Lesotho, Malawi, Mozambique neZambia, vakabvumirana kuti vanosangana nematambudziko akafanana mukuita basa ravo munyika dzakasiyana-siyana dzeSADC, kusanganisira kushungurudzwa pamiganhu yenyika, kana kurohwa nemapurisa uye vamwe vanhukadzi vachibatwawo chibharo.\n\nVakabvumiranawo kuti kwemakore maviri anotevera, vemasangano anomirira vanoita basa iri vanofanirwa kushanda nevemuzinda weSADC kuBotswana kuti sangano iri rive nemitemo inoita kuti vawonekwe sevanhu vanoita basa rinobatsira kusimudzira hupfumi hwemunyika idzi.\n\nMugari wemuBulawayo anorarama nekutenga nekutengesa zvinhu, Amai Agnes Mumba, vanoti vakawana mukana wekupangana mazano nevamwe vanoita basa seravo.\n\nMumwewo mugari wemuBulawayo aivepowo pamusangano uyu, uyo akangozvidoma nezita rekuti Romeo, akati anorarama nekutenga nekutengesa zvinhu zvakasiyana-siyana kusanganisira zvimwe zvinodiwa pakugadzira motokari pamwe nembatya. Romeo anotsinhirawo kuti vanhu vanoita basa iri vanosangana nematambudziko akawanda achiti zvakakosha kuti vataure nezwi rimwe chete.\n\nMumiriri weBuhera Central mudare reparamende, VaRonald Muderedzwa, vanoti basa rekutenga nekutengesa zvinhu rakakosha sezvo riri kuraramisa vanhu kunyanya muZimbabwe vachitiwo vamiriri vedare reparamende vachaita zvose zvavanogona kubatsira vanoita basa iri.\n\nSangano reUN Women rinoti basa rekutenga nekutengesa zvinhu muSADC rinonyanya kuitwa nemadzimai uye zvinotenga nekutengeswa izvi zvakakosha mari inopfuura mabhiriyoni gumi nemanomwe emadhora pagore rega rega. Sangano iri rinotiwo basa iri riri zvikamu zviri pakati pemakumi matatu nemakumi mana kubva muzana zvekutengesarana kose kunoitwa munyika dzeSADC.\n\nMusangano wevanoita basa rekutenga nekutengesa uyu wakaitwa kwemazuva maviri nerubatsiro rwakabva kusangano reOpen Society Initiative of Southern Africa richishanda pamwe nesangano reBulawayo Vendors and Traders’ Association. No media source currently available ",Vanorarama neKutenga neKutengesa Zvinhu muSADC Voita Chirwirangwe
"Mutungamiri webato guru rinopikisa reMovement for Democratic Change VaMorgan Tsvangirai vari kutarisirwa kupinda munyika mukupera kwesvondo kuti vazotange basa. Bato reMDC-T rinoti VaTsvangirai vakabuda muchipatara nemusi weSvondo kunyangwe hazvo vachiri kuSouth Africa kwavange vachirapwa. Munyori mukuru webato iri VaDouglas Mwonzora vakaudza Studio 7 kuti VaTsvangirai vave kugadzirira kudzoka. “Tinofara kuti tizivise vatsigiri vedu veMDC-T, Zimbabwe yese neshamwari dzedu kuti president vedu vanaya uye vagadzirira kudzoka kubasa mukupera kwesvondo."" VaTsvangirai vaimbenge vachitarisirwa kubatana nevatsigiri vavo nemusi weMugovera kuti vange vachitungamira kuratidzira muBulawayo. Asi havana kukwanisa kuuya. No media source currently available VaMwonzora vakamboudzawo Studio 7 kuti VaTsvangirai vakaenda kunorapwa kunze sekurudziro yavana chiremba vavo vemuZimbabwe. ",VaTsvangirai Votarisirwa Kudzoka Munyika Kupera kweVhiki Rino
"America yasvitsa neChina gore rimwe chete kubva zvakaitika mhirizhonga inotyisa padare reCongress muWashington DC vatsigiri vevaive mutungamiri wenyika, VaDonald Trump, vachiramba kutambira zvainge zvabuda musarudzo yemutungamiri wenyika zvichitevera kukunda kwakaita VaJoe Biden vebato remaDemocrats. Dzimwe nyanzvi munyaya dzezvematongerwo enyika dzinoti chiitiko ichi chakasiyana America isisina chiremera pasi rose panyaya dzekugamuchidzana masimba murunyararo uye hutongo hwejekerere. Mutungamiri weAmerica, VaJoe Biden nemutevedzeri wavo, Amai Kamala Harris, vange vari mudare reparamende reUS Capitol muWashington DC vachishora zvikuru zvakaitika musi wa 6 Ndira Izvi. VaBiden vati zvakaitika zvakadzosera kumashure hutongo hwejechetere. Amai Harris vatiwo zvakaitika musi uyu zvinoratidza kuti hutongo hwejekerere hunofanira kubatwa sezai sezvo huchigona kupwa sedova. VaTrump vainge vambovimbisa kupawo divi ravo kumba kwavo kuMar-a-Lago, Florida, asi havana kuzoita izvi asi vachiri kungoramba havo kutambira zvakabuda musarudzo. Dunhu rakanetsawo rairamba kutambirwa naVaTrump zvakabuda musarudzo dzaro ndere Pennsylvania uko kwakaberekerwa VaBiden. Chizvarwa cheZimbabwe chinogara mudunhu iri, VaNicholas Mada, avo vanoona nezvekurongwa kwemisangano mubato reMDC Alliance muno muAmerica, vati vari kufara kuti zvaida kuitwa naVaTrump zvekuti sarudzo dzemudunhu iri dzisatambirwe, zvakakona n’anga murapwa achida. Vachipawo pfungwa dzavo, mukuru mubazi rezvekuburitswa kwemashoko mubato reZanu-PF, VaTafadzwa Mugwadi, vanoti zvakaitika muAmerica zvinonyadzisa uye nyika iyi haifanire kuda kuzviita muzivi wezvose panyaya yehutongi hwejekerere. Asi vachipawo pfungwa dzavo, gweta rinorwira kodzero dzevanhu vari mukuru wesangano reZImrights, VaDzikamai Bere, vanoti zvakaitika muAmerica zvakaratidzawo chimwe chinhu chikuru chekuti mutungamiri wenyika haasi pamusoro pemutemo. Vanhu vatanhatu kusanganisira mumwe mupurisa vakafa nezvikonzero zvakasiyana siyana mumhirizhonga iyi. Vamwe vanhu vanosvika mazana manomwe vakaendeswa kumatare mushure mekunge vabatwa nematikitivha eFBI ayo ari kuferefeta nyaya iyi. Muchuchusi mukuru wehurumende yeAmerica, VaMerrick Garland, vanoti vari kuzoita zvose zvavanokwanisa kuti vose vane chekuita nemhirizhonga iyi vamiswa pamberi pematare edzimhosva. Dare reHouse of Representatives rakaumbawo komiti ine nhengo kubva kumapato ose ari mudare iri kuti iferefetewo zvakaitika kusanganisira zvakaitwa naVaTrump pamwe nezvavasina kuita zvavaitarisirwa kuita semutungamiri wenyika panguva iyi. Vane ruzivo nezvenhoroondo yeAmerica vanoti mhirizhonga yakaitwa nevatsigiri vaVaTrump yakapedzisira kuonekwa makore mazana maviri nemasere adarika apo musi wa 24 Chikumi 1814 munguva yehondo pakati peBritain neAmerica, mauto eBritain akapinda muWashington DC ndokupisa dare reUS Capitol uye muzinda wemutungamiri wenyika nezvimwe zvivakwa. No media source currently available ",VaBiden Voshora VaTrump neKukonzera Kusagadzikana muAmerica neKuramba Kutambira Zvakabuda Musarudzo yeMutungamiri weAmerica
Mutihwini ane mukurumbira munyika Kirsty Coventry neChipiri manheru akatora menduru yegoridhe kumakwikwi e11th All Africa Games ari kuitirwa Congo-Brazzaville.  Coventry ange achikwikwidza mumakwikwi e100 meters backstroke uye akakunda nenguva inoita 1’01. 1. Coventry akambotorawo goridhe kuma 2004 ne 2008 Olympic Games.,Kirsty Coventry Otora Menduru yeGoridhe kuMakwikwi eAll Africa Games
"Vanhu makumi maviri nevatatu vari kutyirwa kuti vanogona kunge vakafa mumigodhi miviri kuBattlefields, Kadoma nemusi weChipiri mushure mekunge yapinda mafashamu emvura apo dhamu remunzvimbo iyi rakaputika nekuda kwemvura yainge yanaisa munharaunda iyi. Varidzi vemigodhi iyi iRioZim pamugodhi weCricket mine uye mumwe unonzi ndewaVaBaxter. Vanoona nezvemabasa mudunhu reMashonaland Amai Cecilia Chityo vakatenda kuti vari kutyira kuti vanhu ava vainge vafira mumugodhi uyu. Nyanzvi munyaya dzezvematongerwo enyika VaWelcome Zimuto vari kuita zvidzidzo zvepamusoro kuPrague, Czech Republic avo vakamboita ongororo yemamiriro ezvinhu munharaunda iyi vanoti hurumende haina mitemo yakajeka pakuchengetedza vanokorokoza kana kuchera zvicherwa. ",Vanhu Vanodarika Makumi Maviri Votyirwa Kuti Vakafira Mumugoghi Kadoma
"Mutungamiri wenyika, VaRobert Mugabe, neChina vakange vari sachigaro wedare remakurukota semazuva ose pamusangano wakaitirwa kumahofisi avo eMunhumutapa muHarare panguva iyo vakawanda vanga vachitarisira kuti vanogona kutadza kuenda kubasa. VaMugabe vakakanganisa kutsika panhandare yendege neChitatu zvakapa kuti vagwadame pasi mushure mekutaura nevatsigiri vavo paHarare International Airport. Mutauriri waVaMugabe,VaGeorge Charamba, vakaudza bepanhau reHerald kuti VaMugabe neChina vakange vachitozvifambira uye VaMugabe mbune vati vari kunzwa zvakanaka. Kunyange VaMugabe vari kuti vari nani, munyika hamuna kutenderana kuti vanokwanisa here kuramba vachitungamira nyika ivo vari kusvitsa makore makumi mapfumbamwe nerimwe musi wa 21 Kukadzi. VaMugabe ndivo mutungamiri anyanya kukwegura munyika dzose dzepasi rino. Asi vanhu vane kodzero here yekutaura nezvehutano hwemutungamiri wenyika? Munyika zhinji dzine hutongo hwejekerere vanhu vanotaura nezvazvo. Pasi pebumbiro remitemo reZimbabwe muchikamu chechi makumi mapfumbamwe nemanomwe, mutungamiri wenyika kana hutano hwake husisina kumira zvakanaka, asisakwanise kubata basa anopfanira kusiya chigaro. Asi nhengo yeZanu-PF uye vaimbova mutevedzeri wegurukota rezvekuburitswa kwemashoko, VaBright Matonga, vanoti VaMugabe vachiri vakasimba uye vakakunda musarudzo nekudaro vanhu vanofanira kuvasiya vachitonga. Asi nyanzvi munyaya dzezvekudyidzana nedzimwe nyika uye vaimboshanda kumuzinda weZimbabwe kuEthiopia, VaClifford Mashiri, vanoti VaMugabe vakwegura uye vanofanira kuenda pamudyandigere. No media source currently available ",Vakawanda Vobvunza Kuti VaMugabe Voramba Vachitonga Here?
"Zviuru nezviuru zvevatsigiri vebato guru rinopikisa munyika reMDC zvaratidzira muguta reBulawayo nhasi zvichitsutsumwa nemamiriro akaita zvinhu munyika. Asi mutungamiri webato iri VaMorgan Tsvangirai vange vachitarisirwa kuti vanogona kungosvika havana kuzokwanisa kuuya. VaTsvangirai avo vange vasinganzwe zvakanaka vange vachirapwa kuSouth Africa. Mutevedzeri waVaTsvangirai amai Thokozani Khupe nemunyori mukuru webato VaDouglas Mwonzora ndivo vange vachitungamira kuratidzira uku. Kuratidzira uku kwatanga nenguva dza 9 mangwanani paBulawayo City Hall. VaMwonzora vaudza Studio 7 kuti vanofunga kuti vanhu vauya vanodarika chuuru zana. Vanhu vauya pakuratidzira uku vange vakatakura zvinyorwa zvakanzi ‘Missing; US$15 billion, $15 billion = $1000 00 per person Ne 15 bhidza maproblems atsakatika disappear!” Mutungamiri wenyika VaRobert Mugabe ndivo vanenge vakazvisikira mot muziso apo vakatenda voga kuti mari inosvika madhora mabhiriyoni gumi nemashanu yainge yabiwa kwaChiyadzwa kunocherwa mangoda. Vanhu vange vachitsutsumwawo nenyaya yekushaya mabasa, hurombo uye kutyorwa kwekozdero dzevanhu. VaTsvangirai vakazivisa kuti kuratidzira uku kuchazoitwa mumatunhu ose enyika kuratidza kwebato iri kusafarira mamiriro akaita zvinhu munyika. Kuratidzira kweMDC-T kunoteverawo kuratidzira kwayakaita muHarare mwezdi wapera uye kuratidzira kwakaitwa nebato riri kutonga reZanu-PF richiti riri kutsigira mutungamiri wenyika VaRobert Mugabe. VaMugabe vakasimuka munyika nemusi weChishanu vakanga kuPapua New Guinea kumusangano weAfrican, Carribbean and Pacific Group States. Asi vatungamiri venyika dzakawanda vakatumira nhumwa dzavo chete zvichireva kuti VaMugabe ndivo voga mutungamiri wenyika yekunze akaenda kumusangano uyu uchakurukura nyaya dzehumhizha munyaya dzekurima. Mutauriri weMDC-T VaObert Gutu vashora VaMugabe zvikuru vachiti gore rino chete vashandisa mari inodarika mamiriyoni makumi masere nenzendo dzavo dzekunze. Vati pavatungamiri venyika dzepasi rino VaMugabe ndivo vane mhenduru yekusagara pasi sedzvatsvatsva. Kuratidzira kweMDC-T kwainge kwamborambidzwa nemapurisa achiti bato iri raizogona kuita mhirizhonga asi izvi zvakarambwa nedare repamusoro. VaMwonzora vaudzawo Studio 7 kuti vave kuronga kunoratidzira muguta reMutare musi wa 11 Chikumi vasati vaendazve kuMasvingo. No media source currently available ",Zviuru neZviuru Zvevatsigiri veMDC-T Zvoratidzira Muguta reBulawayo
"Mutauriri weZanu-PF mudunhu reMasvingo, VaRonald Ndava, vanoti sachigaro wedunhu iri, VaEzra Chadzamira, avo vanonzi vakambomiswa basa nenyaya yekuita zverusarura rwemarudzi nekukonzera kusagadzikana mubato, vachiri pabasa nekuti havana kusumwa zviri pamutemo. Asi vanoona nezvekufambiswa kwemabasa ezvematongerwo enyika muZanu-PF, VaSaviour Kasukuwere, vakaudza bepanhau reChronicle neMugovera kuti vainge vatumira tsamba idzi kare. Nyaya iyi inonzi iri kuratidza bata murefu bata mupfupi mubato pakati pevanonzi vanotsigira mumwe mutevedzeri wemutungamiri wenyika, VaEmmerson Mnangagwa, vechikwata chinonzi Team Lacoste, nevamwe vari kuchikwata chinonzi Generation 40 chinotsigirana naVaKasukuwere. Vamwe vanofungidzirwa kuti ndeveTeam Lacoste vakamiswa basa vanosanganisirawo VaMayor Justice Wadyajena kuMidlands, vanoona nezvematongerwo enyika kubazi revechidiki kuMasvingo, VaBrian Munyoro, uye mutevedzeri wasachigawo wedunhu reMidlands, VaGoodwill Shiri. VaChadzamira vati titaure nemutauriri wedunhu reMasvingo, VaNdava avo vaudza eStudio 7 kuti nyaya iyi vakatoionawo pamadandemutande. No media source currently available  ",Masvingo Inoti VaChadzamira Vachiri paBasa
"Bazi rezvehutano rakazivisa nezuro kuti vanhu gumi nemumwe (11) vakafa nechirwere cheCovid-19 zvakasiya vafa nechirwere ichi vave chiuru nemazana manomwe nemakumi matatu nevatanhatu, kana kuti 1 736. Mutungamiriri wenyika yeSouth Africa, VaCyril Ramaphosa, nezuro manheru vakazivisa kuti kutanga nhasi nyika yavo yapinda muchikamu chechina chekudzivirira kupararira kweCovid-19, kana kuti lockdown Level 4, kwemazuva gumi nemana ari kutevera, senzira yekuderedza kutekeshera kwedenda reCovid 19. Boka reZimbabwe National Statistics Agency, Zimstat, rinoti mitengo yezvinhu yakaramba ichikwira mumwedzi uno panguva iyo mihoro yevazhinji isiri kuchinja. Masangano akazvimirira munyika ari kushoropodza bato reZanu PF nekuapomera kwarinonzi rakaita mhosva yekupindira mune zvematongerwe enyika richiti mazhinji emasangano aya achamiswa kushanda munyika. Masangano aya anoti idzi inzira dzebato rinotonga iri dzekuda kumbunyikidza kodzero dzawo uye kuavharira kuti asaite basa rawo rekuva ziso revanhu nekurwira kodzero dzeveruzhinji. Kuenderera mberi kwedenda reCovid 19 kwopinza vanorarama nehusope munguva yakaoma sezvo dambudziko iri riri kuvashaisa chekudya pamwe nemafuta avanozora kudzivirira gomarara reganda. Vadzidzisi vanoshandira muBotswana vari zvizvarwa zveZimbabwe vanoti vari kufara zvikuru nedanho rakatorwa nehurumende yenyika iyi rekuronga kunge yabaya vadzidzisi vose mukupera kwemwedzi waChikunguru Muchirongwa cheLiveTalk na8pm tiri kutarisa dambudziko reCovid-19 pamwe nemamiriro akaita zvinhu munyika. Kana muchida kupinda muchirongwa ichi, kanawo kutumira mashoko kuStudio7, shandisai WhatsApp nhamba dzinoti 001 202 465 0318. Vanoda kutererera Studio7, tibateyi na7pm pamasaisai anoti 909 am 4930; 13860, ne 15460 Kilohertz paShort Wave mazuva ose. Munokwanisawo kunzwa Studio7 na6 am - Muvhuro kusvika Chishanu, pamasaisai anoti 909 am, 6175, 7255 Short Wave. ","Misoro yeNhau dzaNhasi, Muvhuro Chikumi 28, 2021"
"Komisheni inoona nezverunyararo munyika yeNational Peace and Reconciliation Commission (NPRC) inoti iri kuongorora zviri kukonzera gakava reminda kuChisumbanje mudunhu reManicaland. Mutauriri weNPRC, VaObert Gutu, vanoti nhengo dzekomisheni yavo dzatova nemasvondo anosvika maviri dzichiongorora nyaya yekubviswa kwevanhu kuChisumbanje nevemabhizimusi makuru izvo zviri kukonzera mvongamupopoto munzvimbo idzi. Kunzvimbo yeChisumbanje vagari vekuChinyamukwakwa vari kunetsana nekambani yeGreenFuel iyo iri kuvatorera minda nepavagere ichiti inoda kurima nzimbe. Kambani iyi yakapihwa mvumo iyi nehurumende. VaGutu vati kana komisheni yavo yaongorora nekuunganidza zvese zvainenge yawana, ichazivisa zvainokurudzira sekomisheni kuitira kuti kusawirirana uku kugadziriswe. Mumwe mugari wekuChinyamukwakwa, VaJerry Moyana, vaudza Studio 7 kuti komishini yeNPRC yakasvika kunzvimbo yavo ikataura nevagari ichivabvunzurudzwa zviri kukonzera gakava pakati pevagari nekambani iri kurima nzimba munzvimbo iyi. VaMoyana vatiwo komishini iyi yakavavimbisa kuti ichadzoka zvakare kuzovazivisa zvainenge vayawana huye zvavanenge vachikurudzira kuti zviitwe senzira yekugadzirisa dambudziko iri. Mutauriri weGreen Fuel, Muzvare Merit Rumema, vati vanga vasingakwanisi kutaura nesu sezvo vanga vakabatikana nemusangano wavanga vari kupinda. Gakava reminda pakati pevagari nekambani yeGreen Fuel rava nemakore richinetsa zvekuti Zimbabwe Humjan Rights Commission yakamboedzawo kugadzirisa dambudziko iri muna 2018 asi ikakundikana. Kunetsana uku kwakatanga muna 2008 apo hurumende yakapa mvumo kambani yeGreen Fuel kuti irime nzimbe muminda iri muChisumbanje. Mune imwewo nyaya, sangano rakazvimirira rinoona nezverunyararo, reNational Transitional Justice Working Group, kana kuti NTJWG, rinoti ranyorera NPRC kuti iferefete kuti ndiyani akaba dombo rekurangarira vafi rakaiswa kuSilobela kupera kwaNyamavhuvhu rikawanikwa risiko musi wa1 Gunyana. Murongi wemabasa muNTJWG, VaFortune Kuhudzehwe, vanoti aka hakasi kekutanga izvi zvichiitika. VaGutu vaudza Studio7 kuti komiti yavo haisati yatambira tsamba iyi, uye ikatambira tsamba iyi ichaongorora zvainenge yaudzwa. Dombo iri raiva raiswa zvinyorwa senzira yekurangarira vanhu gumi nevaviri vakapambwa vakatsakatika muna Ndira 1985 panguva yeGukurahundi. No media source currently available ",NPRC Yoferefeta Gakava Riri kuChisumbanje
"Dare redzimhosva rekwaMutare nhasi raramba zvakare kupa mukana\nwekubvisa mari yechibatiso kumurume akasungirwa mhosva yekuitisa\npamuviri mwanasikana aive nemakore gumi nemashanu, Anna Machaya, uyo akashaya panguva iyo aisununguka mwana wake kwaMafararikwa mudunhu reManicaland. Asi gweta riri kumirira murume uyu uyo anozivikanwa saVaHatirarami Momberume kana kuti VaEvans Momberume, VaBrian Majamanda vaisa chikumbiro chavo chekuti musungwa atongwe achibva kumba kwake kudare icho chichanzwikwa svondo rinouya kana mutongi Amai Lynne Mungwari vavepo. VaMomberume, avo vane makore makumi maviri nematanhatu\nekuberekwa, inhengo yekereke yemapositori ekwaJohanne Marange. VaMomberume vari kupomerwa mhosva yekubata chibharo pamwe nekukonzeresa kufa kwaAnna Machaya. Anna, uyo akawadzirwa nevabereki vake kuna VaMomberume, akafa mwedzi miviri yapfuura apo aisununguka pamuviri panonzi akaitiswa naVaMomberume. Masvondo maviri apfuura gweta raVaMomberume, VaBrian Majamanda havana kuda kupikisa dare kunyimwa mukana wekubvisa mari yechibatiso kwavo; asi nhasi vati vakaisa chichemo chekuti VaMbomberume vatongwe vachibva kumba musi wa30 Nyamavhuvhu icho chichapinda mudare. Mutongi wedare, VaLangton Mukwengi ,vati chichemo ichi chinonzwikwa\nchete nemutongi wenyaya iyi Amai Mungwari kana vavepo. VaMomberume vakarambirwa mukana wekubvisa mari yechibatiso mushure mekunge muchuchisi wenyaya iyi, VaTirivanhu Mutyasira, vapikisa vachiti\nmusungwa haakodzeri kuti apihwe mukana wekubvisa mari yechibatiso kuti\natongwe achibva kumba sezvo akatarisana nemhosva hombe, zvinopa mukana wekuti anokwanisa kutiza kana kukanganisa humbowo nevafakazi. Gweta ravo VaMajamanda, vaudza Studio 7 kuti chikumbiro chekubvisa mari\nyechibatiso kudare chave kutarisirwa kuzeyiwa. ""Nhasi panyaya yaVaMomberume tadzokera kudare sezvo takange takanzi\ntiuye for routine remand saka aitwa further remanded to 17 September\n2021, saka regional court iri kuita nyaya iyi. ""isu takaisa bailapplication musi wa30 August saka maprosecutors akaitawo respond nezuro saka tangomirira kunzwa kwavari kuti vachatii nekuti hearing\nyaida kuitwa nhasi yaregwa nekuti trial magistrate haapo saka\nzvanzipamwe next week avepo we go ahead ne-hearing yacho."" VaMajamanda vati vachakamirira zvakare kunzwa zvichabuda muongororo\ndzakaitwa dzekuda kuburitsa pachena kana mwana akaberekwa uyu ari\nwaVaMomberume zvechokwadi.\n\n""Maresults aHatirarami Momberume even the little baby so far hatisati\ntave nemaresults, ekuti zvakamira seyi kuti vakaoneyi asi in due\ncourse tichange toziva kuti zvakamira seyi."" Gweta iri rinoti senguva dzose chikumbiro chavo chekubvisa mari\nyechibatiso chikaraswa nedare repasi vanenge vokwidza nyaya iyi kudare\nrepamusoro reHigh Court, makare muno maMutare. Mudare nhasi mange musina vanhu vakanyanya kuwanda zvichienzaniswa\nnemusi wekutanga wakapinda nyaya yaVaMomberume maSvondo maviri\napfuura.",Dare Rinoendesa Mberi Zvakare Nyaya yeMurume Ari Kupomerwa Mhosva yeKuroora Mwana Mudiki
"Hurumende iri kuyambira varairidzi vasiri kuenda kumabasa pamwe neavo vari kuitisa vana zvidzidzo munguva dzisiri dzebasa vachibhadharisa mari, kana kuti private lessons, kuti vachanyimwa mihoro yavo kana kudzingwa mabasa. Gurukota rezvedzidzo yepasi VaCain Mathema vaudza bepanhau reHerald kuti bazi ravo rave kuzoshandisa mutemo wekuti kunobhadharwa chete varairidzi vari kuenda kumabasa vachinoshanda, vachiti vasiri kuenda kubasa kana kuti vari kuenda kubasa asi vasinganoshanda havabhadharwi kutanga izvozvi. VaMathema vatiwo vakumbira vakuru vezvikoro kuti vanyore mazita evarairidzi vasiri kushanda bazi ravo rozotumira mazita aya kuPublic Service Commission kuitira kuti vasiri kuenda kumabasa vasabhadharwa. Panyaya yevarairidzi vanonzi vari kuitisa zvidzidzo munguva dziri kunze kwebasa vachibhadharisa mari, hurumende yati pane vamwe varairidzi vari kunzi havachaiti mabasa avo vachingomirira kudzidzisa vana vachibhadharisa, danho rainoti haribvumidzwi uye iri kuita ongororo yekutsvaga vari kutyora mutemo ava. Studio 7 haina kukwanisa kubata VaMathema kuti tinzwe zvizhinji. Asi danho rehurumende iri riri kuuya panguva iyo vashandi vehurumende vese vakatozivisa kuti havachakwanise kuenda kumabasa mazuva ose nekuda kwekushaya mari dzekufambisa. Vashandi vehurumende vari kuti vari kuda kuti mihoro yavo idzokere pamari dzavaitambira muna Gumiguru 2018, dzinoita madhora mazana mashanu nemakumi maviri emari yekuAmerica. Asi hurumende inoti iri kugadzirisa zvichemo zvevashandi vayo kuburikidza nemisangano iri kuitwa pakti pevamiriri vehurumende nevamiriri vevashandi. Munyori mukuru werimwe sangano revarairidzi, re Progressive Teachers’ Union of Zimbabwe, PTUZ, VaRaymond Majongwe, vanoti danho ratorwa nehurumende iri rinotyisa uye rinoratidza kuti hurumende haidi vashandi vayo. Asi VaMajongwe vanoti hapana charinoshandura sezvo vashandi vasina mari dzekufambisa. Panyaya yekuti vasiri kuenda kumabasa vacharangwa, VaMajongwe vanoti havaoni hurumende ichikwanisa kutora matanho nekuti mushandi wayo wese haasi kuenda kubasa, zvinoreva kuti inotoda nguva ndefu kuti ipedze kuranga vashandi vese, avo vavanoti vanodarika zviuru zana nemakumi maviri. Vanotiwo sangano ravo richarwira varairidzi kuti vashashungurudzwa. No media source currently available ",Hurumende Yoyambira Varairidzi Vasiri Kuenda kuMabasa Kuti Havasi Kuzobhadharwa
"Vanorarama nekutengesera mumigwagwa yemukati meguta reHarare pamwe nenhengo dzesangano reTajamuka/Sesijikile vanonzi vabatana mukurwisana nemapurisa ekanzuru pamwe neZimbabwe Republic Police ayo anonzi ari kuvabvisa nechisimba munzvimbo dzavanotengesera. Izvi zvinonzi zvaitikawo kudhorobha reNorton, uko kunonzi vanotengesera mumigwagwa ava varamba kubviswa pavanotengesera paKatanga. Mutauriri wesangano reTajamuka/Sesijikile, VaMakomborero Haruzivishe, vanoti vamwe vevanotengesera mumigwagwa inhengo dzesangano ravo dziri kuoneswa nhamo nemapurisa nguva dzose. VaHaruzivishe vanoti kusvika panguva yataenda pamhepo vanga vachiri pamapurisa kuti vaedze kuona kuti vanhu vangani vasungwa muchiitiko ichi, asi vanoti vanga vachiziva nezvemunhu mumwechete. Mutauriri wekanzuru yeHarare, VaMichael Chideme, vati vanga vasati vanzwa zvizere nezvechiitiko ichi sezvo vanga vasiri muguta masikati. Asi hurumende, kuburikidza nebazi rezvekuburitswa kwemashoko, yaburitsa mashoko paTwitter ichiti kune vachidiki vakawanda vanga vachitema mapurisa nematombo zvaita kuti vasungwe. Hurumende yatiwo ine humbowo hwemavhidhiyo anoratidza vechidiki ava vachitema mapurisa, uhwo huchashandiswa mudare redzimhosva pakuroverera vakasungwa ava nemhosva. Hatina kukwanisa kunzwa divi remapurisa panyaya iyi. No media source currently available ",Vanotengesera Mumigwagwa neTajamuka Vanorwisana neMapurisa muHarare
"Dare reNomination Court ravhurazve kutambira mapepa enzvimbo nhanhatu dzedare reNational Assembly uko kwaive kwambonzi hakuitwe sarudzo dzema by-elections. Dare reNomination Court ratambira mazita evanhu vachakwikwidza mumatunhu matanhatu akambenge anzi nedare repamusoro haasi kuitwa sarudzo. Matunhu aya anoti; Harare East ,uko kwaiva naVaTendai Biti, Kambuzuma kwaiva naVaWillias Madzimure, Mbizo kwaiva naVaSettlement Chikwinya, Nkulumane kwaive naVaKucaca Phulu, Pumula kwaive naVaSichelisile Mahlangu nekuMutasa South kwaive naVaRegai Tsunga. Vachitaura mushure mekuisa mapepa avo, VaMadzimure, avo vaisa mapepa pasi pebato idzva reCitizens Coalition for Change vaudza Studio 7 kuti vari kutarisira kukunda zvine mutsindo kuKambuzuma vachiti vanhu vekunzvimbo iyi vanoziva ivo huye vanoterera zvichemo zvevanhu. Mutevedzeri wemutauriri weCitizens Coalition for Change, VaGift Ostallos Siziba, vati nhengo dzavo dzese dziri nhanhatu dzakwanisa kuisa mapepa adzo. VaFungai Chiposi avo vaisawo mapepa avo vachida kumiririra Kambuzuma pasi pebato reMDC Alliance vati vari kutarisawo kukunda zvine mutsindo vachiti bato ravo ndiro bato guru rinopikisa. Zanu PF ichange ichimirirwawo naVaOscar Nyamukonoro kuKambuzuma, avo vati vari kutarisirawo kukunda. VaNyamukonoro vati musha weKambuzuma wange waparara vachiti vatungamiriri vange variko kubva kumapato anopikisa vaikonewa basa. Mutauriri weUnited Zimbabwe Alliance, VaTatenda Ishemukuru Ndlovu, vatiwo bato ravo raisa mapepa aVa Garikai Mlambo avo vachakwikwidza kuHarare East. Vamwe vaisa mapepa avo kukwikwidza Harare East ndiVa Biti, Amai Mavis Gumbo vachange vachimirira Zanu PF, Muzvare Precious Nyaradzo Musarurwa veLabour Economists and African Democrats naVaChristopher Lovemore Mbanga ve MDC Alliance. Zimbabwe Electoral Commission yati munhu mumwe chete kuHarare East nemumwe chete kuKambuzuma varambirwa mapepa avo Sachigaro weZimbabwe Election Support Network huye vari gweta, VaAndrew Makoni, vati kupa mitongo yakasiyana siyana kwakaitwa nedare reHigh Court p kunopa kuti vanhu varase tariro nematare. Kudunhu reMidlands vanhu vashanu ndivo vabudirira kuisa mapepa avo ekuzokwikwidza musarudzo dzema-by elections VaMakoni vatiwo nguva yapiwa vanhu kuti vagadzirire mapepa avo yanga iri shoma zvakanyanya. Kune dzimwe nzvimbo dziri kuitwa maby-elections muna Kurume, uye nomination court yakatambira mazita evanhu ava musi was 26 Ndira. No media source currently available ",VaBiti neVamwe Vavo Vanonyoresa Kuitira Kuti Vavhote Muna Kurume
"Vamwe vechidki vanoti bhajeti yakaturwa negukurukota rezvemari, VaPatrick Chinamasa, yakanaka zvikuru kana kuchitariswa zvakanangana nevechidki. Asi vamwewo vanoti havagutsikane vachitiwo hurumende ine tsika yekutaura zvinhu zvaisingaite. Mumwe wevechidiki uyo angozvidoma nezita rekuti Ropa anove mudzidzi ati akafara nematanho akataurwa naVaChinamasa ekuedza kuderedza mari inoshandiswa nehurumende kusanganisira kumiswa kwema youth officers basa. Ropa ati akafadzwawo nenyaya yekuti VaChinamasa vakabuda pachena vachitaura kukosha kwezvikoro zvinodzidzisa mabasa emaoko - kana kuti vocational colleges- sezvo vechidiki vakawanda vasina mabasa. Asi anoti anoshushikana nekusabuda pachena kwaVaChinamasa panyaya yerutsigiro runopiwa vadzidzi vekuzvikoro zvepamusoro. Mumwewo wechidiki, Muzvare Musa Sibanda, vati vanotambirawo hurongwa hwakaturwa naVaChinamasa nemufaro asi vati hururmende inofanirwa kuve nehurongwa hwakajeka hwekubatsira vechidiki vanoda kuita zvemabhizmisi kuti vawane rubatsiro urwu kuchitariswa kuti munhu abuda mumba maani. Mukuru wesangano reZimbabwe Organisation for Youth in Politics, VaNkosilathi Moyo, vanoti nyaya yekudzingwa kwema youth officer inyaya yakanaka zvikuru sezvo veruzhinji vaigara vachitsutsumwa kuti vanhu ava vaive vasina basa ravanoita kunze kwekushandiswa mune zvematongerwo enyika. Vati vanovimba kuti hurongwa hwaVaChinamasa haungogumire pakutaura chete. Mutauriri webato reZAPU variwo mumwe wevechidiki, VaIphithule Maphosa, vatsinhirawo zvimwe chete vachiti hurumende inofanirwa kuenderera mberi nekubvisa vamwe vanhu vanohora mari vachinzi vashandi vehurumende asi ivo pasina basa ravanenge vachiita, kana kuti ghost workers. Mutauriri weboka revechidki mubato reMDC T, VaBrian Dube, vati maonero avo ndeekuti kubviswa kwema youth officers kune chekuita nemakakatanwa ari mubato reZanu PF vachitiwo hurumende yeZanu PF inofanirwa kudzidza kuita zvinhu zvakakoshera veruzhinji, kwete zvekuti iyo ikwanise kuramba iri muhutongi.\n\nVaDube vashorawo nyaya yekuti mauto nemapurisa ndemamwe emapazi akanzi achapiwa mari yakawanda kudarika mamwe vachiti havawone chikonzero chekuita izvi sezvo nyika iri murunyararo. Muhurongwa hwavakatura neChina, VaChinamasa vakakoshesa kuti hurumende haifanirwe kushandisa mari yakawanda vakataurawo kuti nzendo dzekubuda kunze kwenyika dzinoitwa nevakuru vakuru vehurumende dzichave shoma sezvo hupfumi hwenyika kusina kumira zvakanaka. No media source currently available   ",Vechidiki Votambira Bhajet Zvakasiyana
Dhora reRTGS radzikira huremu zvekare kechipiri kubva zvakatarwa huremu uyu nagavhuna weRBZ Doctor John Mangudya apo vakaparura hurongwa hwekufambswa kwemari. VaMangudya vainge vati dhora iri ritengeswe ne 2.5 (1:2.5) padhora rekuAmerica mumabhanga asi nemusi weChina range rakwira kusvika pa2.7. Pamukoto dhora rekuAmerica riri kutengeswa ne 3.6 kusvika ku3.8. Vaimbova gurukota rezvehupfumi VaTendai Biti vanoti izvi hazvifashamise uye vayambira kuti zvinhu zvakasagadziriswa munyaya dzezvematongerwo enyika dhora richaramba richishaya simba. No media source currently available Asi muzvinabhizmisi vari nhengo yeZanu-PF VaGilbert Muponda vanoti zvchatora nguva kuti RTGS rinyatsogadzikane asi vati hurumende iri mugwara. No media source currently available ,Dhora reRTGS Rodzika Huremu muMabhanga Richikwira Kusvika pa2.7
"Sangano rinomirira vashandi vemumabhanga, reZimbabwe Banks and Allied Workers Union, (ZIBAWU), rinoti nhengo dzaro dziri kuronga kuratidzira musi wa 13 mwedzi unouya dzichinyunyuta nemabatirwo ari kuitwa vashandi nebhanga reEcobank Zimbabwe. Mutevedzeri wemunyori mukuru weZIBAWU, VaShepherd Ngandu, vanoti sangano ravo rasvika pakutora danho iri nekuona kuti bhanga re Ecobank Zimbabwe harisi kuda kubaira vashandi varo vakawanda zvitupa, izvo zviri kuita kuti varambe vachishanda sema contract kana kuti casual. VaNgandu vanoti zvakare bhanga iri riri kuramba kuti vashandi vaumbe makomiti anovamirira kanawo kuti vapinde muzvirongwa zvinoitwa nesangano rinomirira vashandi vekumabhanga. VaNgandu vanoti vakatozivisawo mapurisa nezuro kuti vachange vachiratidzira murunyararo, kunyange hazvo vasingasungirwe kuzivisa mapurisa. Studio7 haina kukwanisa kunzwa divi reEcobank panyaya iyi sezvo nhare dzavo dzanga dzisingadairwi. No media source currently available  ",Ecobank Yokonzera Mutauro Zvopa Kuti Vashandi Varatidzire
"Paita ropa rakaipa pakati pameya weHarare, VaBernard Manyenyeni, nevakafanobata chigaro chemunyori weguta, Amai Josephine Ncube, panyaya yezvikwereti zvine vagari, hurumende uye makambani akazvimirira kukanzuru. VaManyenyeni vanonzi vakambomisa nyaya yekutengeswa kwemidziyo yevagari vane zvikwereti kukanzuru nekambani inonzi Wellcash Debt Collectors. Asi Amai Ncube vanoti hapana kudududza panyaya iyi. Kanzuru inoti vagari, mapazi ehurumende nemakambani vane zvikwereti zvinodarika mamiriyoni mazana matanhatu. Mashoko aya anotsinhirwa nemutauriri weguta reHarare City Council VaMichael Chideme. Sachigaro wesangano revagari reCombined Harare Resident’s Association, VaSimbarashe Moyo, vaimbenge vatambira mashoko ameya nemufaro vachiti vagari vakaomerwa sezvo munyika musina mabasa. VaMoyo vanoti kunyangwe midziyo yevagari iri kutengeswa hakuna zviri kubatsira nekuti mari iri kuwanikwa kumaauction haina chairi kubatsira. Mutevedzeri wemutungamiri wesangano reEmployers Confederation of Zimbabwe, VaCallisto Jokonya, vatiwo kune vemakambani zvinhu hazvina kumira zvakanaka. Hatina kukwanisa kunzwa kuhurumende kuti sei isiriwo kubhadhara zvikwereti kukanzuru sezvo nharembozha yegurukota rezvematunhu, VaSaviour Kasukuwere, yange isiri kudairwa. Asi pangaitwe sei kugadzirisa dambudziko iri kuti makambani asavharwe uye kuti vagari vasatengeserwe midziyo? VaChideme vanoti chido chavo ndechekuti paitwe nhaurirano nevane zvikwereti. VaMoyo vanoti vagari vanodawo kuti vapihwe mukana wekubhadhara pashoma pashoma. VaJokonya vatiwo zvakakosha kuti vanhu vose munyika vagare pasi kuita muonera pamwe chuma chemuzukuru. Muna 2013 hurumende yakambokanganwira vanhu vose zvikwereti kukanzuru nezvemagetsi kukambani yeZESA. Nyanzvi munyaya dzezvematongerwo enyika VaJoy Mabenge vanoti vanoona hurumende ichikanganwira vanhu zvikwereti. Asi VaMabenge vatiwo zvakakosha kuti mari inenge yabhadharwa yemitero ishandiswe zvakanaka kwete kuti mamaneja ekanzuru anenge achidya norivha asi basa risiri kuitwa. Nyaya yekuti muhomwe mekanzuru inhava izere mhepo yapawo kuti kanzuru itadze kubhadhara zvikwereti kuZIMRA, National Social Security Authority uye kuHarare Municipal Medical Aid Society. Vanhu vakawanda munyika havana mabasa zvapa kuti kune vakawanda zvabva zvaita kuti pashaye chembwa tenzi vararira mutakura. No media source currently available   ",Kutengeswa kweMidziyo yeVagari Kwokonzera Mutauro muHarare
"Apo nyika iri kupemberera mazuva emagamba nemauto, vakawanda muChinhoyi vanoti hapana chekupemberera sezvo vanhu vakawanda vasiri kufara nemamiriro akaita zvinhu munyaya dzehupfumi, pamwe nekutyorwa kwekodzero dzavo nemauto. No media source currently available Mumwe mugari wemumusha unogara veruzhinji weGadzema, VaGoodwill Zhanda, vanoti hapana chekupemberera zuva remagamba ivo vane nzara. VaZhanda vanoti havana kuenda kunopemberera zuva remauto sezvo vanga vachitengesa mbatya kuti vararamise mhuri yavo. Mumwe mugari wemuChinhoyi, VaClemence Mhaka, vanoti kurwisana kuri kuitika mubato reZanu PF vachipumhana uroyi kunoita kuti veruzhinji vafunge kuti hapana munhu anganzi igamba rechokwadi. Asi mumwe mugari wekwaZvimba, kunova kumusha kwemutungamiri wenyika, VaRobert Mugabe, VaCuthbert Chirau, avo vanga vari kupemberera zuva remauto, vanoti zuva remagamba rinofanirwa kucherechedzwa. VaChirau vanoti izvi zvakakosha kuchizvarwa chemangwana kuti vazive kuti nyika yakamborwirwa sei. Chimwe chizvarwa chemuChinhoyi, VaAdrian Tsoto, avo vanga vari pabasa vanoti kukosha kwezuva remagamba nemauto hakuchakosheswe zvakanyanya nekuda kwekutambudzika kuri kuita veruzhinji. VaTsoto vanoti dai nyaya dzehupfumi dzagadziriswa kuitira kuti vanhu vaende kuzororo vaine mufaro pamwe nezvekudya. Vachitaura nhasi pachikoro cheNemakonde muChinhoyi, gurukota redunhu reMashonaland West, VaFaber Chidarikire, vachitura mashoko emutungamiri wenyika, vati vanorumbidza mauto enyika kunyange paine vamwe vanhu vari kuda kuti vatambira pfungwa yekushandura hurumende. Zimbabwe yakacherechedza Heroes Day nezuro, uye nhasi ranga riri zuva rekucherechedza mabasa emauto. Vanhu vashoma muChinhoyi vacherechedza hurongwa uhu sezvo vanhu vanga vakawanda vanga vari vana vechikoro. Nyanzvi munyaya dzematongerwo enyika dzinoti vanhu vakawanda havasi kupa mauto chiremera nepamusana pekuti mauto emuZimbabwe anoshandiswa neZanu PF mukushungurudza vanopikisa hurumende pamwe nevanorwira kodzero dzevanhu.",Vakawanda Vanoti Hapana Chekucherechedza paZuva reMauto
"Maguta akawanda munyika atambira kurudziro yekuti vanhu vasaende kubasa vachinyuta nemamiriro akaita zvinhu munyika. Asi zvinonzi vanhu vakawanda vasungwa nemapurisa uye zvimwe zvinhu zvikapiswa. Gurukota rinoona nezvehumhizha mukufambiswa kwemashoko VaSupa Mandiwanzira voramba kuti hurumende ndiyo yambodzima madandemutande akaita sewhatsapp mangwanani. Mutungamiri webato reMDC-T VaMorgan Tsvangirai vanoti zvakakosha kuti munyika muitwe nhaurirano sezvo zvinhu zvaenda kumawere. VaAcie Lumumba vopihwa mukana wekubvisa mari yechibatiso pamhosva yavari kupomerwa yekuti vakatuka mutungamiri wenyika VaRobert Mugabe. Muchirongwa cheLivetalk na8.30 pm tiri kutarisa nyaya yekuratidzira kwaitwa munyika yose nhasi. Kana muchida kupinda muchirongwa ichi, kanawo kutumira mashoko kustudio7, shandisai whatsapp panhamba dzinoti + 1 202 465 0318. Vanoda kuteerera Studio 7, tibateyi na 7 pm pamasaisai anoti 909 am ne 4930 Kilohertz pa Short Wave. No media source currently available ","Misoro yeNhau, Chitatu Chikunguru 06, 2016"
"Vamwe vakaputsirwa dzimba kuBuduriro pasi pemushandirapamwe unonzi Tembwe Housing Cooperative vanyora tsamba kumutevedzeri wemutungamiri wenyika VaConstantino Chiwenga kuti vavabatsira sezvo vari kuti mukanzuru maita huori. Mumwe akaputsirwa imba VaEddison Zibwowa vanoti havasati havo vawana mhinduro kubva kuna VaChiwenga. Vanotiwo vakanyora tsamba kusangano rinorwisa huori reZimbabwe Anti-Corruption Commission makore maviri adarika asi harina kutumira vanhu kuzoferefeta nyaya iyi. Hatina kukwanisa kubata mutauriri wesangano iri VaJohn Makamure kuti tinzwe divi ravo. Asi vachitaura nevatori venhau, gurukota rezvematunhu VaJuly Moyo vakati hapana kudzokera kumashure pakupwanya dzimba dzakavakwa zviri kunze kwemutemo panongopera mvura kunaya kusanganirisa vedzimba dzeTembwe dzekuBudiriro idzi. No media source currently available ",Vakaputsirwa Dzimba kuBudiriro Vokumbira VaConstantino Chiwenga Kuti Vavabatsire
"Sarudzo dzekutsvaga mutungamiri wenyika, nenhengo dzeparamende pamwe\nnemakanzura idzo dzinofanirwa kuitwa pamwechete gore rinouya, 2018, dzinotarisirwa kuitwa mazuva ari pakati pekupera kwemwedzi waChikunguru kusvika pakati pemwedzi waNyamavhuvhu zvichienderana nebumbiro remitemo idzva. Izvi zvinopesana nemashoko emutevedzeri wasachigaro weZimbabwe Election Commission (ZEC) ekuti sarudzo dzinoitwa pakati pemwedzi waChikumi naNyamavhuvhu. Nyanzvi munyaya dzezvemitemoGweta Muzvinafundo VaLovemore Madhuku vanoti\nkana hupenyu hweparamende hukasadimburirwa panzira sezvinotarisirwa sarudzo dzinofanirwa kuitwa mukati memwedzi wekupedzisira hupenyu hweparamende iripo husati hwapera. Hupenyu hweparamende iripo hunoguma pakati pehusiku hwemusiwa 22\nNyamavhuvhu nokudaro mazuva makumi matatu ekupedzisira anotanga musiwa\n24 Chikunguru.\nIzvi zvinoreva kuti sarudzo dzegore rinouya dzinoitwa pakati pemazuva\nekubva musiwa 24 Chikunguru kusvika musi wa22 Nyamavhuvhu.\n\nMuzvinafundo Madhuku vanotiwo sarudzo idzi dzinogona kuitwawo nguva\nipi zvayo kana hupenyu hweparamende iripo hwagurirwa panzira\nnezvikonzero zvakasiyana zviri mubumbiro remitemo. Kana hupenyu hwehurumende hwagurirwa panzira zvinofanira kutora mwedzi\nmitatu kuti sarudzo dziitwe. Hupenyu hweparamende hunogona kugurirwa panzira nemukuru wenyika\nnekuda kwezvinhu zvitatu zvinoti kana dzimba dzeparamende dzose\nyepamusoro nepazasi dzakazvimiririra dzapasisa chisungo chakuti\ndzisavepo, uyezve kana paramende yaramba kupasisa bhajeti renyika\npasina zvikonzero zvakati tsvikiti pamwe nekunge paramende yawirirana\nkuti haichina chivimbo nehurumende, vote of no confidence. Mutevedzeri wasachigaro weZEC VaEmmanuel Magade vakataurira vatori venhau kuti sarudzo hadzisi kuitwa nekukurumidza sezviri kufunga vamwe vanhu. Mashoko aya akatsinhirwawo naAmai Rita Makaru vanova sachigaro weZEC vakati vanotevera bumbiro pakutara zuva resarudzo. Vaimbove sachigaro weZimRights uye vari gweta VaKucaca Phulu\nvanowirirana nemaonero amuzvinafundo Madhuku. VaPhulu vanoti nyika ingangoenda kusarudzo nekukurumidza chete kana\nhupenyu hweparamende iripo hwagumisirwa panzira. VaPhulu vanoti izvi\nhazvinetse kuitika sezvo bato reZanu PF riine nhengo dzakawanda mudare. Sangano reVeritas rinotsigira maonero emagweta pamutemo vachiti kunyange\nmutungamiri wenyika VaRobert Mugabe vari ivo vanemasimba ekudoma zuva\nrichaitwa sarudzo, VaMugabe havagone kutara rimwe zuva ravanoda\nriri kunze kwemazuva ari pakati pa24 Chikunguru na21 Nyamavhuvhu gore\nrinouya. Kunyange hazvo sarudzo dzegore ra2013 dzakaitwa musi wa31 Chikunguru,\nhupenyu hwehurumende hwakatanga musi wa22 Nyamavhuvhu zuva rakagadzwa\nVaMugabe semutungamiri wenyika. Mumwe wevaimbove sachigaro weboka rakatungamirira kunyorwa kwebumbiro\nremitemo uye vari munyori mukuru wabato reMDC-T inotungamirirwa\nnaVaMorgan Tsvangirai , VaDouglas Mwonzora, vanoti vakatara mazuva\nesarudzo mubumbiro remitemo kudzivirira mutungamiri wenyika kuti\nasatare zuva resarudzo paanodira. Mutevedzeri wemunyori wezvemutemo mubato reZanu-PF VaMunyaradzi Paul Mangwana vanoti mutemo wakajeka. Nyanzvi munyaya dzezvematongerwo enyika Dr Pedzisayi Ruhanya vanoti VaMugabe\nvachashevedzera zuva resarudzo zviri pamutemo vachishandisa nzira dzakatarwa mubumbiro. VaRuhanya vanoti vanoona VaMugabe vachikurumidza kuti sarudzo dziitwe\nnekuda kwekuti vave mutana. Chimwe chinhu chichaita kuti sarudzo dzegore rinouya dzinakidze\nndechekuti vanenge vachikwikwidza kutungamira nyika vanofanirwa kudoma\nvatevedzeri vavo vaviri vasati vaenda kusarudzo. Vaviri ava vanenge vachivabatsira kutsvaka rutsigiro, uye ndivo vanozodomwa\nkuve vatevedzeri vemutungamiri wenyika kana sarudzo dzapera. Mutemo unosungira kuti mutungamiri wenyika awirirane zuva resarudzo\nreZEC. Mutemo unotiwo panofanirwa kuva nemazuva asiri pasi pemakumi mana\nnemana kana anodarika makumi masere nemana pakati penguva inotaurwa\nzuva resarudzo nemusi unoitwa sarudzo dzacho. No media source currently available   ",Nyanzvi Dzozeya nezveZuva reSarudzo dza2018
"Bazi rezvehutano rakazivisa nemusi weChina kuti vanhu makumi matatu nevasere vakawanikwa vaine chirwere cheCovid-19 zvakasvitsa huwandu hwevanhu vabatwa nechirwere ichi kubva zvachatanga pazviuru makumi matatu nezvisere negumi nevasere, kana kuti 38 018. Hapana munhu akafa izvo zvakasiya huwandu hwevanhu vafa huchiri pachiuru nemazana mashanu nemakumi mashanu nevashanu, kana kuti 1 555. Bazi iri rakatiwo vanhu zviuru gumi nezviviri nemazana mana ane makumi mana, 12 440, vakabaiwawo nhomba yavo yekutanga zvakasvitsa huwandu hwevabaiwa nhomba yekutanga pazviuru mazana matatu nezvisere zvine makumi manomwe nemumwe, kana kuti 308 071. Vamwe zviuru zvitanhatu nemazana matatu ane makumi matanhatu nevatatu, kana kuti 6 363, vakabaiwa nhomba yepiri nezuro wakare izvo zvakasvitsa huwandu hwevanhu vabaiwa nhomba iyi pazviuru makumi mana nezvitatu zvine mazana manomwe nemakumi maviri nevasere, kana kuti 43 728. Hurumende ine hurongwa hwekubaya vanhu mamiriyoni gumi nhomba kuitira kudzivirira kupararira kwechirwere cheCovid-19. Imwe nyanzvi mune zvehutano uye vakambove gurukota rezvehutano vari zvakare munyori anoona nezvehutano muMDC Alliance, Dr. Henry Madzorera, vanoti kudzikira kwehuwandu hwevanhu vari kubaiwa nhomba yepiri kunobva pakuti vanhu vakabaiwawo nhomba yekutanga pakatanga chirongwa ichi vaivewo vashoma sezvo nguva iyi kwaibaiwa vashandi vari pamberi mukurwisana neCovid-19 chete. Asi vanoti nekuda kwekuti veruzhinji vave kuona kuti hapana ari kufa kuburikidza nenhomba iyi, uyewo kuti vatungamiri vakabaiwawo nhomba, veruzhinji vave kuita chivimbo nayo. Dr. Madzorera vanokurudzira kuti dai hurumende yabvumidzawo vemasejari, makiriniki pamwe nezvipatara zvakazvimirira kuti vabayewo nhomba iyi kuitira kuti nyika ikwanise kusvika pamamiriyoni gumi airi kutarisira kubaya. Panyaya yevanhu vashoma vari kubatwa pamwe nekufa neCovid-19, Dr. Madzorera vanoti vanongoda kutanga nekutenda Mwari kuti denda iri harisi kubata pamwe nekuuraya vanhu vakawanda, asi vanoti zvakakosha kuti dzidziso irambe ichipiwa kuvanhu kuitira kuti huwandu uhwu hurambe huri pasi. No media source currently available ",Huwandu hweVanhu Vari Kubaiwa Nhomba Yekutanga Hunokwira Zvakare
"Vamwe vatsigiri vebato reMDC Alliance rinotungamirwa naVaNelson Chamisa vachigara muBotswana vave kuita mudemhe mudemhe senzira yekubatsira dzimwe shirikadzi dzakatizira kuZimbabwe nenyaya yemhirizhonga yezvematongerwo enyika. Dzimwe shirikadzi idzi dzinoti Botswana yakaramba kudzipa hupoteri sezvakaitwa vamwe vari pakamba yeDukwi Refugee Camp. Mumwe weshirikadzi idzi dzinosvika gumi neshanu dzakapoteri munyika iyi ndiAmai Cathrine Chandaengerwa avo vanorarama nekuita mabhindauko akasiyana siyana mudhorobha reGaborone muBotswana. Vaudza Studio 7 parunhare kuti vanotoona zviri nani kugara vakahwanda munyika iyi nokuti muZimbabwe makaberekera ingwe. Amai Chandaengerwa, avo vanoti vakapisirwa imba nevafungidzirwa kuti vatsigiri veZANU PF pakati pehusiku, vaenderera mberi vachiti kusamira zvakanaka kwezve matongerwo enyika nehupfumi ndiko kuri kuita kuti varambire muBotswana kunyangwe zvinhu zvooma munyika iyi nokuda kwechirwere cheCOVID-19. Imwe shirikadzi iyo isina kuda kudomwa nezita ichiti inotya kuitwa murondatsimba nevasori kubva kuZimabbwe vaudza Studio 7 kuti kugara muBotswana kuri nani pane kudzokera kumusha nokuda kwechirongwa chekupihwa chikafu nevamwe vavo vane pavanobata bata. Sachigaro webato reMDC-Alliance muBotswana iyo iri pasi peSouth Africa Province, VaJohn Pamire vanoti vatsigiri vebato ravo vakatangisa hurongwa uhu mushure mekuona kuti rwuzhinji rweshirikadzi idzi rwakanga rwononga svosve nemuromo munyika yevatorwa. VaPamire vaudza Studio7 kuti shirikadzi idzi dzinopihwa hupfu, matemba, mupunga, mafuta ekubikisa, sipo dzekuwachisa nekugezesa nezvimwe zvinodiwa pakurarama kwemunhu mwedzi wega wega. Vanoona nezvekuburitswa kwemashoko muZANU PF, VaTafadzwa Mugwadi vanoti ZANU PF haina ropa mumaoko ayo uye mashoko anotaurwa nevatsigiri veMDC ndeekuda kusvibisa bata ravo. Kunyangwe hurumende yeZimbabwe iri kuti haityore kodzero dzevanhu, zvizvarwa zveZimbabwe zvakawanda zviri muhupoteri munyika dzakaita seBotswana neSouth Africa vamwe nenyaya yezvehupfumi vamwe zvematongerwo enyika. No media source currently available ",Nhengo dzeMDC Alliance Dzobatsira Shirikadzi Dziri muHupoteri kuBotswana
"Sachigaro weGrain Millers Association of Zimbabwe kana kuti GMAZ VaTafadzwa Musarara vanoti mutengo wechingwa ucharamba uchikwira zvakanyanya kana hondo pakati peUkraine neRussia ikaramba ichienderera mberi. Russia neUkraine ndidzo dzinorima gorosi rinosvika zvikamu makumi mana kubva muzana rinotengeswa pasi rose. VaMusarara vaudza Studio 7 kuti nekuda kwehondo iyi, nyika mbiri idzi dzamira kutengesa gorosi range richitariswa munyika uye mutengo wegorosi wabva wakwira kubva pamadhora mazana mana nemakumi matanhatu nemashanu kana kuti US$475 kusvika pamadhora mazana matanhatu nemakumi masere nemashanu kana kuti US$685. No media source currently available Mutengo wefurawa inogadziriswa chingwa wakwirawo nezvikamu gumi kubva muzana. Izvi zvave kupawo kuti mutengo wechingwa ukwirewo. Chingwa chakawedzerwa mutengo svondo rapera uye rofu rimwe riri kutengwa nemadhora ari pakari pemazana maviri nemakumi mashanu ZWD250 kusvika kumazana matatau ZWD300 emari yemunyika. No media source currently available ",Mutengo weChingwa Wotarisirwa Kuramba Uchikwira neNyaya yeKurwiswa kweUkraine neRussia.
"Mutungamiri weZanu PF, uye vari mutungamiri wenyika, Va Emmerson Mnangagwa, vadoma vaimbove mukuru wemauto, VaConstantino Guvheya Chiwenga, semumwe wevatevedzeri wavo mubato re Zanu PF. Mumwe adomwa kuva mutevedzeri waVaMnangagwa, ndiVa Kembo Mohadi, avo vapinda panyanga vakamirira vanhu vaive nhengo dze PF Zapu pasati paitwa mubatanidzwa weZanu PF ne PF Zapu muna 1987. VaChiwenga vakaendeswa pamudyandigere nemusi weMuvhuro, VaMnangagwa vachiti vange vakamirira kuvaendesa kunoita rimwe basa. Kudomwa kwaVa Chiwenga naVaMohadi sevatevedzeri waVa Mnangagwa, kwava kureva kuti VaChiwenga naVaMohadi vachange vave vatevedzeri vemutungamiri wenyika muhurumende. Vakawanda vanoona kudomwa kwaVaChiwenga senzira yatorwa naVaMnangagwa yekutenda VaChiwenga pabasa guru ravakaita rekutungamira mauto kuti abvise vaimbove mutungamiri wenyika, VaRobert Mugabe, pachigaro. VaChiwenga nevamwe vavo muchiuto ndivo vakaita kuti VaMnangagwa vakwanise kudzokera munyika mushure mekunge vambopotera kuSouth Africa zvichitevera kudzingwa kwavo muhurumende naVaMugabe. Kudomwa kwaVaChiwenga naVaMohadi kwaziviswa nemunyori mubazi rezvekuburitswa kwemashoko, VaGeorge Charamba, avo vanotaura zvakare vakamirira VaMnangagwa semutungamiri wenyika. Izvi zvashamisa vanhu vakawanda sezvo VaCharamba vasiri mutauriri weZanu PF. Mashoko aya anga achifanirwa kuziviswa naVaSimon Khaya Moyo, vanova mutauriri weZanu PF. Studio7 haina kukwanisa kunzwa kuna VaKhaya Moyo.",VaChiwenga naVaMohadi Vanoitwa Vatevedzeri vaVaMnangagwa muZanu PF
"Zvizvarwa zveZimbabwe nezvekune dzimwe nyika zviri muSouth Africa zvave kugara zvakabatira ura mumaoko zvichitevera kurwiswa kwevekunze mumusha weMamelodi uri muPretoria neChipiri usiku. Kurwiswa uku kunotevera kuparadzwa kwemabhizimusi, dzimotokari pamwe nedzimba dzezvizvarwa zvekune dzimwe nyika kwakatanga mumusha weRosettenville uri muJohannesburg masvondo maviri adarika. Mukuru werimwe sangano rinobatsira zvizvarwa zveZimbabwe zviri munyika iyi reZimbabwe exiles Forum, Advocate Gabriel Shumba, vanoti kurwiswa kwevanhu muJohannesburg kwakanyanya kunangana nezvizvarwa zvekuNigeria zvaipomerwa mhosva yekutengesa zvinodhaka pamwe nechipfambi. Asi vanoti kurwiswa kwakaitika kuMamelodi kwakanga kwakanangana nechero munhu asiri chizvarwa cheSouth Africa. Zvitoro zvezvizvarwa zvekuEthiopia, Somalia neNigeria ndizvo zvinonzi zviri kunyanya kuparadzwa, zvinhu zvichibiwa. Vagari vemuPretoria vanonzi vari kuronga kufora neChishanu vachiratidzira vachiramba vanhu vekune dzimwe nyika. Asi zvinonzi mapurisa anyima mvumo vanhu ava kuti varatidzire, kunyange hazvo vari kunzi vati vachangoratidzira zvakadaro. Mutungamiri weSouth Africa, VaJacob Zuma, vakakurudzira zvizvarwa zvenyika yavo kuti zvigarisane nevabvakure ava murunyararo. Zvinonziwo hurumende yeNigeria iri kuronga kukwidza nyaya iyi kusangano reUnited Nations ichinyunyuta nekushungurudzwa kuri kuitwa zvizvarwa zvayo. No media source currently available ",Vabvakure Vooneswa Chitsvuku muSouth Africa
"Kereke yeAnglican Church mudunhu reManicaland yaita chibvumirano nekambani yeEconet, yeCassava, icho chichasimudzira magariro evanhu munzvimbo dzinoshandira chechi iyi mudunhu iri. Vachitaura mushure mekusaina chibvumirano ichi, bhishopu veAnglican Church muManicaland, VaErick Ruwona, vati vanotarisira kuti kuumbwa kwembani yechechi yavo yeHoly Trinity Enterprises kuchavandudza mararamiro evagari vemudzinharaunda nekuvawanira mabasa akasiyana siyana ekutengesa zvinhu zveCassava zvinosanganisira Ecosure, Moovar, Maisha, Vaya, neEcoFarmer. Vati izvi zvichaitika munharaunda dzakasiyana siyana mudunhu reManicaland dzinosanganisira Chipinge, Nyanga, Chimanimani, Mutasa, Makoni, Mutare, uye neWedza kuMashonaland East. Bhishopu Ruwona vati mushandira pamwe wavapo uyu uchabatsira vanhu munyaya dzehutano pamwe nekurwisa hurombo muvanhu vekumaruwa. Vachitaurawo mushure mekusaina chibvumirano ichi, mumwe mukuru wekuEcosure, VaGodwin Mashiri, vati vanotarisira kuti hukama hwavepo uhu huchasimudzira magariro evakawanda, kunyanya kumaruwa, uko vati kune hurombo hwakanyanyisa. VaMashiri vati vanotarisira zvakare kuti chirongwa chavo chichawanisa vagari mabasa uye kushandisa minda nenzira dzinowanisa vagari cheuviri. Vicar General weAnglican Church, VaAbel Waziweyi, vati vafara zvikuru nedanho ratorwa nekereke yavo rekuedza kusimudzira vanhu mumharaunda dzinowanikwa machechi nezvipatara zvechechi yavo.  Vapinda pachiitiko chanhasi vanosanganisira vakuru vezvikoro zvechechi iyi zviri mudunhu reManicaland, vakuru vemachechi mudunhu iri, pamwe nevamwe vane zvigaro zvepamusoro zveDiocese yeAnglican Church of the Province of Central Africa. No media source currently available ",Kereke yeAnglican Yoita Chibvumirano neCassava Chinobatsira Vagari kuManicaland
"Mutungamiri weNational Constitutional Assembly, Muzvinafundo Lovemore Madhuku, avo vari mugungano rePolitical Actors Dialoge kana kuti POLAD, vari kushora zvikuru hurumende nedanho rekuda kuvandudza bumbiro remitemo vachiti izvi zvinofanira kutanga zvabva kuvanhu. VaMadhuku vanoti bumbiro remitemo harifanirwe kuchinjwa nehurumende inenge ichitonga sezvo zvichiratidza pachena kuti hurumende iyi inenge yava kuda kuita zvido zvayo pabumbiro rakabva muvanhu. No media source currently available Asi gurukota rinoona nezvemitemo, VaZiyambi Ziyambi, vanoti hapana chakaipa pane zviri kuitwa nehurumende zvekuvandudza zvikamu zvine chekuita nekudomwa kwevatevedzeri vemutungamiri wenyika, kuwedzerwa kwemakore evatongi vanenge vasvika makore ekuenda pamudyandigere, uye kuda kuvandudzwa kudomwa kwevachuchusi vakuru vehurumende. No media source currently available Vanopikisa hurumende vanoti zviri kuda kuitwa izvi zvakanangana nekuda kupa masimba akawanda kumutungamiri wenyika. ",Muzvinafundo Madhuku Voshora Kuvandudzwa kweBumbiro reMitemo
"Gavhuna veReserve Bank of Zimbabwe, Doctor John Mangudya, vataurira bepanhau reFinancial Gazette kuti Zimbabwe iri kunetseka kubhadhara zvikwereti zvayo. Muna Gunyana gore rapera, zvikwereti zveZimbabwe izvi zvaiita mazana mashanu nemakumi manomwe emamirioni emadhora asi pari zvino zvikwereti zvenyika zvinopfuura mazana matanhatu emamiriyoni emadhora. Zvichakadaro, VaMangudya vataura izvi apo bhanga repasi rose, reWorld Bank raburitsa mashoko ekuyambira Zimbabwe kuti ivandudze mitemo yainoshandisa munyaya dzezvemari, richiti kana Zimbabwe ikasavandudza mitemo iyi, zvinhu munyaya dzezvemari zvinogona kukanganisika zvakaipisisa gore rino risati rapera. Nyanzvi mune zvehupfumi uye vachishanda neLabour and Economic Development Research Institute of Zimbabwe, Doctor Prosper Chitambara, vanoti pari zvino hurumende iri kushandisa mari yakawanda kugadzirira sarudzo uye kuhoresa vashandi vayo, naizvozvo mitemo mizhinji haigone kuvandudzwa iye zvino asi mushure mesarudzo. No media source currently available ",Zimbabwe Inoti Irikunetseka Kubhadhara Zvikwereti Zvayo
"Nyanzvi munyaya dzesarudzo dzinoti hapana mutemo unopa Zimbabwe Electoral Commission kuramba kutambira mapato maviri ane zita rimwe chete kuti akwikwidze musarudzo kunyange hazvo zvichivhiringa vanhu vanovhota Mashoko aya anotevera danho rakatorwa neMDC-T, iro rakanyorera Zimbabwe Electoral Commission richiti ndiro richange richishandisa zita rekuti MDC Alliance musarudzo dzichaitwa munyika. Sachigaro weZimbabwe Election Support Network, VaAndrew Makoni, vaudza Studio 7 kuti pasi pemutemo weElectoral Act zvinogoneka kuti mapato maviri akwikwidze sarudzo achishandisa zita rimwe chete asi achishangisa mifananidzo yakasiyana. Asi VaMakoni, avo vanova nyanzvi munyaya dzemitemo, vanoti kushandisa zita rimwe chete kunogona kuvhiringa vavhoti. VaMakoni vatiwo sangano ravo rinokatyamadzwa kuti MDC inotungamirwa naVaDouglas Mwonzora, iyo yakaita kuti dzimwe nhengo dzidzingwe mudare reNational Assembly pamwe nemumakanzuru akasiyana siyana vachipomerwa mhosva yekuzviti nhengo dzeMDC Alliance, yava kudzokera zvakare kusarudzo ichishandisa zita rimwe chete. VaMakoni vatiwo vanokurudzira kuti Zimbabwe Electoral Commission inyorese mapato nemazita awo kuitira kudzivirira dambudziko rakadai. Mutevedzeri wemutauriri weMDC inotungamirwa naVaNelson Chamisa, VaOstallos Siziba, varamba kutaura nezvenyaya yezita iyi vachiti titaure nemutauriri webato ravo, Muzvare Fadzai Mahere, avo vanga vasingadairi nharembozha yavo patanga tichivafonera. Vachitaura pamusangano wavakaita nevatori venhau nezuro muHarare, VaMwonzora vakati ndivo varidzi vezita rekuti MDC Alliance, uye ndiro zita ravachashandisa musarudzo. Nyanzvi mune zvematongerwo enyika nesarudzo, VaSydicks Muradzikwa, vatiwo vanoona sekuti pari kuitwa shayisano pamapato maviri aya senzira yekuvhiringa vavhoti. Vachibvunzwa kuti vachanyoresa here mapato aya ari maviri nezita rimwe chete, mutauriri weZEC, Amai Leticia Kazembe, vaudza Studio7 kuti vange vari pamusangano kuVictoria Falls vakati titumire mibvunzo yedu iyo vati vachapindura kana vawana mukana wekuita izvi. Asi pataenda pamhepo, vanga vasati vatipa mhinduro yavo. No media source currently available  ",Nyanzvi Dzinoti Mapato Akasiyana Anogona Kushandisa Zita Rakafanana Musarudzo
"Komiti yeparamende inoona nezvedenda reCovid-19 inoti zvikoro zvepamusoro munyika zviri kubatsira zvikuru pakurwisana neCovid-19 nekugadzira mbatya dzekudzivirira kupararira kwedenda iri kana Personal Protective Clothing, PPEs, masanitaiza nezvimwe. Izvi zvinoitika apo hurumende iri kupona nerubatsiro runobva kune dzimwe nyika nemasangano anopa rubatsiro kutenga zvinhu izvi. Mutevedzeri wasachigaro wekomiti iyi, Muzvinafundo Amon Murwira, vanoti zvikoro izvi zviri kushanda zvakaomarara kubatsira vana veZimbabwe. Mwedzi wapera, zvikoro izvi zvakaendesa kukambani yehurumende inoona nezvemushonga yeNatpharm mamasiki miriyoni imwe nemazana mana ezviuru nemarita ema sanitizer anodarika mazana mapfumbamwe ezviuru. Zvimwe zviri kugadzirwa nemayunivhesiti zvinosanganisira shangu nedzimwe mbatya dzekushandisa muzvipatara. Vatiwo Harare Institute of Technology yave pedyo nekupedza kugadzira muchina wekubatsira varwere kufema kana kuti Ventilator pachirungu. Zvikoro zvepamusoro zviri kugadzirra maPPEs zvinosanganisira, University of Zimbabwe, National University of Science and Technology, Chinhoyi University of Technology, Great Zimbabwe University pamwe neBindura University of Science. Svondo rino Bindura University of Science Education yakazivisa kuti yakawana mari inodarika mamimiriyoni makumi matatu emadhora emuno nekugadzira nekutengesa maPPEs. Mumwe mugari wemuHarare, VaOwen Dhliwayo, vanoti zviri kuitwa nemayunivhesiti zvakanaka chose asi vachiti mari inowanikwa kubva mukugadzira maPPEs nezvimwe ishandiswe mukusimudzira mabasa ekuongorora nekubatsira kutsvaga mushonga unorapa PPEs. VaDhliwayo vanoti mayunivhesiti ndiwo anofanira kutungamira mabasa ekuongorora denda reCovid-19. Mukuru anoona nezvemishonga mubazi rezvehutano, VaNewman Madzikwa, vakaudza paramende svondo rapfuura kuti vainge vasara nemaPPEs anokwana mwedzi chete uye vainge vachitarisira kuwana mamwe kubva kuGlobal Fund svondo rino. Vakati kubatwa zvakanyanya kwakaitwa vanhu neCovid-19 pamwe nekurega kuramwa mabasa kwaitwa nevakoti muna Zvita gore rapera ndiko kwaita kuti maPPEs ashandiswe zvakanyanya muzvipatara. Kunyange hazvo denda reCovid-19 rakatanga gore rapfuura, Zimbabwe haina kuisa parutivi mari yekurwisa denda iri mubhajeti rayo regore rino, uye pari zvino iri kupona nerubatsiro runobva kumasangano anobatsira pamwe nedzimwe nyika. Global Fund yakatopa Zimbabwe mamiriyoni makumi mana nemapfumbamwe emadhora ekuAmerica ekurwisa Covid-19 uye China svondo rino yakapa Zimbabwe mishonga yenhomba mazana maviri ezviuru yekudzivirira Covid-19. Zimbabwe inoti ine mamiriyoni zana emadhora ekuAmerica ekurwisa Covid-19 asi machiremba nevakoti vari kuchema kuti havana zvikwanisiro zvakakwana muzvipatara. No media source currently available ",Zvikoro zvePamusorosoro Zvorumbidzwa neBasa Guru reKugadzira Zvikwanisiro zveChirwere cheCovid-19
"Chimwe chizvarwa che Zimbabwe chiri muSouth Africa chakakuwadza zvakaipisisa mwedzi wapera mushure mekurwiswa nevanofungidzirwa kuti zvizvarwa zvenyika iyi zviri kunyunyuta kuti zviri kutorerwa mabasa nevekunze, chakabuda muchipatara nemusi weMuvhuro. VaNoah Chiunda, avo vanotyaira marhorhi makuru kana kuti magonyeti, vakakandirwa bhambu reputuru mugonyeti ravaityaira musi wa 15 Ndira gore rino pavakasvika pamugodhi wemarasha we Impunzi uri ku Mpumalanga muSouth Africa makare uye vanoti vave kunzwa zviri nani kunyange hazvo vasati vanyatsopora. VaChiunda vanoti vakatsva makumbo, maoko nemaoko ose pamwe nekumeso, uko kwavanoti hakuna zvako kunyanya kukuwara. Aka hakasi kekutanga kuti chizvarwa cheZimbabwe chinotyaira magonyeti chirwiswe nemoto muSouth Africa. Muna 2019, VaRonias Tavengwa vakakandirwa zvakare bhambu repeturu nemoto ku Isipingo, pedyo neDurban vakapiswa zvakaipisisa izvo zvakazoita kuti varasikirwe nehupenyu muna 2020. Zvizvarwa zveSouth Africa zviri kurwisa vatyairi pamwe nevamwe vashandi vanobva kunze kwenyika iyi zvichiti zviri kuvatorera mabasa avo. Izvi zvapindirwawo nevamwe vezvematongerwo enyika, kusanganisira mutungamiri webato rinopikisa reEconomic Freedom Fighters, VaJulius Malema, avo vakatombopinda muzvitoro zvinotengesa zvekudya zvinoshandirwa nevekunze kwenyika iyi vachida kuona huwandu hwevekunze vanoshanda munzvimbo idzi kana zvichienzaniswa nevemunyika iyi. No media source currently available ",Chizvarwa cheZimbabwe Chakakandirwa Bhabu rePeturu muSouth Africa Muna Ndira Chinobuda muChipatara
"Imwe nyanzvi munyaya dzezvematongerwo enyika, Doctor Wangu Mazodze, vanoti zviri pachena kuti mutungamiri wenyika, Va Emmerson Mnangagwa, vari kushandiswa semutungamiri wenyika nemauto, ayo anoda kuratidza pasi rose kuti muZimbabwe mune hurumende inotungamirwa nevanhu vasiri mauto. VaMazodze vanoti mauto agara achitonga muZimbabwe, uye hazvishamise mune remangwana vanhu vonzwa kuti mukuru wemauto, Va Constantino Chiwenga, ndivo vava panyanga. ""VaMnangagwa takavapihwa nemauto, saka zvizhinji totoda kuzvinzwa nemauto, asi takangoona zvedu kuti vakagadzira inonzi military cabinet not takaona vana General Sibusiso avo vakange vachititsanangurira nezvekuenda kwaVaMugabe ndovatava kuona vari pa foreign affairs and international... tiri kuona apo, VaPerence Shiri vachiendesa pa agriculture,"" Va Mazodze vanodaro. VaMazodze vanoti vanhu vechiuto ava vakafanana pamaitiro avo, nokudaro havatarisiri kuona shanduko inobva kuhurumende yaVaMnangagwa. No media source currently available ",VaMnangagwa Vanonzi Vakaiswa paRumananzombe neMauto
"Gungano guru repagore rinounganidza zvizvarwa zveZimbabwe zviri kunze kwenyika nezvinobva kuZimbabwe, reZim Expo, riri kutarisirwa kutanga neChishanu chino richipera neMuvhuro unouya muguta reDallas mudunhu reTexas muAmerica, paine mitambo nezviratidzwa zvakasiyanasiyana. Gungano iri riri kunanganawo nezororo rezuva revashandi muAmerica, reLabour Day, iro riri kucherechedzwa musi weMuvhuro, 06 Gunyana. Sachigaro vebhodhi reZim Expo, Doctor Tonderai Tela, vanoti gore rino gungano ravo rakati siyaneyi nemamwe makore sezvo vakabatana pamwechete nemubatanidzwa wemakereke ezvizvarwa zveZimbabwe zviri kunze kwenyika, weChristian Fellowship International, uyo unenge uchiitawo zvirongwa zvawo panguva imwecheteyo navo kwakare kuDallas. Doctor Tela vanoti zvimwe zvavainazvo gore rino mukana wekuti vana veZimbabwe vari kunze kwenyika vakwanise kuzvinzwira pamwe nekubvunza mibvunzo pamusoro pehurongwa hwehurumende hwekuumba mutemo unobata zvizvarwz zvenyika zviri kunze, kana Diaspora Policy, sezvo pachange paine vashandi vehurumende vakamirira nyaya iyoyo. Vanoti vakakokawo vaimbi vekuZimbabwe vane mukurumbira vane chitsama vanosanganisira Baba Mechanic Manyeruke, Sandra Ndebele, Jah Signal, Tocky Vibes, Mercy Mutsvene nevamwe, avo vachange vachitandadza vanhu neMugovera neSvondo. Gore rapera gungano reZim Expoharina kuitwa nekuda kwedenda reCovid-19, asi gore rino Doctor Tela vanoti vari kuita vachitevera mitemo yose yekudzivirira kupararira kwedenda iri. Asi vanoti gore rino hakuna mitambo yenhabvu iyo inosive chimwe chezvinhu zvinofadza vanenge vaungana paZim Expo makore ose, vachiti vakashaya nhandare dzakange dzakasununguka. No media source currently available  ","Zim Expo yeGore Rino Yotarisirwa Kutanga kuDallas, Texas, neChishanu"
"Sangano rinomiririra vanhukadzi nekurwira kodzero dzavo, re Women’s Academy for Leadership and Political Excellence (WALPE) rinoti raendesa zvichemo zvaro kunhengo dzeparamende richiti rinoda kuona bumbiro remutemo richishandiswa zvakanaka uye zvesarudzo zvichipindudzwa nenzira inoita kuti vechidzimai vapiwe mukana wekukwanisavo kuti vaite zvematongerwo enyika pasina rusarura. Mukuru wesangano iri, Muzvare Sitabile Dewa, vaudza Studio 7 kuti zvimwe zvavanoda zviri mugwaro ravasvitsa kuparamende zvinosanganisa kugadziriswa nekukurumidza kwebumbiro remutemo kuti rishande pamwe chete nemitemo yemunyika, zvikuru sei munyaya dzesarudzo, vachiti sangano ravo rinoda kuti paramende idzike mutemo wekuti vanhukadzi vapiwe zvigaro zvakaenzana nezvevanhurume, kuita 50/50, kwete zve’proportional representation’ zviri kushandiswa ikozvino. No media source currently available   ",Vechidzimai Vanoti ‘Proportional Representation’ Ibviswe
"Mutungamiri wenyika VaRobert Mugabe nemusi weChipiri vakapinda mumusangano weSADC Double Troika kuGaborone, Botswana kuti vazeye nyaya yekunetsana kuri muLesotho. VaMugabe avo vanzi vange vachiratidza kunge vasiri kunyatsonzwa zvakanaka vanonzi vatambirwa nemufaro nevanhu vemunyika iyi. Mutungamiri weBotswana VaIan Khama ndivo sachigaro weSADC parizvino. Nyika dziri muDouble Troika iBotswana, Zimbabwe, Swaziland, Mozambique, South Africa neTanzania. Vatungamiri venyika vanosanganisa Mambo Mswati vekuSwaziland vanova mutevedzeri wasachigaro weTroika, mutungamiri wehurumende yeTanzania VaKassim Majaliwa, mutevedzeri wemutungamiri wenyika yeSouth Africa VaCyril Ramaphosa, uye mutungamiri wehurumende yeLesotho VaPakalitha Mosisisili. VaRamaphosa ndivo mutongi gava weSADC pagakava riri muLesotho. Pamusangano uyu, SADC Troika inonzi yakaumba komiti yevanhu vasere vanonzi vachabatsira Lesotho mukuzadzikisa zvinhu zvakanzi zviitwe neSADC Commission of Enquiry. Parizvino Lesotho iri kutongwa nehurumende yemubatanidzwa. Vamwe vesangano rinorwira kodzero dzevanhu veZimbabwe Vigil vari kuBritain vainge vanyora tsamba yenyunyuto kuna VaKhama vachiti vanofanira kuzeya nyaya yeZimbabwe pamusangano vanoti havana kushamiswa nedanho reTroika rekusazeya nya iyi. Vati SADC ine nhoroondo yekuregera VaMugabe vachiita madiro aJojina. Asi zvinonzi nyaya iyi haina kupinda mudariro. VaFungai Mabhunu veZimbabwe Vigil vanoti vane chivimbo chekuti VaKhama vachapindura tsamba yavo kunyangwe nyaya iyi isina kuzeyiwa kuSADC. No media source currently available   ",SADC Yozeya Nyaya yeLesotho Ichisiya Zimbabwe
"Hurumende inoti hurongwa hwekupa masimba kumatunhu kana kuti devolution, hwatotangwa uye ibasa rairi kuda kuti riitwe nechimbichimbi. Gurukota rezvekutongwa kwematunhu VaJuly Moyo, vakati chirongwa ichi chiri kuitirwa kuti matunhu agone kuzvimiririra mune zvimwe zvinhu zvakafanana nezvematongerwo enyika pamwe nezveupfumi. VaMoyo vaitaura mashoko aya nezuro vari kwa mutare pamusangano wekudzidzisa makanzura nezvehurongwa hwekuendesa masimba kumatunhu. Nyaya yekupihwa kwemasimba kumatunhu inyaya yaisimbiswa zvikuru nemutungamiri wenyika VaEmerson Mnangagwa mumazuva avaitsvaga rutsigiro musarudzo dzapfuura. Hatina kukwanisa kubata VaMoyo kuti tinzwe zvizhinji nezvenyaya iyi. Asi mumwe kanzura akapinda mumusangano uyu kwaMutare, achimiririra wadhi 5 muMutare Central, VaSimon Mapuvire vaudza Studio 7 kuti VaMoyo vakasimbisa nyaya yekuti hurumende inosungirwa kupa zvikamu zvishanu kubva muzana zvemari inobuda mubhajeti regore kuti ibatsire makanzuru. VaMapuvire vanoti nhaurirano dziri pamusoro pekuendeswa kwemasimba kumatunhu hadzisi itsva sezvo dzava nemakore dzichingotaurwa pasina chinozoitwa seri kwemashoko. Vanotiwo havaoni mashoko ehurumende achizadziswa nechimbi chimbi nekuti zvinhu hazvina kumira zvakanaka munyika munyaya dzezvematongerwo enyika pamwe nedzehupfumi. No media source currently available ",Vagari vekuManicaland Vanoti Vanonokerwa neHurongwa hweKuendesa Masimba kuMatunhu
"Mukuru wesangano remagweta, reLaw Society of Zimbabwe, VaMisheck Hogwe, vanoti sangano ravo riri kushushikana zvikuru nemabasa emakambani nevanhu vanotevera zvikwereti zvisina mvumo kana kuti Debt Collectors. VaHogwe vanoti vave kukwidza nyaya iyi kumatare kuitira kuti vese vari kuita izvi vamiswe kuita izvi sezvo vari kushungurudza vanhu. VaHogwe vanoti pasi pemutemo, magweta chete ndiwo anobvumidzwa kutevera zvikwereti. VaHogwe vaudza Studio 7 kuti magweta munyika anozviziva kuti pave nevanhu vakawanda nemakambani ari kushungurudza vanhu, kuvatyityidzira pamwe nekuvatorera midziyo yavo nekuda kwezvikwereti zvinenge zvisina kubhadharwa. Vati kuita kwakadai hakusi pamutemo. Vati basa rekutevera zvikwereti rinobvumidzwa kuitwa chete nemagweta uye kunyange ari magweta anoita izvi, hapana munhu anotererwa mudziyo wake pasina mutongo unenge wapihwa nedare redzimhosva. Kunyange hazvo makambani anotevera zvikwereti awanda munyika uye ari kushandiswa nevakawanda, kusanganisira makamabi ehurumende, makanzuru nevamabhizimisi, VaHogwe vati hapana mutemo unopa makambani aya mvumo yezvaari kuita. VaHogwe vayambira veruzhinji kuti vamhang'are kumapurisa kana vakavingwa nevanotevera zvikwereti vanenge vasiri magweta.\n\nVati vachakwidza nyaya iyi kudare reHigh Court senzira yekuchengetdza veruzhinji. Vati sangano ravo range riri kutsigira mumwe mugari wemuHarare uyo akakwidza nyaya iyi kudare asi vati vave kuita izvi vega mushure mekunge mugari uyu avasina kudoma nezita arega kuenderera mberi nenyaya yake. Vagari vakawanda muHarare vange vari kunyunyuata nenyaya yema Debt Collector mushure mekunge kanzuru yeHarare yatsvaga kambani yeWellCash Debt Colletors kuti itevere zvikweret zviri muvagari. Kanzuru yakazomira kushanda nekambani iyi mushure mekunge nyaya iyi yakwidzwa kumatare edzimhosva. Hatina kukwanisa kutaura nevebazi rezvemutemo kuti tinzwe kuti sei vari kurega ma Debt Collectors achiita basa zvisiri pamutemo. Mune imwewo nyaya, VaHogwe vati sangano ravo riri kuongorora magweta gumi nemashanu ayo ari kupomerwa mhosva dzakasiyana siyana uye achabviswa pagwaro remagweta kana achinge awanikwa aine mhosva. Kunyange hazvo magweta achinyoresa kudare repamusoro reHigh Court , veLaw Society of Zimbabwe ndivo vanopa marezenesi ekuita basa kumagweta uyewo ndivo vanoranga kana magweta achinge atyora mutemo webasa kana kupara dzimwe mhosva. Munyika mune magweta zviuru zvitatu uye chikamu chepakati nepakati ndivo vane marezenisi ekuita basa reugweta mumatare kozotiwo chimwe chekamu ndechiya chemagweta ari kushanda mumasangano akazvimirira, makambani kana muhurumende. No media source currently available ",Makambani Anotevera Zvikwereti Oyambirwa Kutevedza Mitemo
"Mutungamiri wenyika, VaEmmerson Mnangagwa, vanoti vachayedza napose pavanogona kuti zvizvarwa zveZimbabwe zviri kunze kwenyika zvivhote musarudzo dzinotevera. VaMnangagwa vakataura mashoko aya pamusangano wavakaita neSvondo masikati nezvizvarwa zveZimbabwe kumucheto wemusangano weUnited Nations General Assembly muNew York. Vachitaura pamusangano uyu, VaMnangagwa vakati musarudzo dzapfuura vaida chose kuti zvizvarwa zveZimbabwe zvivhote asi zvakakona n’anga murapwa achida sezvo painge paine zvimhingamupinyi zvavati vanofunga kuti zvichagadziriswa mumakore mashanu anotevera. VaMnangagwa vakatiwo Zimbabwe yakatemerwa zvirango neAmerica, Britain nenyika dzemuEU nekuda kwekuti yainge yatora minda. Mutungamiri wenyika akavimbisawo kuti hurumende yake itsva icharwisa huwori uye kuwedzera hupfumi hwenyika. Asi nyika dzakatemera Zimbabwe zvirango idzi dzinoti izvi zvakaitwa nenyaya yehurumende yekutonga nedemo. VaMnangagwa vati havo vane chivimbo chekuti hurumende yavo ichasimbaradza hukama hwayo nenyika yeAmerica. Vakati vakaita misangano nevamwe vedare reCongress neSenate avo vave kunzwisisa kuti hurumende yavo iri kuyedza napose painogona kuunza hutongo hwejekerere. Vachitaura pakapera musangano uyu, Muzvare Shingi Mangwiro vakati vakafara zvikuru nemafambiro akaita musangano uyu. Sachigaro weZanu-PF muAmerica, Doctor Frank Guni, vakatiwo vanhu vainge vakasungunuka kutaura zvavanoshuvira. Vamwe vange vari pamusangano uyu ndiVaDen Moyo vanova sachigaro wedunhu reAmerica muMDC T inotungamirwa naMuzvare Thokozani Khupe VaMnangagwa vakapinda musangano uyu vaine gurukota ravo rezvehupfumi Muzvinafundo Mthuli Ncube uye gavhuna weRBZ Dr John Mangudya. Mutungamiri wenyika ari kutarisirwa kutaura pamberi pedare reUnited Nations kekutanga nemusi weChitatu. Kumucheto wemusangano uyu vari kuita misangano nevamwe vakuru muhurumende yeAmerica uye vatungamiri vedzimwe nyika.",VaMnangagwa Vanoti Vari Kutarisisa Chikumbiro Chekuti Zvizvarwa zveZimbabwe Zvivhote Zviri Kunze kweNyika
"Vesangano re This Constitution Our Constitution Campaign vaendesa matsamba enyunyuto kumahofisi evesangano reZimbabwe Electoral Commission kana kuti ZEC muBulawayo nekune mamwe maguta munyika vachinyunyuta pamusoro pemitemo yakasiyana-siyana ine chekuita nekunyoresa kwevanhu kuti vagokwanisa kuvhota. Mutauriri weThis Constitution, Our Constitution Campaign VaAlfred Dzirutwe vaudza Studio 7 kuti vamiriri vesangano ravo munzvimbo dzakasiyana siyana munyika kusanganisira muBulawayo vaendesa magwaro enyunyuto, kana kuti petition vachipa zvichemo zvavo kumahofisi eboka reZimbabwe Electoral Commission. VaDzirutwe vati zvimwe zvezvavari kunyunyuta inyaya yekuti vanhu vari kunzi vaunze magwaro anoratidza pavanogara kuti vagokwanisa kuvhota vachiti mutemo uyu unoita kuti vanhu vakawanda, kunyanya vechidiki vasakwanisa kunyoresa kuti vagokwanisa kuvhota. VaNoble Mhlanga vanove mumiriri we This Constitution, Our Constitution Campaign kuGwanda vati vakwanisa kuendesa gwaro ravo renyunyuto kumahofisi eZEC mudhorobha iri rikatambirwa izvo zvinova zvaitwao naamai Langelihle Mpofu vanove mumiriri wesangano rimwe chete muguta reBulawayo. Mukuru wesangano re This Constitution, Our Constitution Campaign, Muzvare Abigail Mupambi vati vapa veZEC kusvika musi wa20 wemwedzi uno kuti ivape mhinduro pamusoro pezvichemo zvavo. Studio 7 haina kukwanisa kunzwa kubva kune veZEC panyaya iyi. Kuendeswa kwegwaro renyunyuto nesangano re This Constitution, Our Constitution Campaign kuri kuitika apo vechidiki vebato reMDC T vari kuti vachada kuratidzira pamahaofisi eZEC muHarare nemuBulawayo vachichema chemawo pamusorowo pemitemo yeZEC. VaBrian Dube avo vanove mutauriri wevechidiki mubato reMDC T, uye variwo gweta rinorwira kodzero dzevanhu, vanoti hazvina maturo kuti veZEC vasimbirire pakuti vanoda kuti vanhu vave nemagwaro anoratidza kuti vanogara kupi kuti vagokwanisa kunyoresa sevavhoti. VaButler Tambo vanove mutevedzeri wesangano reCentre for Public Engagement vachishanda nechikwata chemubatanidzwa we Platform for Leveraging Elections, Democracy and Governance kana kuti PLEDGE, vanoti hapana chavanoona chakaipa pakuti veZEC vati vanoda magwaro anoratidza kuti munhu anogara kupi. Vamwe veruzhinji vari kuchema chema kuti veZEC havazi kugadzirira nekukasika nyaya yekunyoresa vanhu kuti vagokwanisa kuvhota vachiti boka iri rinogona kuzotadza kuita izvi nenzira yakanaka sezvo kwasara nguva shoma kuti sarudzo dzegore rinouya dziitwe. No media source currently available ",Vanorwira Kodzero dzeVavhoti Vonyunyuta kuZEC Pamusoro peMitemo yeSarudzo
"Zvakabuda mubvunzo dzeOrdinary Level dzakanyorwa gore rapera zvakabuda neMuvhuro bazi rezvekunyorwa kwebvunzo reZimbabwe School Examination Council (Zimsec)richiti kubudirira kwevana mubvunzo kwakadzikira nezvikamu zvitanhatu kubva muzana kana kuti 6.8%. Mumashoko kuvatori venhau kuburikidza nedandemutande reTwitter, saschigaro weZimsec Muzvinafundo Eddie Mwenje vati huwandu hwevana vakanyora bvunzo hwakadzikira nezvikamu gumi nechimwechete kubva muzana. Bazi rinoona nezvebvunzo iri rinoti kusabudirira mubvunzo kwevamwe vana kwakakonzerwa nekusadzidza zvakakwana gore rapera sezvo vanhu vaikurudzirwa kugara mudzimba zvikoro zvakavharwa pachityirwa kupararira kwechirwere cheCovid-19.\nIzvi zvinotsigirwa nemutauriri webazi rezvedzidzo VaTaungana Ndoro.\n\nVaNdoro vanoti bazi ravo rakaisa hurongwa hwekuti vana vawedzere nguva yekudzidza gore rino senzira yekuti vapedze zvidzidzo zvose vasati vanyora bvunzo dzavo kupera kwegore rino.\n\nPanyaya yekuderera kwehuwandu hwevana vari kunyora bvunzo sezvabuda mugwaro reZimsec, VaNdoro vanoti vakaisa vashandi vebazi ravo mumatunhu madiki kuti vataure nevana vasiri kuenda kuchikoro vachiva kurudzira kuti vaenderere mberi nedzidzo. Asi mumwe mubereki VaBeckam Chigiya vanoti hurumende haifanirwe kuhwanda nemunwe vachiti inofanirwa kupa zvikoro zvikwanisiro kuti vadzidzi nevadzidzisi vazvidzivirire kubva kuchirwere cheCovid-19. Mumwe murairidzi wemuChinhoyi VaRosten Mutapa vanoti havashamiswe nekusabudirira pabvunzo kwevana sezvo vana vasina kuwana nguva yakakwana yekudzidza nekuda kwechirwere cheCovid-19 uye vadzidzisi vanga vari mukuramwa mabasa nekuda kwemari shoma yavanotambira.\n\nMutungamiri werimwe sangano revarairidzi reAmalgamated Rural Teachers Union kana kuti ARTUZ VaObert Musaraure vanoti pane matambudziko akawanda mubazi rezvedzidzo anoda kugadziriswa. Munyori mukuru mune rimwe bazi rinomirira varairidzi reZimbabwe Teacher’s Association kana kuti ZIMTA-VaGoodwill Taderera vanoti vamwe vana havana kunyora bvunzo sezvo vanga varoorwa. Vakuru vezvikoro vanoziviswa kuti vanogona kutora zvakabuda mubvunzo kumahofisi eZimsec mumatunhu avo uye vanoda anogona kuona zvabuda mubvunzo padandemutande kubva nguva dzegumi manheru eMuvhuro kwemazuva mashanu anotevera. Dandemutande iri rinoti www.zimsec.co.zw. No media source currently available  ",Zimsec Inoti Vana veChikoro Vave Kukwanisa Kutora Zvakabuda Mubvunzo DzeO Level
"Vamwe vagari vekumaruwa eSibhula kuGwanda North vari kutadza kuita mabasa avo emazuva ose kusanganisira kutadza kuenda kuchigayo, kuzvitoro, kumakiriniki pamwe nekuzvikoro sezvo vari munzvimbo dzakakomberedzwa nenzizi mbiri dzakazara. Bhiriji rinoita kuti vanhu ava vakwanise kuyambuka vachienda kune zvitoro, zvikoro kana zvipatara rakaparadzwa nemvura. Inguva dzekuma 4 masikati uye Muzvare Mercymore Ncube vagere paruware rwuri mumahombekombe ari kumadokero kwerwizi Hovi. Chiso chavo chinoratidza kuti vane zvinhu zviri kuvanetsa.\n\nMuzvare Ncube vanogara kuMasakeni kumaruwa ekuSibhula kuGwanda North. Nzvimbo iyi iri makiromita makumi mana kuchamhembe kwakadziva kumadokero kwedhorobha reGwanda. Studio 7 yakawana Muzvare Ncube vakamirira kuwana vanhu vaizovabatsira kuendesa pasuro yechikafu kune mumwe mwana wavo pamwe nevanin’ina vavo vatatu vanogara kumhiri kwerwizi Hovi uko kunoziikanwa kuchinzi kuEsihlengeni izvo zvinoreva chitsuwa. Muzvare Ncube, avo vane mwana ari kuyamwa, vakati bhiriji reparwizi Hovi rakadhirika saka vanhu vakawanda havazi kukwanisa kuyambuka rwizi urwu vachienda kana kubva kuEsihlengeni uko kunogara ambuya vavo. VaWellington Ncube avo vane makore makumi matatu nemasere ekuberekwa ndemumwe mugari wekuEsihlengeni. VaNcube vanoti nekuda kwekuti vanogara pakati perwizi Hovi nerumwe rwizi Maleme vagari vakawanda vemunzvimbo umu havachakwanisi kurarama hupenyu hwavo hwemazuva ose kusanganisira kuenda kuchigayo kana kuenda kuzvitoro. Vanotiwo vamwe vana vakawanda vanogara kumadokero kwerwizi Hovi havachakwanisi kuuya kuchikoro paSibhula Primary neSecondary izvo zviri kuEsihlengeni. Svondo rapfuura, vanhu vekuEsihlengeni vakauya vakasiirwa chikafu nendege dzeAirforce of Zimbabwe uye rubatsiro urwu rwakauya pasi pesangano reCiviil Pretection Unit. VaNcube vanotenda kuti izvi zvakambobatsira vagari. Asi vanochemachemawo nenyaya yekuti kunzvimbo yavanogara hakuchasvike mabhazi kana makombi. Vanorwara vanotadza kuenda kukiriniki nekuda kwedambudziko rekushikwa kwebhiriji iri. VaNkosilathi Khumalo vanogara kuMasakeni asi minda yavo yavanorima iri kuEsihlengeni. VaKhumalo, avo vane makore makumi matatu nemanomwe ekuzvarwa, vanotsinhirawo nyaya yekukosha kwakaita kuti bhiriji rivakwe uye vanoti vanorwadziwa nenyaya yekuti havana budiriro yakanyanya yavakawona munzvimbo mavo kwemakore akwanda apfuura. VaKhumalo vakaudza Studio7 kuti mumiriri weparamende weGwanda North, VaMadodana Sibanda, vakaudza vagari kuti vanoziva nezvematambudziko ari munzvimbo iyi nekuda kwekushaikwa kwebhiriji asi vakati havana zvakawanda zvavanokwanisa kuita pari zvino sezvo hurumedne isina mari. Studio 7 haina kukwanisakunzwa kubva kuna VaSibanda panyaya iyi. Nzvimbo yeSibhula ndeimwe yenzvimbo dzakawanda munyika dzakatarisana nemambudziko akadai mushure mekunaya kwemvura yakawandagore rino. Mvura iyi yauraya vanhu vanosvika mazana maviri nemakumi mashanu, uye kuparadza misha inodarika zviuru zviviri. No media source currently available ",Vanhu Votadza KufambaZvichitevera Kuparadzwa kweMabhiriji neMvura
"Mamwe masangano evarairidzi anoti vatsigiri veZanu-PF vave kumanikidza nhengo dzavo kubhadhara mari yemusangano wekongiresi yechimbi chimbi yebato iri ichaitwa muHarare muna Zvita. Mutungamiri wesangano reProgressive Teachers’ Union of Zimbabwe, PTUZ, Doctor Takavafira Zhou, vanoti sangano ravo riri kutambira zvinyunyuto zvakawanda kubva mumatunhu ose enyika, zvikuru kumaruwa pamusoro penyaya iyi. Rimwe sangano revarairidzi, reAmalgamated Rural Teachers Union of Zimbabwe rinotiwo nhengo dzaro, zvikuru kuMudzi mudunhu reMashonaland East, dziri kumanikidzwa kubvisa mari iri pakati pemadhora maviri nemadhora mashanu ichinzi ndeye kubatsira kuitwa kwemusangano weZanu PF uyu. Asi mutauriri weZanu PF, VaSimon Khaya-Moyo, vanonzi vakaramba kuti vari kupemha mari ava inhengo dzebato ravo, vakakurudzira vari kukumbirwa mari kuti vazivise bato ravo. Bato iri rinonzi rinoda kuunganidza mari inoita mamiriyoni masere emadhora kuitira kuti rikwanise kuita musangano wechimbichimbi uyu, uyo unotarisirwa kuitwa kubva musi wa 12 kusvika musi wa 17 Zvita gore rino. No media source currently available ",Zanu PF Yomanikidza Varairidzi Kubhadhara Mari yeKongiresi?
"Hurumende yeZimbabwe inoti inotambira nemufaro danho reEuropean Union rekubvisa mutevedzeri wemutungamiri wenyika VaConstantino Chiwenga, Amai Grace Mugabe nemukuru wemauto VaValaerio Sibanda pane vange vakatemerwa zvirango negungano iri vachipomerwa mhosva yekutyora kodzero dzevanhu. Asi mumashoko kuvatori venhau, EU yati Zimbabwe Defense Industries icharamba iri pazvirango sezvo mauto ari kupomerwa mhosva yekutyora kodzero dzevanhu. Kunyangwe paine vabviswa ava, EU yati hapana chachinja muZimbabwe uye icharamba takaisa ziso rayo munyika ichikurudzira nhaurirano kupedza matambudzuko akatarisana nenyika. Mutevedzeri wegurukota rezvekuburitswa kwemashoko VaKindness Paradza vati vafara nedanho reEU vachiti vanovimba kuti America neBritain dzichaitawo zvimwe chetezvo. Asi vakurudzirawo kuti zvirango zvasara zviri paZDI zvibviswe. Nyanzvi munyaya dzezvematongerwo enyika vachitungamira Media Centre, VaEarnest Mudzengi vanoti panyaya dzezvirango, Zimbabwe iri kuhwanda nemunwe sezvo chakanganisa hupfumi iri nyaya yekutadza kutungamira.",Hurumende Yotambira Kubviswa kwaVaChiwenga naAmai Mugabe Pazvirango
"Kunyange hazvo rubatsiro rwakaita sechikafu, nembatya rwuri kunzi rwuri kuunganidzwa kubatsira vakawirwa nedambudziko re Cylcone Idai kuManicaland, vakawanda vanonzi vari kuti havasati vawana rubatsiro urwu. Mumiriri weManicaland muparamende pasi pehurongwa hwe proportional representation, Amai Lynette Karenyi veMDC inotungamirirwa naVaNelson Chamisa vanoti vari kutambira nyunyuto dzakawanda kubva kuvagari vemunzvimbo dziri kuda rubatsiro, avo vari kuti havasati vawana rubatsiro urwu, zvikuru vekuDzingire nekwaMutyadziya. Vanoti bato reZanu PF riri kushandisa zvematongerwo enyika mukugoverwa kwerubatsiro urwu, izvo zvavanoti zviri kuita kuti nhengo dzebato ravo dzishaiwe chikafu. Amai Karenyi vanoti vane humbowo hwekuti chikafu chiri kusvitswa panzvimbo inochengeterwa chikafu yeSilver Stream, asi hachisi kuzoburutswa kubva mumarhorhi anenge auya nacho, ayo vanoti ari kuzoendeswa kusina anoziva. Amai Karenyi vanoti hurumende inofanirwa kuona kuti yatora matanho akasimba kuitira kuti vanhu vose vawanoswe chikafu. No media source currently available Asi bato reZanu PF ragara riri kuramba zvipomerwa zvekuti nhengo dzaro dziri kushandisa zvematongerwo enyika mukugoverwa kwechikafu chakanangana nevakawirwa nedambudziko. Svondo rapera mumiriri weChipinge South muparamende vari nhengo yeZanu PF, VaEnock Porusingazi, vakaramba mashoko mashoko aya, vachiti bato ravo ndiro rakatotangira mamwe mapato ose kupinda munzvimbo dzakawirwa netsaona kunopa rubatsiro. No media source currently available ",Vakawanda Vanonzi Havasati Vawana Rubatsiro rweCyclone Idai kuManicaland
"Gweta rinoona nezvemitemo mumabasa VaRogers Matsikidze vanoti hurumende inofanira kuita hurukuro kunze kwematare nemakambani ange achichera mangoda kwaMarange vachishandisa mutongi gava kana kuti “Alternative Dispute Resolution”. Gweta rinoona nezvemitemo mumabasa, VaRogers Matsikidze, vanoti hurumende inofanira kuita hurukuro kunze kwematare nemakambani ange achichera mangoda kwaMarange vachishandisa mutongi gava kana kuti “Alternative Dispute Resolution”. Izvi vati zvinobatsira nyika kuti irambe iine chimiro chakanaka kune vekunze vanenge vachida kutanga mabhizimisi munyika uye kumakambani aya vachiti mune remangwana vachadawo kuita mabhizimisi munyika. Gurukota rinoona nezvicherwa, VaWalter Chidhakwa, vakati makambani ose ari kuchera mangoda ange abva kwaChiyadzwa mukati memwedzi mitatu vachiti vainge varamba kubatana vouya pasi pekambani yehurumende. Mutungamiri wenyika VaRobert Mugabe vakatiwo makambani aya ainge awana mari inopfuura mabhiriyoni gumi nemashanu asi humende yakawana mabhiriyoni maviri kubva zvaakatanga kushanda. Makambani aya akabva akwira kumatare achiti hurumende iri kutyora bumbiro remitemo nekuvatorera marezinesi. Vanhu vakawanda munyika vanoti nekutatarika kuri kuta Zimbabwe kuwana mari, nehurumende yezimbabwe yaisaita zvehuori zvaibatsira nyika. Vange vachichera mangoda vanosanganisa mapurisa, mauto, makambani ekuChina uye Dubai. No media source currently available  ",Rimwe Gweta Rinoti Hurumende neMakambani ekwaMarange Ngavataurirane Kwete Kuenda kuMatare
"Mutungamiri webato rinopikisa reMovement for Democratic Change, MDC, VaMorgan Tsvangirai, vanoti kusatevedzera gwara rezvehupfumi rakajeka kuri kuitwa neZanu-PF, pamwe nekurwira chigaro chemutungamiri wenyika, VaRobert Mugabe, kuri kupa kuti hupfumi hwenyika huende kumawere. Mashoko aya anouya apo sangano reConfederation of Zimbabwe Industries raburitsa mashoko ekuti kugadzirwa kwezvinhu mumakambani kwaderera nezvikamu makumi matatu nemana kubva muzana gore rino kubva pazvikamu makumi matatu nematanhatu kubva muzana. Mutungamiri weMDC anoti makurukota muhurumende yaVaMugabe ari kuratidzwa kuti vanhu vapererwa nekudaro vave kuswera vachikandirana makobvu nematete. Gurukota rezvemari, VaPatrick Chinamasa, vari kupota vachishorwa zvakanyanya nemamwe makurukota akaita saVaPatick Zhuwawo, gurukota rezvekuendeswa kwehupfumi kuvatema uye VaChris Mutsvangwa, gurukota rinoona nezvevakarwa hondo yerusununguko. VaChinamasa vari kushorwa nenyaya yekuti vanonzi vari kunyanya kuzemberana nemabhanga anokweretesa mari eIMF neWorld Bank. VaTsvangirai vanotiwo nyaya yekuti VaMugabe vakwegura yave kupa kuti nhengo dzebato ravo dziswere dzakabatirana makano. Vanoti kunetsana uku kwave kutyisa vanhu vanoda kutanga mabhizimisi munyika sezvo hurumende yoita bhasikiti raTizirai rekuti uku riri kurukwa uku riri kurudunhurwa. VaTsvangirai, avo vakamboita mutungamiri wehurumende munguva yehurumende yemubatanidzwa, vanoti vari kufamba mumatunhu akasiyana siyana munyika asi zvavari kuona zviri kuratidza kuti vanhu vakawanda vari kudya nhoko dzezvironda. Vanoti vanhu vakawanda havana chekudya uye vechidiki vakawanda havana mabasa. Mutungamiri weMDC anotiwo bato rake rakagadzirira kushanda nevamwe vanopikisa kuitira kuti munyika muite shanduko. Vanoti vakasunungukawo kushanda naAmai Joice Mujuru vaimbova mutevedzeri wemutungamiri wenyika asi zvinoti netsei pari zvino sezvo vasiri kubuda pachena kuti vave kupinda munyaya dzezvematongerwo enyika. No media source currently available  ",VaTsvangirai Vanoti Hurumende Yave Bhasikiti raTizirai
"Dambudziko rekushomeka kwemari iri kuwanikwa kumabhanga emunyika rinonzi rave kukanganisawo makambani akawanda, sezvo achida mari zuva nezuva kuti akwanise kufambisa mabasa awo. Vamwe vevari kukanganiswa nedambudziko iri ikambani yemagweta yeGutu & Chikowero Attorneys, iyo ine vashandi vanodarika makumi maviri. Mumwe wevakuru vekambani iyi, VaObert Gutu, vanove zvakare mutauriri weMDC T, vanoti dambudziko rekuti mabhanga akadzikisa mari dzinokwanisa kutorwa pazuva rave kuvapinza padambudziko sezvo vachine vamwe vashandi vanoda kutambiriswa mihoro yavo iri keshi. ""Ini semushandirwi Jonga, dambudziko rekushaikwa kwemari riri kuti shungurudza zvekuti kana kuti tichi runner business racho semagweta kudai zvaa kuti shungurudza,"" VaGutu vanodaro. Vanoti kubva pakaziviswa nezvekuunzwa kwema bond notes munyika, vanhu vanenge vave kutogara vari mumitsetse yemabhanga vachida kutora mari dzavo. ""Nyaya yekubhadhara vashandi, iroro ratove dambudziko guru ratiinaro nekuti kune vamwe vasina maa, atingangoti muChirungu, ma bank accounts. Saka vanhu ivavo vanenge vachida mihoro yavo iri cash."" Zvinonzi muHarare mitsetse yekutora mari kumabhanga akawanda yanga yakareba zvikuru. No media source currently available  ",Kunetsa kweMari Munyika Kwokanganisa Makambani Akawanda
"Nhengo dze MDC inotungamirwa naVa Morgan Tsvangirai dzakakuvadzwa mumhirizhonga yakaitika kuChitungwiza nemusi weSvondo, dzakundikana kumira pamberi pedare sezvo dzakakuvadzwa zvakanyanyisa. Zvichitevera chikumbiro chaiswa mudare nemagweta enhengo idzi, dare rati VaDelma Amos Kaliyati nevamwe vavo vaviri vazodzoke kudare kana vachinge vapora. VaKaliyati vachiri muchipatara umo vari kurapwa, asi vamwe vavo vaviri vakaburitswa muchipatara neMuvhuro. Mutauriri we MDC-T, VaObert Gutu, vanoti havazi kufara kuti nhengo dzebato ravo dzakarwiswa ndidzo dzave kuiswa muhusungwa. Vanoti bato ravo harirwisi vanhu uye vanokuridzira vechidiki veZanu-PF kuti varegere zvekurwisa vanhu asi kushanda nesimba kuti vanhu vakawanda vakwanise kunyoresa kuti vagozovhota. No media source currently available  ",MDC-T Yorwadzikana Zvichitevera Kukuwadzwa kweNhengo Dzayo kuChitungwiza
"Munyika hamuna kuwirirana panyaya yemabasa akabatwa nevaive mutongi mukuru wematare kana kuti Chief Justice, VaGodfrey Chidyausiku, avo vakashaya nemusi weChitatu kuchipatara chemuSouth Africa. Mumashoko avo ekuonekana nevanoita zvemitemo apo vainge voenda pamudyandigere, VaChidyausiku vakati chakanyanya kuvafadza inyaya yekuti vakapa mitongo yakapa kuti zvive nyore kuti ivhu rienda kuvatema pakatanga hondo yeminda muna 2000. Vakati havana chavanodemba pakuti mimwe mitongo yavakapa yakanzi kutyora bumbiro remutemo nedare reSADC Tribunal iro rakazoputswa mushure mekunge Zimbabwe yati hayaifara nemashandiro aro. Pane zvinhu zvavanoti zvakavaodza moyo inyaya yekuti munyika makaita bopoto guru pakuti aivatsiva aizosarudzwa sei. Vamwe vaiti Judiciary Services Commission, JSC, haifanire kuva nechekuita nekudomwa kwevatongi sezvo zvichifanira kungoitwa nemutungamiri wenyika chete. Asi VaChidyausiku vaida kuti bumbiro risavandudzwe richipa JSC mukana wekuti ibatsire mutungamiri wenyika kusarudzo vatongi. Mutauriri weMDC-T, VaObert Gutu, vanoti afa anaka asi pane mimwe mitongo yakaitwa naVaChidyausiku yavasina kuwirirana nayo sezvo vainge voita sevanotema vaine divi ravakarerekera. Gweta vari nhengo yePolitburo yeZanu-PF, VaMunyaradzi Paul Mangwana, vanoti semaonero avo VaChidyausiku igamba chairo nemabasa avakabata.",Murufu VaChidyausiku Vokonzera Kusawirirana
"Hurumende, kuburikidza nebazi rezvekurima, yadzika mutemo unorambidza kutengeswa kwechibage kune mimwe misika isiri Grain Marketing Board, GMB. Mutemo weStatutory Instrument 145 unorambidzawo kutengeswa kwechibage kuGMB nemumwe munhu asiri murimi, uye unopa masimba kuGMB ekuramba kutambira chibage chinenge chichitengeswa nemunhu asiri murimi. Zvimwe zviri kusungwa nemutemo uyu kufambiswa kwechibage chinopfuura matsaga mashanu ane huremu hwemakirogiramu makumi mashanu patsaga roga roga, kubva mune rimwe dunhu kuenda kune rimwe dunhu pasina mvumo. Mapurisa ari kupiwawo masimba ekupinda mudzimba vachisecha kana vakafungidzira kuti munhu ari kuchengeta chibage zviri kunze kwemutemo. Vamwe vanoti mutemo uyu hauna kunaka sezvo uchipa masimba ose kuG-M-B. Asi mutungamiri werimwe sangano rinomirira varimi, uye vari sachigaro vesangano remubatanidzwa wemasangano evarimi, reFederation of Farmers’ Unions, VaWonder Chabikwa, vanoti sevarimi, vanotambira nemufaro mutemo uyu, sezvo uchichengetedza varimi kubva kumakoronyera. No media source currently available ",Hurumende Inodzika Mutemo Unorambidza Kutengeswa kweChibage Kunze kweGMB
"Vamwe vakawanda vemudhorobha reMasvingo vari kuramba kutambira bhajeti regore rinouya rakaparurwa nekanzuru yavo ichiti inoda kukwidza mari yemitero nezvikamu zvinosvika mazana masere kubva muzana. Kanzuru yeMasvingo yapeta neChipiri misangano yekunzwa pfungwa dzevagari pamusoro pebhajeti regore rinouya iro iri kuda kukwikwidza kusvika pamadhora anodarika mamiriyoni mazana manomwe nemakumi maviri nematatu emadhora, kana kuti 723 million RTGs. Asi mumwe mugari wemumusha weMucheke, Amai Sungano Zvarebwanashe, vati zvikamu zvakakwidzwa zvemitero yemvura, nekutakura marara nezvimwewo zvakawandisa nekudaro veruzhinji havakwanisi kubhadhara mari idzi. Mumwe mugari wemumusha wekwaMajanhe, VaAlfred Gumbo,vati vane zvikwereti zvemvura sezvo vari kukundikana kubhadra gore rino nekuti vakakanganiswa mabasa avo nedenda re Covid-19 uye kuoma kwehufumi hwenyika. Kanzuru inoti inoda kukwidza mitero nezvikamu izvi nekuti mari yemunyika iri kugara ichipera simba nekudaro vari kuitira kuti vasare vane mari inozokwana kuita mabasa avo, sekutenga mishonga yekuchenesa mvura inomwiwa muguta nezvimwe zvakawanda. Vakafanobata chigaro chemunyori weguta reMasvingo, VaEdward Mukaratirwa,vati kanzuru ichakwidza mitero iyi muzvidimbu kuitira kuti vagari vasaomerwe. VaMukatirwa vati kanzuru ichatanga nezvikamu makumi mashanu kubva muzana muna Ndira gore rinouya, yozokiwdza nezvikamu zana nemakumi mashanu kubva muzana panopera mwedzi mitatu yoga yoga kusvika gore rapera. Vagari pari zvino vari kubhadhara mitero inosvika mazana mashanu emadhora pamwedzi imba yoga yoga. Asi muna Ndira vanenge vobhadhara mari inodarikazviuru zviviri zvemadhora ema RTGS, uye panozopera gore vanenge aobhara mari inosvika zviuru zvisere zvemadhora eRTGS pamwedzi. Vanoona nezvekufambiswa kwebasa musangano rimomirira vagari reMasvingo United Residents and Rate Payers Alliance, Muzvare Rumbidzai Magurupira, vati mari iri mubhajeti yakawandisa zvokuti vagari vachapedzisira vaita zvikwereti zvavanotadza kubhadhara, nekudaro zviri nani kuti kanzuru idzikise zvikamu izvi. Muzvare Magurupira vati sangano ravo ranga richipindamumisangano yose yaiitwa yekutora pfungwa dzevanhu nekudaro kanzuru inofanira kukoshesa zvakabva muvanhu yodzikisa zvikamu izvi kuitira kuti vanhu vakwanise kubhadhara mitero zvakanaka. No media source currently available ",Vagari Vakawanda kuMasvingo Voramba Kutambira Bhajeti reGuta Ravo
"Mutevedzeri wemutungamiriri wenyika, VaPhelekhela Mphoko nemusi weChina vakakwidza kuparamende bhiri rekuumbwa kwekomisheni yerunyararo nekupodza maronda kana kuti pamwe nekomisheni yeNational Peace and Reconciliation Commission apo vemasangano anoshandw akazvimirira varikupokana kuti chirongwa chekupodza marwadzo nekuregererana chichafamba sei. VaMphoko avo vanovezve gurukota rinoona nezverunyararo nekuregererana vachazotsanangura bhiri iri apo richaverengwa kechipiri mudare. Asi vemasangano anoshanda akazvimirira vanoti komisheni iyi yanonoka kuumbwa uye mashandiro ayo anofanira kujekeswa. Vachitaura pamusangano waingen wakarongwa neNational Transitional Justice Working Group muHarare; vakafanobata chigaro chemukuru wechikoro chesvondo yeRoma cheArrupe College Baba Lawrence Daka vanoti komisheni iyi inofanira kuita basa rayo zvakajeka uye dai zvaibvira basa rekomisheni raifanira kuitwa nevedzisvondo. Vanotiwo kuti chirongwa chekuregererana chibudirire vese vari kupomerwa mhosva dzekuponda vanhu nekupara mhosva vanofanira kuregerwa kuti vanotsotaura chokwadi chezvakaitika. Asi vamwe vakaita samai Netty Musanhu vekuMusasa Project vakati vanhu kunyanya vakadzi vakabhinywa zvakanyanya zvekuti zvakaoma kuti vareregerere vanhu vasina kutongwa kana kukandwa mujeri. Mashoko aya akatsigirwa nenhengo yeparamende , Amai Concelia Chinanzvavana, avo vakashungurudzwawo zvakanyanya. Reverend Motsi vesangano reGrace To Heal vanoti komisheni iyi inofanira kuita basa rayo zvakajeka paine ngiva yakatarwa kuti yoshanda sei? Vanhu vazhinji munyika vane mavanga nemarwadzo avakapihwa kubva nguva yehondo, gukurahundi pamwe nesarudzo Dzekuma2000. Hurumende inoti yave kuda kupodza nekupedza marwadzo aya nekomisheni iyi. Asi VaRashid Mahiya veHeal Zimbabwe Trust vanoti vanhu havana chivimbo nehurumende. Dare reparamende rinotarisirwa kupasa bhiri iri nechichimbi. No media source currently available  ",VaMphoko Voendesa Bhiri reKuregererana kuDare reParamende
"Nyika yacherechedza zuva remagamba reDefence Forces Day nemusi weChipiri, mutungamiri wenyika VaRobert Mugabe vachirumbidza mabasa ari kubatwa nemauto munyika pamwe nekunze kwenyika. Vachitaura kunhandare yeNational Sports Stadium muHarare, VaMugabe, avo vangotaura kwemaminitsi gumi chete, vanonzi varumbidza mauto nekuchengetedza nzvimbo dzinokosha dzemunyika, kubatsira mukuchengetedzwa kwemiganhu yenyika pamwe nekubvisa zvimbambaira zvakasara munguva yehondo yeChimurenga. VaMugabe vanonzi vatendawo mauto nekusimudza mureza wenyika kumasangano akaita seUnited Nations uko vanonobatsira munyika dzakasiyanasiyana. Zuva iri rinouya panguva iyo vakuru vemauto vari kunzi vari kutyisidzira vanoratidzira pamwe nevanoshandisa dandemutande nenharembozha mukushambadza nezveshanduko mune zvematongerwo enyika. Vagari vemuHarare vaenda kumhemberero idzi vanonziwo vati dzanga dzisinganakidzi zvichienzaniswa nemamwe makore apfuura. Vanotengesawo zvitonhodzamwoyo vanonziwo vachemachema kuti bhizimusi ranga rakaderera. Nyanzvi mune zvekuchengetedzwa kwenyika Doctor Martin Rupiya, vanove associate professor, Institute of African Renaisance Studies paUniversity of South Africa vanoti mashoko aVaMugabe anga achingotsinhira chete agara achitaurwa nemasangano nenyika dzakawanda pamusoro pemauto enyika. “Aiwa, isu maonero acho pamashoko ataurwa nemutungamiri wenyika vari kutopembedza mashoko ari kupembedzwawo nevamwe vakawanda vakati kuti. African Union inofara nemasoja edu kana aching aenda kuma peacekeeping mission, SADC naiyo inofarawo, saka masoja edu kana mabataniro aakaita zvinodadisa,” Vanodaro Doctor Rupiya. Vanoti kugadzikana kwenyika pari zvino kuri mumaoko emauto. Vachitaurawo pamusoro pekushandiswa kwemadandemutande kana kuti social media, Doctor Rupiya vanoti chekutanga kana paine chinhu chiri kunetsa vanhu ngavagare pasi vataurirane. Asi vanotiwo social media iyoyo pane painoseenzeswa painosvika kuti kuda inogona kupfuuridza mwero. No media source currently available ",VaMugabe Vanopembedza Mabasa ari Kuitwa neMauto eNyika
"Imwe nyanzvi mune zveupfumi VaLuxon Zembe vanoti kana bhanga guru renyika rakaenderera mberi nekuparura mari yema bond note mwedzi unouya, nguva yasara yekuti vanhu vadzidziswe nezvemari iyi iduku kwazvo. Izvi zvinotevera mashoko agavhuna weResrve Bank of Zimbabwe Doctor John Mangudya neSvondo ekuti ma bond note achatanga kushanda mwedzi unouya, uye vanhu vachatanga kudzidziswa pamusoro pemari itsva iyi kubva musi wa 31 Gumiguru. VaZembe vanoti pane basa rakawanda rinofanirwa kuitwa nebhanga guru rakafanana nekuisa chivimbo muvanhu chekuti vatambire mari itsva iyi. Vachitaura pamabiko akaitwa muHarare nekereke ye St. Luke iri muGreenedale, Doctor Mangudya vanonzi vakazivisia kuti bhanga ravo richapinza munyika ma bond note anokosha mamiriyoni makumi manomwe nemashanu emadhora ekuAmerica, uye achange ari muzvikamu zvemadhora maviri nemadhora mashanu akabatana. Asi ma bond note aya akatarisana nedambudziko gukutu rekuti haasi kutambirwa nevanhu vakawanda, kusanganisirawo vemabhizimusi. Sangano reConfederation of Zimbabwe Industries rakatozivisa kuti nhengo dzaro dziri kuramba mari itsva iyi, uye riri kukurudzira kuti hurumende isimbise kushandiswa kwe Rand rekuSouth Africa pane kutungamidza mari yekuAmerica. Studio 7 yakundikana kubata Doctor Mangudya kuti tinzwe divi ravo panyaya iyi. No media source currently available ",Nyanzvi dzeUpfumi Dzotyira Kuti RBZ Iri Kunonoka kuDzidzisa Vanhu Nezvema Bond Note
"Mutungamiri webato rinopikisa reMDC, VaMorgan Tsvangirai, vanoti kuumba mubatanidzwa naAmai Joyce Mujuru, avo vari kufanotungamira bato reNational People’s Party, kunenge kwakundikana. Mashoko aVaTsvangirai anouya panguva iyo Amai Mujuru vari kufamba vachiudza vanhu kuti vakagadzirira kupinda musarudzo yemutungamiri wenyika gore rinouya vachikwikwidzana naVaRobert Mugabe veZanu PF. Kunyange hazvo VaTsvangirai varatidza kushaya tarisiro yakasimba pamubatanidzwa naAmai Mujuru, Tsvangirai vanoti vane chido chekuti vabatanewo nevamwe vavakamboshanda navo muMDC isati yapatsanuka, VaWelshman Ncube, avo vari kutungamira chimwe chikwata cheMDC, pamwe naVaTendai Biti, avo vari kutungamira bato rePeople's Democratic Party. VaTsvangirai vakapatsanurana naVaNcube muna Gumiguru 2005, vakapatsanurana zvakare naVaBiti makore mashoma mushure mekupera kwehurumende yemubatanidzwa. Asi VaNcube naVaTsvangirai vakanyorerana chibvumirano chekushanda pamwe chete izvo vakawanda vaoti idanho rakanaka rinoita kuti MDC ikunde Zanu PF. VaNcube vakabuda pachena pachirongwa cheBBC-HardTalk kuti mubatanidzwa wemapato unofanirwa kuona kuti munhu ane mukana wekukunda VaMugabe musarudzo ndiyani, izvo vakawanda vanoti VaNcube vaitotsigira VaTsvangirai kuti vatungamire mubatanidzwa uyu. Asi VaNcube pachavo havana kuda kudoma zita remunhu wavanofunga kuti ndiyani achatungamira mubatanidzwa uyu kana ukabudirira. MuZimbabwe munofungidzirwa kuti mune mapato anodarika makumi matanhatu anopikisa uye vamwe vanoti kana pasina kubata kwemapato akati simbei zvichanetsa kukunda bato reZanu-PF musarudzo dza2018. VaTsvangirai vanoti havasati vataura nevari kudawo kukwikwidza musarudzo yemutungamiri wenyika, VaNkosana Moyo, avo vari kutungamira bato idzva rinonzi Alliance for the People's Agenda. No media source currently available ",VaTsvangirai Vanoburitsa Pachena Kusawirirana Kuripo naAmai Mujuru
"Bato reMDC-T rinotungamirirwa naMuzvare Thokozani Khupe, rinoti harina kuda kukwikwidza musarudzo ye by-election ichaitwa mudunhu reGlen View South, sezvo kuchakwikwidza vaVincent Tsvangirai vakamirira MDC inotungamirirwa naVaNelson Chamisa. Mutevedzeri wemutungamiri weMDC-T, VaObert Gutu, vanoti bato ravo raive nenhengo dzakawanda dzaida kukwikwidza musarudzo iyi, asi pavakanzwa kuti mwana vevaive mutungamiri weMDC, mushakabvu VaMorgan Tsvangirai achakwikwidzawo musarudzo iyi, sehutungamiri vakasarudza kusakwikwidza senzira yekuremekedza nayo VaTsvangirai. VaGutu vanoti vakatarisisa zvakadzama vakaona kuti mumhuri yekwaTsvangirai maitika zvinhu zvinosiririsa zvakawanda mukati memakore angakwana maviri adarika. Vanoti kushaya kwevaive mumiriri weGlen View South, Amai Vimbai Tsvangirai-Vava mushure metsaona yemotokari, kushaya kwasekuru vavo VaTafadzwa Mhundwa mutsaona yemotokari, kushaya kwaMbuya Mhundwa mazuva mashoma adarika, nezvimwe zvakawanda, ndizvo zvakaita kuti vape mukana wekunyaradzwa kuna VaVincent Tsvangirai. VaGutu vanoramba mashoko ekuti bato ravo rakabuda musarudzo iyi nekutya kunyadziswa radyiwa zvine mutsindo nemamwe mapato ari kukwikwidza akaita seZanu PF neMDC yaVaChamisa. VaVincent Tsvangirai ndemumwe wevanhu vapfumbamwe vakabudirira kusvitsa mazita avo kudare reNomination Court neChishanu chapfuura vachizivisa kuti vaizokwikwidza musarudzo musarudzo iyi. Vamwe vane mazita akatambirwa nedare iri ndaVaOffard Machuwe veZanu PF, VaKasema Maxwell vakazvimirira, Amai Ellah Zisani veUANC, VaPhillip Chamunorwa Ndengu vakazvimirira, VaParlington Pikele veUANC, Amai Rosemary Nyamayedenga veFrezim Congress, VaCrispen Rateiwa veZAPU, pamwe naVaEdwin Million vebato reLEAD. Sarudzo yekuGlen View South inotarisirwa kuitwa musi wa 07 Gunyana, zuva rimwechete richaitwawo sarudzo yekutsvaga mumiriri weMangwe zvichitevera kushaya kwaVaObedingwa Mguni veZanu-PF muna Chikumi. No media source currently available ",MDC-T Inorega kuKwikwidza kuGlen View South Senzira yeKuremekedza VaTsvangirai
"Makurukota ehurumende akawanda nhasi atadza kuuuya mumusangano wekuronga bhajeti ra2023 izvo zvatsamiswa nhengo dzeparamende idzo dzati vanofanira kurangwa. Mutauriri weNationaL Assembly, Advocate Jacob Mudenda, vati vachakwidza nyaya iyi kumutevedzeri wemutungamiriri wenyika, VaConstantine Chiwenga. Pange paine makurukota mashanu chete patanga musangano uyu wemazuva mashanu uye mumiriri weNorton avo vakazvimirira, VaTemba Mliswa, vati hazvina zvazvinobatsira kuenderera mberi nemusangano kana makurukota ehurumende asingakoshesi kurongwa kwebhajeti. VaMliswa vatsigirwa nemumiriri weHwange VaDaniel Molokele veCitizens Coalition for Change. Senata Douglas Mwonzora, vanotungamira bato Movement for Democratic Change, varatidzawo kusafara vachitiwo kunyange makurukota aya achisungirwa kuzopindura mibvunzo kuNational Assembly neSeneti haauye. VaChiwenga vari kunzi vatarise nyaya yanhasi ndevamwe vasingaendewo kuparamende kunopindura mibvunzo segurukota rezvehutano. Vati nyaya iyi yave kuda kuti mutungamiriri wenyika, VaEmmerson Mnangagwa pachavo vaigaidzirise. Nezuro chaiko VaChiwenga vakavimbisa muparamende kuona kuti makurukota ese ehurumende anoenda kuparamende kuno pindura mubvunzo nemusi weChitatu neChina chega chega. Makurukota ange apinda mumusangano wanhasi ndiVaMthuli Ncube vezvemari, Amai Monica Mutsvangwa vezvekuburitswa kwemashoko, VaFelix Mhona vezvekutakurwa kwezvinhu, VaDaniel Gwarwe vezvedzimba pamwe naAmai Evelyn Ndhlovu vedzidzo yepasi. Zvichakadi, VaNcube vaudza musangano wanhasi kuti vanotarisira kuti hupfumi hwenyika huchakura nezvikamu zvishanu kubva muzana gore rinouuya, Asi vati izvi zvinogona kushanduka nekuda kwekusamira zvakanaka kwaita zvinhu pasi rese izvo zviri kukonzerwa nehondo yeRussia neUkraine. Vatiwo hurumende inotarisira kuunganidza 1.7 trillion yemadhora emunyika asi ichitarisira kushandisa 1.9 trillion. Zvichakadai, nhengo dzeparamende dzakawanda dzinoti bhajeti regore rinouuya rinofara kuona kuti vanhu vemuZimbabwe vawana chouviri kubva pazviwanikwa zvemuno kwete kungokoka makambani ekunze kuzosima mari muno vemuno vasina chavanowana. Vamwe vanemuonero uyu ndiVaMliswa. VaSupa Mandiwanzira veZanu-PF vatsigirawo Mliswa vachiti kunze kwekukoka makambani ekunze, hurumende inofanira kuisa parutivi mari yekutsigira zvizvarwa zvemuno kuti zvitangewo mabhizimisi. Dzimwe nhengo dzeparamende dzatiwo bhajeti regore rinouuya rinofanira kuve nenhwaro hwekusimudzira mabhizimisi madiki pamwe nekucherwa nekutengeswa kwegoridhe. Dzati goridhe rinowanika munzvimbo zhinji munyika uye mabhanga ese munyika anofanira kupihwa mvumo yekutenga goridhe iri achiriendesa kuReserve Bank of Zimbabwe. VaNcube vati vachazeya zvataurwa nenhengo dzeparamende kuti vaone kuti vozvipinzwa mubhajeti ravo regore rinoouya here. No media source currently available ",VaChiwenga Vanonzi Havaende kuDare reParamende Vonzi Vaferefete Makurukota Asiri Kuendawo
"Vatsigiri veZanu PF pamwe nedzimwe nyanzvi dzezvematongerwo enyika vari kutambira nenzira dzakasiyana siyana zviri kuvimbiswa neZanu PF kana ikakunda musarudzo. Chipangamazano chinoshanda neUniversity of Pretoria kuSouth Afroca, VaTinashe Mawere, vanoti kunyange hazvo dingindira regwaro reZanu PF richitaura nenyaya dzekubatana, kurwisa huwori pamwe nekuita kuti nyika ibudirire, vanowona uku kuri kungotaura chete nekuti mumaitiro avo vakuru vakuru vebato iri havaite zvinhu zvinounza kubatana munyika. Mutauriri webato reZAPU, VaIphithule Maphosa, vanoti zvinovimbiswa neZanu PF manatsamukanwa chete chembere kurota ichiyamwa mukaka vachiti bato iri rave nemakore anoda kusvika makumi mana richitungamira nyika pasina zvinounza pundutso kuvanhu zvaraita. Vanotiwo hakuna kubatana kwechokwadi kana budiriro ingaitike munyika kana nyaya dzakadai seGukurahundi dzisina kugadziriswa. Mutapi wenhau anoshanda akazvimirira ega, Thelma Chikwanha, anoti zvinhu zviri kuvimbiswa neZanu PF, zvinhu zvakanaka zvakanaka chose. Asi anoti anoshushikana nekusaburitswa zvakajeka kwenyaya yekusimudzirwa kwevechidiki nemadzimai achiti kunyange hazvo gwaro iri richitaura nezvekukosha kwekuenzaniswa kwemikana pakati pevanhurume nevanhukadzi, Zanu PF haina zvinobatika zvairi kuita pakuti vanhukadzi vapinde muzvinzvimbo zvehutungamiri mune zvematonegrwo enyika. Anotiwo gwaro iri harina zvakajeka pamusoro pezvehupfumI, kunyanya kwakatariswa nyaya yeInformation Communication Technology. Chikwanha anotiwo kunyange hazvo gwaro iri richitaura nezvekurwisa huwori, haawone bato reZanu PF richirevesa panyaya iyi. Mukuru wesangano reAffirmative Action Group mudunhu reMatabeleland, VaReginald Shoko, vanotsigirawo nyaya yekuti gwaro reZanu PF rinobata zvinhu zvakakosha zviri pamoyo yeveruzhinji. Asi vanoti nyaya huru iri pakuti bato iri richakwanisa here kuita zvariri kuvimbisa vachitiwo sezvo rave nemutungamiri mutsva, VaEmmerson Mnangagwa, pamwe zvinhu zvichashanduka. Manifesto yeZanu PF yakaparurwa naVaMnangagwa nemusi weChishanu muHarare. No media source currently available  ",Zviri Kuvimbiswa neZanu PF Kana Yakakunda Zvotambirwa Zvakasiyanasiyana
"Mutungamiri wenyika VaEmmerson Mnangagwa nezuro vakabatana nevamwe vatungamiri vemapato anopikisa emunyika mukuparura zviri pamutemo chirongwa chekubaiwa kwenhomba yekudzivirira Covid-19 kuVictoria Falls, uko mutungamiri wenyika nevamwe vatungamiri pamwe nevakuru muhurumende vakabaiwawo nhomba iyi. Mutungamiri webato reMDC-T, VaDouglas Mwonzora, pamwe mutungamiri webato reLabour, Economists and African Democrats, Muzvare Linda Masarira ndevamwe vevatungamiri vanopikisa vakave pachiitiko ichi. VaMwonzora vakanga vabva mukubaiwa nhomba yavo yepiri kuchipatara cheWilkins muHarare nezuro mangwanani. Asi kushaikwa kwemutungamiri webato guru rinopikisa reMDC Alliance, VaNelson Chamisa pachiitiko ichi kwakaita kuti vamwe vafunge kuti chirongwa ichi chave kutorwa mune zvematongerwo enyika, vachiti kusavepo kwavo mucherechedzo wekuti havadi kusangana naVaMnangagwa. Vamwe vanoongorora zvematongerwo enyika vari kuti sezvo VaChamisa vaine vateveri vakawanda munyika, nhengo dzavo dzakawanda dzinogona kusazopedzisira dzabaiwa nhomba yeSinopharm iyi kusvikira ivo VaChamisa mbune vabuda pachena vachibaiwa nhomba iyi, uyewo kuitambira vachikurudzira nhengo dzavo kuti kuti dzibaiwewo. Asi mutauriri waVaChamisa, Doctor Nkululeko Sibanda, vanoti vanoshamiswa nevanhu vari kuti mutungamiri wavo ari kuisa zvematongerwo enyika muchirongwa chekudzivirira Covid-19 ichi, vachiti VaChamisa ndivo munhu wekutanga kukurudzira hurumende kuti iparure chirongwa chinobatsira veruzhinji kurwisana nedenda iri. Vanoti Zanu PF neMDC-T, iyo vanoti yave chipoka cheZanu PF, ndiwo mapato ari kutoshandisa denda reCovid-19 mune zvematongerwo enyika sezvo vaiita misangano yavo yakasiyanasiyana vachiparadzira chirwere asi veMDC Alliance vachisungwa. Doctor Sibanda vanotiwo VaChamisa vachabaiwa zvavo nhomba pavanoona zvakakodzera sezvo nyaya dzehtano hwemunhu dzichinangana nemwene wehupenyu, uye kana vakabaiwa zviri kwavari kuzivisa vana veZimbabwe, asi chavanoziva ndechekuti kana VasChamisa vakabaiwa nhomba iyi vana veZimbabwe vose vari kuzengurira vachamhanyidzana vachinobaiwawo. Ukuwo, mutauriri waVaMwonzora, VaLloyd Damba, vanotiwo VaMwonzora ndivo mutungamiri webato rinopikisa ari kushambadzira zvakasimba kunaka kwenhomba kumhuri yeZimbabwe, vachiti bato ravo riri kuona kuti vanhu vave kuisa zvematongerwo enyika kana vachiona mashoko ari kuiswa pamadandemutande zvichitevera kuendawo kwaVaMwonzora kuVictoria Falls. VaDamba vanoti mutungamiri wavo VaMwonzora vasiyana netsika yekungopikisa chose chaitwa nehurumende, vachiti maitiro avo matsva ekutaudzana nehurumende ndiyo nzira yekutsvaga nayo nhaurirano dzichagadzirisa matambudziko akatarisana nenyika. Vanoti bato ravo pamwe nemutungamiri wavo vacharamba vachikurudzira vana veZimbabwe kuti vatore nhomba iyi, zvisineyi nekuti yakawanikwa naVaMnangagwa. No media source currently available ",Mapato eMDC Alliance neMDC-T Onakurirana Nyoka Mhenyu Pamusoro peChirongwa cheNhomba yeCovid-19
"Nhengo dzeMDC dzinosvika gumi nenomwe dzichamiswa pamberi pedare nemusi weChipiri dzichipomerwa mhosva yekukonzera mhirizhonga kuHarare South nemusi weSvondo apo vatsigiri veMDC vakarwiswana nemapurisa. Mutauriri wemapurisa, Senior Assistant Commissioner Charity Charamba, vanoti nhengo dzeMDC idzi dzaida kuita musangano pasina mvumo yemapurisa. Svondo rapera, munzvimbo imwe cheteyo maikaitawo kurwisana pakati penhengo dzeMDC-T nedzeZanu-PF. Nyaya yemhirizhonga iyi yapa kuti munyori mukuru weMDC-T, VaDouglas Mwonzora, vanyore tsvamba kuZimbabwe Human Rights Commission kuitira kuti iferefete nyaya yemhirizhonga yodzika midzi munyika munyaya dzezvematongerwo enyika. Mumisangano yange ichiitwawo nemutungamiri weMDC, VaMorgan Tsvangirai, nhengo dzeZanu-PF dzange dzichiyedzawo kuvhiringidza misangano iyi. Asi bato iri rinoti hapana kana nhengo yeZanu-PF yakasungwa. Mutauriri weMDC, VaObert Gutu, vanoti zviri pachena kuti mapurisa ari kushunguridza nhengo dzebato ravo. No media source currently available ",Nhengo dzeMDC-T Dzomiswa Mudare reDzimhosva neChipiri
"Vamwe vatsigiri vemutambo wenhabvu vakaramba kupinda munhandare pamitambo yemaQuarter Fainari emakwikwi eChibuku Super Cup vachichema chema kuti mari yekupinda munhandare yainge yakawandisa. Vanhu vashoma shoma ndivo vaive munhandare kuona zvikwata zvine mukurumbira kusanganisira Dynanos neFC Platinum zvinowanzoteverwa nevanhu vakawanda. Vanonyora nezvenhabvu VaTawanda Tafirenyika vanoti munhandare yeBaobab kuNgezi kwaitambirwa mitambo maive musina vanhu kudarika zvavaitarisa. Mukuru weZimbabwe National Soccer Supporters Association VaKoseph Mutawu vanoti varikufara kuti vatsigiri venhabvu vakateerera kurudziro yavo yekuti vasaende kudzinhandare kusvika mari yepagedhe yadzikiswa. Zvikwata zvabudirra kuenda kumasemi finals emakundano ay zvinoti Dynamos, Cranbourne Bullets, FC Platinum neNgezi. Dynamos haisati yakundwa kana matambo mumwe chete mumakundano aya. Zvichakadaro, mitambo yenhabvu yeCastle Lager Premier Soccer League irikutanga svondo rino sekutaura kwevePremier Soccer League. FC Platinum ndiyo ine mukombe weligi uyu. No media source currently available  ",Vatsigiri veNhabvu Voramba Kubhadhara Kuona Mitambo Vachiti Iri Kudhura
"Mutungamiri wenyika VaEmmerson Mnangagwa nemusi weMuvhuro vakabatana nevatungamiri vedzimwe nyika dzemuAfrica muTanzania kuchema mutungamiri wenyika iyi VaJohn Pombe Magufuli. Vamwe vatungamiri venyika dzemuAfrica vari kurufu urwu vanosanganisira VaUhuru Kenyatta vekuKenya, VaCyril Ramaphosa-South Africa, VaFélix Tshisekedi -Dr Congo mutungamiri weMozambique, VaFilipe Nyusi, VaLazarus Chakwera -Malawi’s, VaEdgar Chagwa Lungu Zambian uye mutungamiri wehurumende yerwanda VaEdouard Ngirente. Vatungamiri ava vange vari muJamhuri Stadium mudunhu reDodoma maungana zviuru nezviuru zvevanhu. Vachitaura pachiitiko ichi, VaMnangagwa vati VaMagufuli vaive mutungamiri aida nyika yake vevatema muAfrica uye aishanda kusimudzira vanhu vemunyika yake munayaya dzezvehupfumi. Vati Zimbabwe yarasikirwa nasahwira mukuru. Vanhu vakawanda muTanzania vari kuchema VaMagufuli zvikuru nekurwisa kwavakaita huori uye kusimudzira hupfumi hwenyika yavo kunyangwe vamwe vachiti vainge vachimbunyikidza kodzero dzevanopikisa. Gweta vari chizvarwa cheZimbabwe chinogara muTanzania VaVictor Chigumbu vanoti vanhu vakawanda vari kuchema VaMagufuli nekuti vakaunza budiriro munyika yavo pamwe nekurwisa huori. No media source currently available ",VaMnangagwa Vobatana neVamwe Vatungamiri vemuAfrica Kuchema VaMagufuli
"Gurukota rinoona nezvemari, Muzvinafundo Mthuli Ncube, vakati Zimbabwe yainge yanyorerana chibvumirano neChina chekuchinjana mari kuitira kuti kutengeserana kwenyika mbiri idzi kuve nyore. Asi nyanzvi munyaya dzehupfumi dzinoti izvi zvinoshanda here kana kuti kupedzera hoko padehwe retsindi? VaNcube vakataura mashoko aya kumucheto wemusangano pakati pemutungamiri wenyika, VaEmmerson Mnangagwa, negurukota rezvekudyidzana nedzimwe nyika kuChina, VaWang Yi. VaNcube vakati chibvumirano ichi chichabatsira zvakanyanya munyaya dzekutengeserana. Vachitaura nevatori venhau, VaNcube vakati chirongwa ichi chichabatsira zvikuru mukusimbaradza nyaya dzekutengeserana pakati penyika mbiri idzi. Vakatiwo zvazvinoreva ndezvekuti kana munhu achida kutenga zvinhu kuChina, anokwanisa kuwana mari yake zviri nyore uye vemabhizimisi vekuChina vanokwanisawo kupinza nekubuditsa mari dzavo zviri nyore. Asi imwe nyanzvi munyaya dzezvehupfumi vachishanda nesangano reLabour and Economic Development Research Institute of Zimbabwe, Doctor Godfrey Kanyenze, vanoti hazvishande sezvo mari yeZimbabwe isina huremu. Vati vanoona sekuti vanhu vanenge vachida kuchengeta mari yekuChina. Imwe nyanzvi munyaya dzezvehupfumi, VaVictor Bhoroma, vanoti chibvumirano ichi chinobatsira vekuChina chete kwete kune vamwe vekune dzimwe dzakaita seSouth Africa dzinodyidzana neZimbabwe kunyanya. Mukuru weZimbabwe National Chamber of Commerce, VaChris Mugaga, vatiwo kushanda kwechibvumnirano ichi kunoti netsei nekuti Zimbabwe iri kutatarika munyaya dzezvehupfumi. China yakanyorerana zvibvumirano zvakadai nenyika dzakaita seSouth Africa, Nigeria uye Japan. Dzimwe nyanzvi dzinoti China iri kuyedza napose painogona napo kuitira kuti mari yayo yerenminbi itambirwe pasi rose sezvinoitwa dhora reAmerica. Nigeria imwe yenyika dzemuAfrica dzinoti dziiri kuda kushandisawo mari yekuChina senzira yekusimbisa mari yayo yeNaira. No media source currently available   ",Zimbabwe Yonyorerana Chibvumirano cheMari neChina
"Zvinhu zvinonzi hazvichina kumira zvakanaka muvashandi vehurumende zvichitevera kusabudirira kwemusangano wekuzeya mihoro pakati pevashandi nehurumende, uyo wanga wakatarisirwa kuti ndiwo uchagadzirisa gakava remihoro. Mumwe wevane ruzivo nezvatora nzvimbo asina kuda kudomwa nezita, audza Studio 7 kuti vashandi vangotambira shoko rekuti musangano wasendekwa parutivi pasina zvikonzero zvakati tsvikiti, uye hurumende haina kuzivisa kuti musangano uyu uchaizotwa riini. Vashandi vehurumende vanonzi vanga vakatarisira zvikuru kumusangano uyu, mushure mekunge svondo rapera varamba kutambira madhora makumi mapfumbamwe nemanomwe akanga anzi nehurumende ichawedzera nawo mushandi wega wega. Chimwe chinonzi chiri kurwadza vashandi ava inyaya yekuti hurumende yakangowedzera mihoro yemauto nemadhora mazana mana pasina kana hurukuro, asi vamwe vashandi voita zvekugwadama nemabvi nemagokora vachikumbira kuti mihoro yavo iwedzerwe. Studio 7 haina kukwanisa kunzwa divi rehurumende panyaya iyi.",Hurumende Inotadza Kusangana neVashandi Vayo Kuti Vazeye Mihoro
"Mumwe mugari wekuRuwa pedyo neHarare VaSaul Sakudya avo vakabatwa nechirwere checoronavirus apo vakabva kuDubai vanoti vari kunzwa zviri nani parizvino pamwe nemudzimai wavo nevana vavo vaviri avo vakabva vabatwawo nechirwere ichi. VaSakudya vanoti vari kubatsirwa navanachiremba avo vanouya kumba kwavo zuva rega rega. Asi vanoti mumhuri yavo ine vanhu vapfumbamwe vamwe vashanu havana kubatwa nechirwere ichi. Vanoti chirwere ichi chinopa kuti munhu arukutike muviri uye atadze kana kutomuka nekuda kwekushaya simba. Vanoti vainzwa kurwadza pahuro, musana uye pachipfuva. MuZimbabwe vanhu vabatwa nechirwere ichi vave gumi nevana uye vatatu vakatoshaya. Huwandu hwevanhu vari kufa nekuda kwechirwere checoronavirus pasi rose huri kuramba huchikwirawo. Mumashoko atumirwa kuStudio 7 neAfrican Union achibva kusangano rinoongorora nyaya dzezvirwere muAfrica reAfrica Centres for Disease Control prevention rinoti vanhu vafa nechirwere ichi muAfrica vave kudarika zviuru zvinomwe nemakumi mana nemasere. South Africa ndiyo ine vanhu vakawandisa vabatwa nechirwere ichi muAfrica ichiteverwa neEgypt neAlgeria. Johns Hopkins University yemuAmerica iyo iri kuongorora nyaya dzechirwere checornavirus pasi rose inoti huwandu hwevanhu vari kubatwa nechirwere ichi pasi rose hwadarika miriyoni imwe chete nezviuru mazana manomwe. Vanhu vafavadarika churu zana. America ndiyo ine vanhu vakawandisa vafa nechirwere ichi pasi rose. MuZimbabwe sepasi rose vanhu vari kukurudzirwa kugara mudzimba.",VaSakudya vekuRuwa Votaura nezveKubatwa Kwavo neMhuri Yavo neCoronavrius
"Misika yefodya yavhurwa neChitatu zvinhu zvisingafambe sezvanga zvakatarisirwa. Varimi vazhinji varatidza kusafara nekutadza kushanda kwaita michina yechizvino zvino yekutenga nayo fodya izvo zvazoita kuti fodya itengwe pachishandiswa zvagara zvichiitwa makore ose. Kunyange hazvo nzira yekutenga fodya itsva yakaedzwa kwenguva yakareba pachigadzirirwa kuvhurwa kwemisika, michina yacho yaramba kushanda zvakanaka. Asi veTobaccco Marketing Board vati izvi zviri kugadziriswa uye neChina chaicho vanotarisira kuti michina iye inenge yave kushanda zvakanaka. Izvi zvazokonzera kuti fodya itengwe pachishandiswa nzira yakashandiswa gore rapfuuura.Mutauriiri weTIMB, VaIsheunesu Moyo, vati dambudiko iri riri kugadziriswa. Gurukota rezvekurima, VaJoseph Made, vatiwo vanotarisira kuti dambudziko iri richagadziriswa uye izvi zvinoitika pese panoshandiswa michina. Mutengo wefodya wepamusoro wange uripa madhora mana nesendi manhatu pakirogramu. VaMade vati vanotarisira kuti mutengo wefodya uchakwira sezvo fodya iri kutengeswa pari zvino iri yepasi. Fodya inotarisirwa kuunza munyika mari inodarika mamiriyoni mazana masere emadhora gore rino. Zvichakadai, varimi vakawanda nhasi vabva pamisika yefodya vasina mufaro sezvo vange vasingagutsikane nemafambisirwo ange achiitwa zvinhu pamusika. VaNorman Andrea avo vanorima vari kuMacheke vati tarisiro yavo ndeyekuti dai TIMB yaramba ichishandisa nzira yakare yekutenga nayo fodya. VaRice Chibva vekuKaroi vaudza Studio 7 kuti tarisiro yavo ndeyekuti dai mutengo wefodya watangira pamadhora matanhatu pakirogramu rega rega. Asi VaBernard Mudapakati vati vanofara chose nemutengo wefodya wange uripo nhasi. Pataenda pamhepo veTIMB vange vasati vatiudza kuti fodya yatengwa nhasi yakawanda zvakadii kumisika mitatu yeBoka, TSF nePremier. Sachigaro weTIMB, Amai Monica Chinamasa, vati varimi vefodya vari kuramba vachiwanda munyika uye izvi zvinofadza chose. Varimi vakanyoresa kuTIMB gore rino vanodarika zviuru makumi masere nezviviri nemazana mashanu. Mari yefodya inotarisirwa kurerutsa dambudziko remari munyika. No media source currently available ",Fodya Inotanga Kutengeswa Nyika Ichitarisira Kuwana Mari Yakawanda
"Mukuru weMedia Centre VaEarnest Mudzengi vakambotorwa nemapurisa edivi rematikitivha epaHarare Central Police Station nemusi weChina uko vanoti vanga vachibvunzurudzwa pamusoro penyaya yakaburitswa nedandemutande reZimbabwe Sentinel, iro rinoburitswa nesangano ravo. VaMudzengi, avo vanga vakamirirwa negweta reZimbabwe Lawyers for Human Rights, VaGift Mtisi, vanoti nyaya iyi ine chekuita nekuda kubhombwa kweGushungo Dairy. “Mutori wenhau akanga achishandira paMedia Centre akanyora pamusoro pemashoko akataurwa nemutungamiri webato reZimbabwe People Front VaOwen Kuchata ekuti bato ravo richamanikidza mutungamiri wenyika VaRobert Mugabekuti vasiye chigaro kuburikidza nekuratidzira kwakasimba,” VaMudzengi vanodaro. Vanoti mapurisa anga achinyanyoda kunzwa nezvenyaya iyi, uyewo nemashandiro anoita Media Centre, uye atorawo mashoko avataura pamusoro penyaya iyi achiti havasi kusungwa kwete, asi kuti vari kuvatora semufakazi. VaMudzengi vanotiwo havaone sekunge mapurisa avatyorera kodzero dzavo sezvo semwana weZimbabwe vachisungirwawo kushanda nemapurisa panenge pakakodzera. Hatina kukwanisa kubata mutauriri wemapurisa Senior Assistant Commissioner Charity Charamba kuti tinzwe divi ravo panyaya iyi. No media source currently available  ",Mapurisa Obvunzurudza Mukuru weMedia Centre Nezve kuBhombwa kweGushungo Dairy
"Kunyange hazvo zvakaitwa nemutungamiri wenyika, VaEmmerson Mnangagwa, nechikwata chavo zvekukoka vekunze kuti vazosima mari dzavo muZimbabwe, pamwe nekugadzirisa hushamwari hweZimbabwe nedzimwe nyika kumusangano weWorld Economic Forum kuDavos, zviri kuyemurwa nemapato anopikisa nemasangano akazvimirira, vakawanda vanoti vanoda kuona VaMnangagwa vachigadzirisa zviri kunetsa munyika. Asi mapato aya anoti VaMnangagwa vanofanirwa kugadzirisa zvinhu, mitemo yemabhizimisi pamwe neyesarudzo muZimbabwe nekukasika, kwete kungotaura chete. Mumwe wevatevedzeri vebato guru rinopikisa munyika, reMDC-T, VaNelson Chamisa, vanoti kuvaka mazambuko nekuyanana nedzimwe nyika kwakanaka chose. Asi VaChamisa vatiwo zvakakosha kuti VaMnangagwa vayananisane nevamwe vari mukati menyika nemubato ravo, uye kuti zvioneke munyika kuti vari kuunza runyararo. VaChamisa vatiwo nyaya yekutyorwa kwekodzero dzevanhu pamwe nemutemo wesarudzo dzinofanira kugadziriswa nekukasika. Mutauriri webato reMDC inotungamirwa naVaWelshman Ncube, VaKurauone Chihwai, vaudza Studio7 kuti zvakanaka chose kuti VaMnangagwa vagadzirise hushamwari hweZimbabwe nedzimwe nyika. Asi vati VaMnangagwa havafaniri kuperera mukutaura chete, asi kuti vaonekwe vachigadzirisa nyaya dzemhirizhonga munyika, kugadzirisa gakava riri kukonzerwa nenyaya yeGukurahundi. Vatsinhirawo kuti kunyange hazvo VaMnangagwa vari kuvimbisa kuita sarudzo dzakachena, havawoni sezvichaitika sezvo vanhu vave kutoshungurudzwa nebato ravo reZanu PF. Mukuru wePlatform for Youth Development, VaClaris Madhuku, vanoti zviri kuitwa naVaMnangagwa zvakanaka chose, asi vati chinhu chikuru chichaita kuti zvinhu zvinake munyika handikutaura, asi kuita sarudzo dzakachena. Vari kuda kukwikwidza vakazvimirira muHarare Central, Muzvare, Linda Masarira, vanoti zviri kutaurwa nehurumende zvakasiyana chose nezviri kuitika munyika. Vazhinji vatataura navo varatidza kusafara nenyaya yekuti mutungamiri wenyika haana kubuda pachena kana kukumbira ruregerero panyaya yeGukurahundi. Vanhu vanodarika zviuru makumi maviri vakafa munguva yekusagdzikana kwakaitika mumatunhu eMatabeleland neMidlands mumakore ekuma 1980s. VaMnangagwa, avo vanga vari kuDavos, vari kuenda kumusangano weAfrican Union uko vachaenderera mberi neshoko ravo rekuti Zimbabwe yazvipira kushanda nenyika dzepasi rese. No media source currently available ",Vakawanda Vanoda Kuti VaMnangagwa Vasimbise Zviito Pane Kutaura
Mamwe magaraji anotengesa mafuta ekufambisa dzimotokari muChinhoyi ave kuramba kutengesa mafuta neEcoCash neOneWallet kana swipe vachiti vanoda mabhondi chete. Zvichitevera kukwidzwa kwakaitwa mafuta ekufambisa dzimotokari nemusi weMugovera nzvimbo dzakawanda dzave kuatengesa nemabond notes chete. Kutenga mafuta nemabhondi kwave kuremera vakawanda sezvo vavekumanikidzwa kutenga mari iyi pamusika mutema apo iri kutengeswa nezvikamu makumi matatu kubva muzana. Bazi reZimbabwe Energy Regulatory Authority kana kuti ZERA rakakwidzwa dhiziri kubva pamadhora manomwe nemakumi maviri nemasenzi maviri kusvika pamadhora mapfumbamwe nesendi rimwe chete parita ukuwo peturu yakakwidzwa kubva pamadhora manomwe nemakumi mashanu nemasenzi mashanu kusvika pamadhora mapfumbamwe nemasenzi matanhatu parita. Mumwe mutyairi VaTapiwa Chikondowa vanoti vedzimotokari vakawanda havasi kubvumirwa kuSwiper kana kushandisa Ecocash zvave kuvatuma kunotenga mabhondi pamukoto. Izvi zvinotsigirwa nemumwe mutyairi VaKillford Khupheko vanoti kutenga mari pamukoti zvave kuita kuti vadhurirwe nemafuta zvakanyanya. VaKhupheko vanoti izvi zviri kuratidza kuti huori hwatekeshera munyaya dzemafuta rkufambisa dzimotokari munyika. Mumwe mukuru wepagaraji reEngine asina kuda kudomwa nezita sezvo asingabvumirwe kutaura nevatori venhau anobvuma kuti dzimwe nguva vanotambira mabhondi chete kana michina yekuSwiper isingashande sezvave kuitika nguva dzakawanda nekuda kwekunetsa kwemagetsi munyika. Gurukota rezvemhando dzemoto VaFortune Chasi vanoti kusatengeswa kwemafuta edzimotokari neSwipe kana Ecocash kunoongororwa nebazi reZERA . VaChasi vanoti mafuta edzimotokari haasi kuzokwidzwa nekukasika sezvo hurumende iri kuda kuti mafuta awanikwe munyika kwete kuramba vachikwidza mutengo wemafuta asi iwo asingawanikwe. Hatina kunzwa divi reZERA panyaya iyi sezvo mbozhanhare dzavo dzanga dzidsingadavirwe. Mune imwewo nyaya zvitoro zvinotengesa zvekudya zvakaita seOK neTM muChinhoyi hazvichape vatengi mari kana vatenga zvinhu zvakawanda kana kuti cash back sezvavaimboita vachiti vave kuda kushandisa mari iyi kutenga dhiziri rekushandisa mumajenareta sezvo magaraji vave kuda mabhondi chete. ,Vamwe VeMagaraji Voramba Mari dzeEcoCash neOneWallet
"Dare repamusoro harisati ratara zuva rekuti nyaya iri kupomerwa vaive mutongi mukuru wematare edzimhosva, VaLuke Malaba, yekuzvidza dare itange kunzwikwa. Kana izvi zvaitwa vakaendeswa kumatare vanokwanisa kupa mhinduro yavo. Nemusi weChipiri mukuru weZimbabwe Human Rights NGO Forum, Doctor Musa Kika, vakatura mapepa kudare iri vachiti VaMalaba vanofanira kuendeswa kuChikurubi nekutorerwa mamwe matanho kana vakaramba vachienda kubasa mushure mekunge dare repamusoro rapa mutongo wekuvamanikidza kuenda pamudyandigere. VaKika vanoti VaMalaba vanogona kukanganisa vamwe vatongi vari kudare vanogna kutonga nyaya dzavari kupomerwa. Asi munyori weJudicial Service Commision, JSC, VaWalter Chikwanha, vaudza bepanhau reHerald kuti VaMalaba pavakangopikisa mutongo wedare repamusoro wakabva wambosendekwa parutivi. Dare repamusoro rakapa mutongo wekuti VaMalaba vamanikidzwe kusiya basa sezvo rakati kuvandudzwa kwebumbiro remitemo kuti varambe vari pabasa kusvika pamakore makumi manomwe nemashanu kwaityora bumbiro remutemo. VaMalaba vaifanira kusiya basa vave nemakore makumi manomwe. VaKika nevesangano reYoung Lawyers Association of Zimbabwe vanoti kuvandudzwa kwebumbiro remitemo hakufanire kuti VaMalaba vawane chouviri pazviri uye kana izvi zvichida kuitwa panofanira kuvhotwa kana kuti kuitwa referendamu. Vamwe vakaendeswa kumatare naVaMalaba igurukota rezvemitemo, VaZiyambi Ziyambi, vainge vakafanobata chigaro chemutongi mukuru wematare Amai Elizabeth Gwaunza uye JSC. Hatina kukwanisa kubata VaZiyambi kana VaChikwana sezvo nharembozha dzavo dzange dzisiri kudairwa. Asi gweta rinombomirira mutungamiri wenyika VaEmmerson Mnangagwa, VaTinomudaishe Chinyoka, vanoti VaMalaba vanokwanisa kuenda kubasa vasingatonge nyaya asi kuita mamwe mabasa emuhofisi kana kupedzisa mimwe mitongo yavakaita kare. No media source currently available Asi gweta vari mukuru wesangano rinorwira kodzero dzevanhu reZimrights VaDzikamai Bere vanoti zviri pachena kuti VaMalaba vakazvidza dare uye maitiro avo ave kusvibisa chimiro chematare. No media source currently available  . ",Vakawanda Vomirira Kunzwa Mutongo paNyaya yaVaMalaba
"Sangano rinomirira vashandi, reZimbabwe Congress of Trade Unions (ZCTU), rinoti hurukuro dzarakaita nemapazi aro dzakabuda nechisungo chekuti paitwe kuratidzira pamwe chete nekumbomira kuenda kumabasa kana hurumende ikatadza kugadzirisa nyaya yemihoro yevanhu. Munyori mukuru weZCTU, VaJaphet Moyo, vaudza Studio 7 kuti pakatenderanwa kupa hurumende nevamabhizimisi nguva yekugadzirisa nyaya dzemihoro nekumira kwakaita zvehupfumi munyika pasati paitwa kuratidzira. VaMoyo havana kukwanisa kutiudza kuti kuratidzira uku kungaitwa rini uye kuti vanopa hurumende nguva yakadini kuti igadzirise zvinhu munyika. No media source currently available ",ZCTU Inoti Yagadzirira Kuratidzira
"Mutungamiri webato rinopikisa reCitizens Coalition for Change VaNelson Chamisa vanoti vave kuenda kuUnited Nations kuti ibatsire mukuita sarudzo dzemuZimbabwe nekuti parizvino nyika yave nzvimbo iri kuparwa mhosva. Pamutemo weUnited Nations kuti sangano iri ripindire musarudzo panofanira kutangwa patenderanwa kugungano reUnited Nation’s General Assembly kana kuti kuSecurity Council. VaChamisa vanoti munyika maberekera ingwe uye sarudzo dzegore rinouya dzinonetsa kutambirika zvinhu zvikaramba zvakamira sezvazvakaita. Vati vatsigiri vavo vari kuitwa kafiramberi ukuwo sarudzo dzichibirirwa madzishe nemasabhuku achishandiswa kutyisidzira vanhu.  No media source currently available Asi vachipindura, munyori munyaya dzezvemutemo mubato reZanu-PF VaMunyaradzi Paul Mangwana vati Zimbabwe haingaitirwe sarudzo neUnited Nations nekuti haina hondo. Vati kana vanopikisa vaine zvichemo vanofanira kuenda kumatare. No media source currently available ","""UN Ngaiuye Kuzotungamira Sarudzo Tisati Tapera Rumwe Rumwe""- VaChamisa"
"Izvi zvinotevera mashoko echenjedzo apiwa neboka rezvemamiriro ekunze reMeteorological Services Department ekuti mvura inogona kukonzera mafashamu icharamba ichinaya munyika yose kubva musi wa 14 Zvita kusvika musi wa 22 Zvita. Sangano reZimbabwe Red Cross Society rinoti rakagadzirira kubatsira vanhu vanenge vawirwa nedambudziko remafashamu munyika. Izvi zvinotevera mashoko echenjedzo apiwa neboka rezvemamiriro ekunze reMeteorological Services Department ekuti mvura inogona kukonzera mafashamu icharamba ichinaya munyika yose kubva musi wa 14 Zvita kusvika musi wa 22 Zvita. Boka iri rinoti raona zvakakodzera kuti richenjedze vanhu pamusoro pemafashamu, zvikuru mumatunhu ari kumabvazuva kwenyika nedzimwe nzvimbo dzagara dzichisangana nematambudziko aya. Mukuru anoona nezvekufambiswa kwemabasa musangano reZimbabwe Red Cross Society, kana kuti director of operations, VaKarikoga Kutadzaushe, vanoti sangano ravo rinoshanda neboka reCivil Protection Unit mukubatsira vanenge vawirwa nematambudziko. Vanoti sangano ravo rinobatsira nezvinhu zvakaita sematende kune vanenge varasikirwa nedzimba dzavo, pamwe nezvimwewo zvinodiwa munguva yematambudziko akadai. Muguta reHwange, mudunhu reMatabeleland North, mazana evagari anonzi ari kubatsirwa kubva munzvimbo iyi zvichitevera mafashamu anonzi aparadza zvivakwa nekukanganisa magariro evanhu. No media source currently available ",Nyika Yoyambira Pamusoro peMafashamu
"Sangano rePlatform for Youth and Community Development rinoti raparura zvirongwa zvekubatsira vanhu vari kumaruwa ekuChipinge, Manicaland kuti vanzwisise nezvechirwere pamwe nenhomba yeCovid-19. Kunyangwe hazvo huwandu hwevanhu vari kufa nekubatwa nechirwere ichi huri kuramba huchidzikira, nyanzvi munyaya dzezvehutano dziri kuyambira kuti chirwere ichi chinogona kudzoka zvine hukasha. Mukuru wePlatform for Youth and Community Development, VaClaris Madhuku, vaudza Studio 7 kuti vamwe vari kumaruwa havanawo chivimbo nenhomba yeCovid-19 uye zvekuti mutungamiri wenyika, VaEmmerson Mnangagwa, vakabayiwa nhomba iyi hazvina zvazvinonyanya kubatsira. VaMadhuku vanoti munharaunda yavo zvingatoshanda kana kurudziro yekubayiwa nhomba ikabva kumadzishe, masabhuku, varairidzi nevamwe vanoremekedza mumamisha nekuti vanhu vane chivimbo navo. Mutungamiri wenyika, VaEmmerson Mnangagwa, vakaparura chirongwa chechipiri chekubaya vanhu nhomba zviri pamutemo kuVictoria Falls nemusi weChitatu vachibva vabayiwawo nhomba iyi. Hurumende inoti inoda kubaya vanhu mamiriyoni gumi nhomba. Asi vanachiremba vari kuti huwandu hwevanhu vabayiwa nhomba kusvika parizvino huchiri hwakaderera vachiti panoda dzidziso yakasimba kuti hurumende ikwanise kuzadzikisa chido chayo. No media source currently available ",Vari kuMamisha kuChipinge Voyambirwa Kudzoka neHukasha kweCovid-19
"Mapurisa ne vamwe vanofungidzirwa kuti vasori pamwechete ne vatsigiri vebato reZanu PF vanonzi vakafamba nemusi weChipiri nemusi weChitatu mudzimba ne muzvitoro vachivamanikidza kuti vavhure zvitoro zvavo kuti vasaratidzire. Vanhu vakawanda muMasvingo vati nyaya yekutyisidzirwa iyi yapa kuti vasateerere chirongwa chekuramwa mabasa kana kuti Hash Tag ShutZimbabwe. Vana muzvina bhizimusi vataura ne studio 7 vati mapurisa atenderera ne dzimotokari dzawo achivavhundutsira izvi zvaita kuti vafonere vashandi vavo vanga vagara kudzimba kuti vauye kubasa. Mumwe muzvina Bhizimusi ati anoda kuzivikanwa nekuti mukoma Godha ane chitoro mumusha weMucheke ati iye ashanyirwa runyanhiriri pamba pake. “Isu tamuka tisina pfungwa dzekuita basa asi tavingwa mapurisa ne vamwe vanga vachiitia semauto vakatiti tivhure mabhizimusi edu uye tidedze vashandi vauye kubasa. Vangavachiti zve stay away zvinofana kukona asi isu tangatichidawo kuti tiratidzire nekuti nyika ikanaka ma bhizimusi edu anonakwo” Umwewo muzvinabhizimusi anoita mabasa ekuveza midziyo, aramba kudomwa nezita rake nekutyira hupenyu hwake ati kumanikidziwa kwaitwa vanhu kuti vaende kumabasa hakuna kumufadza. “Sevanhu vanoita mubati wemaooko zvaitwa izvi hazvina kuti fadza sezvo tangatichida kuratidzira sezvatakaita svondo rapfuura ne chinangwa chekuti zvichemo zvedu zvinzwikwe uye tigadzirise nyika inake kuitira mabhizimusi edu.” Mumwewo mushandi we chitoro chikuru pakati pe dhorobha reMasvingo, Tsitsi Guyo ati iye akatyamara achifonerwa nemukuru webasa kuti auye kubasa akarega basa raizopera. “ Tauya kubasa nhaisi tauya nekuti tafonerwa nemukuru webasa kunnguva dzekuma 8 takatozavata tichinzi tiuye kubasa tikasauya basa rinopera, zvinonzi iye anga avingwawo ne mapurisa akamuti adedze vashandi vose basa riitwe.” Hurumende inonzi yatumira mapurisa aya kuti kuratidzira kwemusi weChitatu kusabudirire sezvakaitika svondo rapera. Mutungamiriri we sangano rinomirira kodzero dzevanhu re Masvingo Human Rights Trust, VaMasimba Gonese vashoropodza zvaitwa ne hurumende zvekutumira mapurisa izvi. “Tinotenda kuti tawana mashoko ne mareports kubva kunzvimbo dzakasiyana-siya kuti vashandi vehurumend e avsori pamwe ne vatsigiri vemusangano unotonga vakafamba kubva nezuro kusvika nhasi mangwani vachimanikidza vanhu kuti vasateerere mashok e stay away vauye kumabasa” VaGonese vanoenderera mberi vachiti, “Izvi tinoti kutyorwa kwekodzero dzevanhu nekuti bumbiro remutemo robvunidza vanhu kuratidziro kane vane chavanotsutsumwira.” Kutumirwa kwemapurisa uku kunotevera mashoko egurukota rezvekudzivirirwa kwemukati menyika VaIgnatious Chombo nezuro ekuti kuratidzira hakusi pamutemo uye mapurisa anenge akazara mumigwagwa. Mudhorobha reMasvingo nedzimwe nzvimbo dzedunhu iri mwaswera makazara mapurisa anga akabata mboma ne zvombo zvehondo. No media source currently available  ","Mapurisa, Mauto neVaSori Vomanikidza Vanhu Kuenda kuMabasa kuMasvingo"
"Mutungamiri we MDC, VaMorgan Tsvangirai, vashora zvikuru kupambwa neMuvhuro kwemurwiri wekodzero dzevanhu, VaItai Dzamara. VaTsvangirai vati vakatambira runhare neMuvhuro kubva kumudzimai waVaDzamara, Amai Sheffra Dzamara, achivaziviswa nezvekupambwa kwemurwiri wekodzero dzevanhu uyu. Vati ivo nebato ravo vari kushushikana zvikuru nekupambwa uku, vakati VaDzamara vakapa mashoko erutsigiro pakaita MDC musangano wayo neMugovera. VaTsvangirai vati mutungamiri wenyika, VaRobert Mugabe, pamwe nehurumende yavo ndivo vanoziva kwavakaisa VaDzamara. Vatiwo VaMugabe, avo vanova sachigaro we African Union ne SADC, havafanirwe kuramba vari mutungamiri wenyika inopamba zvizvarwa zvayo. VaTsvangirai, avo vanga vachifanirwa kucherechedza zuva rekuberekwa kwavo neChipiri, vati havana kuisa mari parutivi yekupemberera zuva rekuberekwa kwavo. Mashoko aya anenge anga akanangana naVaMugabe avo vakaita bhavhadhe rakadya mari yakawanda uku nyika ichidya nhoko dzezvironda. Asi VaTsvangirai vati vatora mukana uyu kushoropodza hurumende nekwavanoti kupamba kwayakaita VaDzamara, vanova mutungamiri wesangano re Occupy Africa Unity Square. Mutungamiri weMDC atorawo mukana wekuyeuchidza veruzhinji kupambwa nekupondwa kwakaitwa magamba eMDC akaita samuchakabvu Tonderai Ndira, Tichaona Chiminya na Beta Chokururama nevamwe. VaTsvangirai vaudza veruzhinji kuti nyika yose inofanirwa kubatana nebato ravo mukumanikdza hurumende kuti ibude pachena panyaya ya VaDzamara. Zvichakadaro, mutauriri wemapurisa, Senior Assistant Commissioner Charity Charamba, vaudza Studio 7 kuti mapurisa asumwa nezvekupambwa kwaVaDzamara uye atanga kuferefeta nyaya iyi. Mumiriri weEuropean Union-muZimbabwe, VaPhillipe Van Damme, vaudzawo Studio 7 kuti vari kushushikana zvikuru nekushaikwa kwaVaDzamara. VaVan Damme vati havo vari kuBelgium pari zvino asi vati hofisi yavo muZimbabwe iri kuenderera mberi ichiferefeta nyaya iyi. EU yakatanga kudyidzana neZimbabwe gore rino kunyange hazvo vamwe vanorwira kodzero dzevanhu vange vachichema chema kuti EU yakakurumidza kumedza kutsenga ichada panyaya yekudyidzana neZimbabwe. Vanhu ava vanoti nyaya yekodzero dzevanhu uye kusaremekedzwa kwebumbiro remitemo kuri kuenderera mberi muZimbabwe nokudaro EU haifanirwe kudyidzana naVaMugabe. Mukuru wesangano rinorwira kodzero dezevanhu remuamerica, reRobert F. Kennedy Centre for Human Rights, Amai Kerry Kennedy, vashorawo zvakanyanya kupambwa kwaVaDzamara. Amai Kennedy vati zviri kuitwa nehurumende yeZimbabwe zvinhu zvinoshoresa. Vatiwo VaMugabe, sachigaro weAfrican Union vanofanira kuita zvinhu zvinoyemurwa nevamwe kwete kutoenda pamberi nekutyora kodzero dzevanhu Sangano iri ratiwo mapurisa emuZimbawe nevasori vane nhoroondo yekutyora kodzero dzevanhu. Mudzimai waVaDzamara, Amai Sheffra Dzamara, vanoti vari kuda kuti murume wavo adzoke kumba ari mupenyu. No media source currently available VaDzamara vakapambwa mumba inogerwa vanhu muHarare ndokuendwa navo vari mumotokari yemhando rwe Isuzu. Sangano reZimbabwe Lawyers for Human Rights rinoti rakwirawo kudare repamusoro reHigh Court richiti mapazi ehurumende ane chekuita nekuchengetedzwa kwenyika anofanira kutaura kuti VaDzamara varipi kana vari ivo vakavapamba. No media source currently available ",VaTsvangirai Voshora Kupambwa kwaVaDzamara
"Vamwe vanhu vashanyira mapako eChinhoyi nhasi vakurudzira Zimparks kuti ivape munhu ane ruzivo nezvenzvimbo iyi kana kuti Tour Guide pamadhora gumi nemashanu avanenge vabhadhara kuti vapinde panzvimbo iyi. Asi Zimparks inoti vanenge vachida nyanzvi vanobhadhara imwe mari pamusoro. Vanhu vashoma vashanyira mapako aya nhasi zvichienzaniswa nenguva imwe cheteyo gore rapera. Mapako eChinhoyi ayo anozivikanwawo nezita rekuti Chirorodziva anonzi aishandiswa kukandwa vanhu vanenge vatadzira Mambo Nyamakwere. Mambo Nyamakwere vanonzi vakazorwiswa vakakundwa naMambo Chinhoyi vane zita rakazotumidzwa guta reChinhoyi. Mambo Chinhoyi vaishandisa mapako eChinhoyi kuhwanda varwi vechiNdevere kare kare kuma 1890 Asi nhoroondo yakadai yanzi naMuzvare Monalisa Kapisa havaizive sezvo vasina kupihwa munhu anovatsanangurira kana kuti Tour Guide. Muzvare Monalisa vanotiwo matombo avanotsika vachipinda nekubuda mumapako haachisina kusimba uye mamwe avekutsvedza izvo zvinokonzera kuti vanhu vatyoke kana kuminyuka makumbo. Mumwe mushanyi, VaShadreck Muchemeyi vanoti kushaya munhu anovatsanangurira nezvenhoroondo yemapako zvinoita kuti vana vavanenge vauya navo vatadze kuziva nhoroondo yemapako kana vave kudzidza nezveChinhoyi Caves. Asi mumwe mushandi weZimParks uyo asina kuda kudomwa nezita sezvo asingabvumirwe kutaura nevatori venhau anoti ZimParks haingapinze basa munhu anoshanda pahorodhe chete sezvo kuchiuya vanhu vashoma pane dzimwe nguva. Izvi zvapesana nezvataurwa nemukuru weZimParks muChinhoyi Muzvare Mamdy Chemhere avo vanoti maTour Guides aripo asi vanobhadharwa. Muzvare Chemhere vanoti vachagadzirisa matombo ave kukuvadzisa vashanyi. Patababvudza kuti Tour Guide anobhadharwa marii Muzvare Chemhere vatsenga mukanwa. Asi mutauriri weZimparks VaTinashe Farawo vatsinhira kuti munhu anopa vanhu ruzivo rwakadai aripo. Vanhu vakuru vanga vachibhadhara madhora gumi nemashanu kupinda kunoona mapako, avo vanenge vachida kufara vachigocha nyama nekunwa hwahwa nezvinwiwa vanga vachibhadhara madhora zana emari yemunyika zvisinei kuti mabhondi here kana kana kuti iswipe kana Ecocash. Kuona shumba dziri muwaya vanhu vanobhadhara madhora makumi maviri emunyika. Vana vane makore matanhatu kusvika pamakore gumi nemaviri vanobhadhara chidimu chemari inobhadharwa nevanhu vakuru. Vashanyi vanobva kunze kwenyika vanobhadhara nemari yekuAmerica inoita madhora gumi kupinda mumapako, madhora mapfumbamwe kufara vanhu vachigocha nyama nekunwa uye madhora zana kupinda mumvura dzemapako kana kuti Diving. Mapako emuChinhoyi imwe yenzvimbo dzinosanganisira Kariba Dam, Matopos nemapopoma eVic Falls dzinoshanyirwa zvikuru sei nguva ino yezororo nevashanyi vekunedzimwe nyika nevemuno munyika. No media source currently available  ",Vamwe Voshanyira Mapako eChinhoyi paZororo reGoredzva
"Nhengo dzemapato mana dzakwanisa kunyoresa zviri pamutemo kuitira kuti dzikwikwidze musaradzo ye by election yekutsvaga mumiririri weZaka East muparamende. Vane magwaro atambirwa nedare reNomination Court ndiVaDereck Charamba veMDC inotungamirwa naVaNelson Chamisa; VaClemence Chiduwa ve Zanu PF; VaLazarus Mubango veFree Zim Congress, pamwe naVa Clemence Chavarika veNational Constitutional Assemby, NCA. Mukuru wekufambiswa kwebasa muZimbabwe Election Commission mudunhu reMasvingo, VaZex Pudurai, vati kunyoreswa kwevachakwikwidza ava kwaitwa zvakanaka pasina zvanetsa. VaCharamba veMDC vaudza vatori venhau kuti vanotarisira kukunda musarudzo iyi kunyange hazvo bato ravo rakambokundwa musaraudzo iyi gore rapera. VaChiduwa veZanu PF vatiwo vanotarisira kutora chigaro ichi nekuti chakagara chiri kubato ravo ravati rinodiwa nevanhu. Vange vakamiriria nhengo ye NCA, VaNyasha Zhou, vatiwo havatarisiri kukunda musarudzo iyi kunyange vari kukukwidza nekuti Zanu PF yave nemakore ichikunda munzvimbo iyi. Chigaro cheZaka East chakasara chisisna munhu mushure mekushaya kwevaimirira nzvimbo iyi muparamende, VaCaston Gumbandwa, muna Chikumi. Mune imwewo nyaya, mhuri dzinosvika gumi neina kuMashava dzave nemazuva maviri dzichigara pamhene mushure mekudzingwa mudzimba dze Gaths Mine dzavaigara nedare redzimhosva reko vachinzi dzimba dzavo dzakatengwa nechikoro chipamusoro soro che Great Zimbabwe Universtity. Vagari vemumusha weChemberi vaive vashandi vemumugodhi uyu, uye wakavharwa kare. Vanoti vari panguva yakaoma apo vana vavo vari kuvata panze sezvo vasina kwekuenda. Mumwe wevagari vataura neStudio 7, VaEdmore Munyanyi, vati vave kutyira hupenyu hwemhuri dzavo sezvo vari kurara panze uye vakatarisana nenhamo yekushaya chikafu. Studio7 haina kukwanisa kunzwa divi reGreat Zimbabwe University panyaya yevanhu vakabviswa mudzimba dzavanga vachigara.  No media source currently available ",Mapato Onyoresa Kukwikwidza Sarudzo yeMumiriri weZaka East
"Vechidiki kubva kumapato ezvamatongerwo enyika anosanganisira Zanu PF Citizens Coalition for Change neMDC-T vasangana nhasi muHarare vachigadzira hwaro hwekuti sarudzo dzegore rinouya dziitwe murunyararo. Pamusangano wanhasi uyo warongwa nesangano re4 H Zimbabwe, vechidiki vati havachada kushandiswa kuita mhirizhonga. Pamboita kukandirana makobvu nematete pakati penhengo dzeZanu PF neCCC patanga musangano uyu asi zvinhu zvazogadzikana musangano ukapera zvakanaka. Vakafanobata chigaro chemutauriri wevechidiki kana kuti Youth Assembly mubato reCCC VaStephen Chuma vati kugara vanhu vachitaurirana kunopa kuti mhirizhonga iderere. Vechidiki kubva kumapato ese vapinda mumusangano uyu vashora mhirizhonga vachiti yasvika nguva yekuti vasiyane nenyaya yekushandiswa kurwisana dzimwe nguva vachideura ropa. Imwe nhengo yeZanu PF mudunhu reHarare, VaLameck Chimanyiwa, vati vafara chose nemusangano wanhasi uye vati tariro yavo ndeyekuti misangano yakadai irambe ichiitwa. Vachitaurawo vakamirira bato ravo reMDC-T inotungamirirwa naVaDouglas Mwonzora, mumiriri weGlen View South muNational Assembly , VaVincent Tsvangirai, vati vechidiki havachadi zvemhirizhonga uye vanofanira kuramba vachisangana vachipanana mazano uyewo vavewo kuda zvinzvimbo zvehutungamiriri. Mutauriri weZimbabwe Electoral Commission, VaJasper Mangwana vange vari pamusangano uyu vatiwo vanhu vakawanda havana chido chekuvhota munyika nekuda kwekuti mapato ezvematongerwo enyika anogaronyora manyepo pamadandemutande kuti ZEC inobira sarudzo. Vati komisheni yavo inotevedzera mutemo uye vanenge vaine zvichemo vanofanira kutaura neZEC kana kuenda kumatare anoona nezvesaqrudzo kana kuti Electoral Court. Asi VaTsvangirai vati havabvumirane naVaMangwana vachiti ZEC inofanira kuita basa rayo zvakajeka kuti vanhu vavimbe nayo. Vati nyaya yakaitika kuChegutu yekuti VaGift Konjana veMDC Alliance vakakunda musarudzo dza2018 asi ZEC ikati VaDexter Nduna veZamu-PF ndivo vakakunda ndiyo imwe yenyaya dzinoita kuti vanhu vashaye hanya nekuvhota. Mukuru wesangano re4H Zimbabwe iro raronga musangano wanhasi, VaJohn Muchenge, vatiwo kunyange hazvo pamboita kupopotedzana zvinhu zvazofamba zvakanaka. Sangano re4H Zimbabwe rinouya nezvirongwa zvaro kuzowedzera basa ririkuitwa nemamwe masangano mukurudzira runyararo nekubata munyika akaita seHeal Zimbabwe Trust pamwe neNational Peace and Reconciliation Commission. Mhirizhonga inowanda nguva dzesarudzo uye echidiki ndivo vanonzi vanowanika kakawanda vachiita kana kushandiswa pamhirizhonga iyi. Pamberi pesarudzo dzemaby-elections muKurume, nhengo yeCCC mushakabvu Mboneni Ncube vakapondwa nevanofungidzirwa kuti vatsigiri veZanu-PF. Nyaya iyi ichiri kumatare edzimhosva. No media source currently available ","VeChidiki veZanu-PF, CCC neMDC-T Voti Havachadi Kushandiswa Kudeura Ropa"
"Gweta rinomirira VaThabani Mpofu, VaTapiwa Makanza, vanotarisirwa kumiswa pamberi pedare redzimhosva muHarare vachipomerwa mhosva yekukanganisa kufambiswa kwemitemo. VaMakanza ndivo gweta rinomirira VaMpofu, avo vanozivikanwa sagweta raVaNelson Chamisa, munyaya yavari kupomerwa yekuti vakashandisa zita remunhu wenhema mumagwaro avakaendesa kumatare edzimhosva munyaya yekukwikwidza kudomwa kwemuchuchusi mukuru, VaKumbirai Hodzi. Gweta raVaMakanza, VaPaidamoyo Saurombe, vanoshanda neZimbabwe Lawyers for Human Rights, vaudza Studio 7 kuti VaMakanza vakavharirwa kuMorris Depot asi vanotarisirwa kumiswa mberi kwedare redzimhosva neMuvhuro. VaSaurombe vati magweta ave kusungirwa nyaya dzisina maturo, vachiti vave kutyira kuti zviri kuitika kumagweta zvichakanganisa kodzero dzevanhu vanenge vachimiswa mberi kwematare edzimhosva. No media source currently available ","Gweta, VaTapiwa Makanza, Vomiswa Mudare reDzimhosva"
"Amai Hillary Clinton vapinda munhoroondo yeAmerica vachiva mudzimai wekutanga kusarudzwa kutungamira bato guru musarudzo dzemutungamiri wenyika. Amai Clinton vakatambira zviri pamutemo kusarudzwa uku mudunhu rePhiladelphia nemusi weChina manheru. Amai Clinton vari kukukwidza musarudzo dzemuna Mbudzi idzi neshoroma iri kumirira bato remaRepublcans VaDonald Trump. Amai Clinton vakashora VaTrump vachiti havana gwara rakajeka rekuti vakakunda vanoita sei kugadzirisa nyaya dzezvematongerwo enyika nehupfumi. Vakati chido chavo ndechekuumba hupfumi hwakasimba Sarudzo dzemutungamiri wenyika yeAmerica dziri kuitwa muna Mbudzi kusarudza achava mutungamiri wechimakumi mana kutungamira nyika . VaTrump avo vanozivikanwa nenyaya dzemitambo mumaterevhizheni vane makore makumi manomwe ekuberekwa uye havasati vambosarudzwa pachigaro chine chekuita nenyaya dzezvematongerwo enyika. Asi Amai Clinton, mudzimai wevaimbova mutungamiri wenyika yeAmerica VaBill Clinton uye vakasarudzwa kuva Senator weNew York vakazoitawo munyori anoona nezvekudyidzana nedzimwe nyika mudare remakurukota raVaBarack Obama. Vaviri ava vari kutarisirwa kuita gakava mukupera kwaGunyana. MuZimbabwe pari zvino mune madzimai matatu ari kutungamira mapato ezvematongerwo enyika anoti Amai Joyce Mujuru veZimbabwe People First, Amai Marcellina Chikasha vanotungamira bato reAfrican Democratic Party naAmai Barbra Nyagomo veProgressive Democrats of Zimbabwe.",Amai Clinton Vopinda muNhoroondo yeAmerica muNyaya dzezveMatongerwo eNyika
"Hofisi yemuchuchisi mukuru wehurumende nemusi weChitatu yakundikana kuchuchisa vatungamiri vesangano reZimbabwe National Liberation War Veterans Association vange vachipomerwa mhosva yekunyomba mutungamiri wenyika VaRobert Mugabe. Vashanu vange vachichuchiswa vanosanganisa munyori mukuru wesangano iri VaVictor Matemadanda uye mutauriri waro VaDouglas Mahiya. Magweta evakarwa hondo aya ange achitiwo vakafanobata chigaro chemuchuchusi mukuru wehurumende VaRay Goba havana kusarudzwa zvakanaka nekuti vakambosungwa nemhosva yekutyaira vakadhakwa kuNamibia uye kuda kuvhiringidza kuferefetwa kwenyaya iyi muna2002. Hatina kukwanisa kubata VaGoba kuti tinzwe divi ravo. Asi gweta revarwiri verusununguko ava VaHarrison Nkomo vaudza Studio 7 kuti dare raramba chikumbiro chevachuchusi chekukumbira imwezve nguva yekuti vagadzirise mapepa avo. No media source currently available Mune imwe nyaya, sangano reZimbabwe Lawyers for Human Rights rinoti rakabatsira VaNevson Mpofu vange vatongerwa kugara mujeri kwemakore gumi nematatu kuti vapihwe mukana wekubvisa mari yechibatiso nyaya yavo ichizeyiwa zvekare. Dare ramejastiriti kuBulawayo rainge ravabata nemhosva yekutapurira musikana wavo chirwere cheHIV maune. Gweta reZLHR VaLizwe Jamela vanoti humbowo hwakashandiswa mudare kusungirira VaMpofu hwainge husina kumira zvakanaka. Mutongi wedare ramejastiriti kuBulawayo Amai Sibongile Marondedze vakawana VaMpofu vaine mhosva yekutyora mutemo weCriminal Law (Codificationa and Reform) Act chikamu 9:23. VaJamela vakati mutongo uyu wainge wakanyanyisa uye VaMpofu vakanzi vabvise mari yechibatiso nyaya yavo ichizeyiwa zvekare.",Muchuchusi weHurumende Okundikana Kuchuchisa Vakuru veVakarwa Hondo
"Dare reparamende nemusi weChina rakapasisa kuvandudzwa kwebhiri rinosunga mashandiro emasangano akazvimirira, rePrivate Voluntary Organisations (PVO) Amendment Bill. Kupasiswa nedare repasi uku kwave kureva kuti bhiri iri ave kuenda kudare reseneti, uye kana rakatambirwa zvakare kudare reseneti, rinozoenda kumutungamiri wenyika uyo anozorisaina kuti uchive mutemo. Vemasangano akazvimirira pamwe nevamwe vemapato anopikisa vanonzi vanga vachiramba kuti bhiri iri rive mutemo vachiti rakanangana nekupa hurumende masimba akawanda pamusoro pemashandiro emasangano akazvimirira munyika, zvinogona kuita kuti vamwe vagume vakandwa mumajeri. Asi bepanhau reHurumende rinoti bhiri rePrivate Voluntary Organisation Amendment Bill rinonzi rakanangana nekumisa kufambiswa kwedzimari dzinoshandiswa mukuita mabasa echitororo, uye kufambiswa kwemari kusiri pamutemo nemamwe masangano akazvimirira. Gurukota rezvemitemo, VaZiyambi Ziyambi, vanonzi vakaudza izvi kudare repamende mwedzi yadarika iyo vachiti izvi vakazviziviswa nesangano remushandirapamwe wedzihurumende dzakasiyanasiyana, reFinancial Action Taskforce, iro rinonzi rinobuda nemitemo inodzivirira kufambiswa kwemari dzinobatsira matororo.","Dare reParamende Rinopasisa Bhiri Rinonzi neVamwe Rakanangana neKudzvinyirira veMasangano Akazvimirira, rePVO Amendment Bill"
"Mutungamiri wenyika, VaRobert Mugabe, vatoresa mhiko nhengo dzemakurukota ehurumende dzavakadoma nemusi weMuvhuro apo vakavandudza dare remakurukota. Mumwe akatora mhiko igurukota idzva rinoona nezvemari, VaIgnatius Chombo, avo vaive gurukota rinoona nezvekuchengetedzwa kwemukati menyika. Asi kubazi rezvemari kwavaenda, VaChombo vari kusvikopinda mukanwa mamupere sezvo mamiriro ezvehupfumi asina kumira zvakanaka pari zvino. Ko VaChombo avo vakaita zvidzidzo zvakanangana nedzidzo vangakwanise here kumutsiridza hupfumi? Nhengo yeZanu-PF inomiririra Harare East mudare reparamende, VaTerrence Mukupe, vanoti VaChombo vanoda kupihwa nguva kwete kuponderwa musaga. Imwe nyanzvi munyaya dzezvehupfumi vachidzidzisa paUniversity of Free State kuSouth Africa, VaCalvin Mdzingiri, vanoti kuti bazi iri rishande zvinoda kuti hurumende idhonzere divi rimwe chete. Ko vamwe vaimbovawo makurukota ezvemari vanoona sei kudomwa kwaVaChombo uku? Doctor Simba Makoni vanoti hapana chazvinobatsira nekuti hurumende haina kuzvipira kugadzirisa matambudziko akatarisana nenyika. Vaimbovawo gurukota rezvehupfumi muhurumende yemubatanidzwa uye vari mutungamiri webato rinopikisa rePeople’es Democratic Party, VaTendai Biti, vanoti hapana chiri kuchinja. VaBiti vati havo VaChinamasa vanenge vainge vachikundikana. VaChombo vari kubva vatambirwa nebhajeti yavo yekutanga inofanira kuparurwa mwedzi unouya. Izvi vari kuita kunyangwe hazvo VaChinamasa vainge vave pedyo nekupeta hurongwa hwavo hwebhajeti regore rinouya. Pakatanga kukwira mitengo yezvinhu mazuva apera, VaMugabe vakati pane mamwe makurukota avo ari kuita hwaJudas Iscarioti vachiyedza kupidigura vanhu vavo nekurega mitengo ichiita chamurambamhuru. Asi nyanzvi munyaya dzezvehupfumi dzinoti ivo ndivo vari kuita kuti zvinhu zviite manyama amire nerongo nemitemo yavo. No media source currently available  ",Kudomwa kwaVaChombo Kuti Vagadzirise Hupfumi Kunobudirira Here?
"Mushure mekuona kuoma kwakanga kwoita zvinhu munyika munyaya dzehupfumi pamwe nezvematongerwo enyika, zvizvarwa zveZimbabwe zvakawanda zvakasunga twutundu zvakananga kunyika dzakasiyanasiyana kunotsvaga mafuro manyoro pamwe nerugare munyaya dzezvematongerwo enyika. Mumwe wezvizvarwa zveZimbabwe zvakananga kunze kwenyika,ndaVaAlick Sandikonda Sakara, avo vari mu Lilongwe, muguta guru re Malawi uko vakavhura chitoro chavo chinotengesa zvekuvakisa dzimba. VaSakara vakaberekerwa kuKaroi mudunhu reMashonaland West vakazodzidza kwakare kuKaroi neChinhoyi. Asi nekuda kwekuoma kwezvinhu munyika, vakazowana mukana wekubuda munyika muna 2005 vachinotsvagawo mafuro manyoro kuMalawi. Vanoti zvinhu zvakambotanga zvakavaomera semunhu akanga asiri kwake, asi vakazogadzikana vakakwanisa kuzovhura chitoro chavo icho vanoti chave kuvapawo mari yekuti vakwanisewo kubatsira vamwe. VaSakara vanoti iye zvino vave kukwanisawo kubhadharira mari dzechikoro vana vanoshaya vekunharaunda yavo yeKaroi kwavanobva, kubatsirawo zvimwe zvizvarwa zveZimbabwe zviri muMalawi, uye kusimudzira mhuri yavo yavagere nayo ikoko. VaSakara vanotiwo kuMalawi havasi kusangana nematambudziko seari kusanganikwa nawo nezvizvarwa zveZimbabwe zviri munyika dzakaita seSouth Africa neZambia, vachiti vakagarisana zvakanaka chose nezvizvarwa zveMalawi. Vanoti vanokurudzira zvimwe zvizvarwa zveZimbabwe zviri kunze kwenyika kuti zvibatsire nzvimbo dzazvinobva kuitirawo kusimudzirana nekupana mikana nevanoshaya. No media source currently available ","Chizvarwa cheZimbabwe, VaSakara, Voriritira Mhuri Vari kuMalawi"
"Mumwe murume wekwa Juru Growth Point mudunhu reGoromonzi North, VaMoenda Mbera, vakasungwa neChipiri vachipomerwa mhosva yekutuka mutungamiri wenyika, VaRobert Mugabe, vachishandisa nemashoko anonzi anonyadzisa. VaMbera, avo vane makore makumi matatu nemashanu ekuberekwa, vanowe zvakare kanzura weWard 9 uye vari nhengo yeMDC T, vanga vachifanirwa kumiswa pamberi pedare ramejasitiriti kwaMurehwa neChitatu. Asi gweta riri kumirira VaMbera, VaKennedy Masiye, veZimbabwe Lawyers for Human Rights, vanoti muchuchisi anonzi ati haakwanise kuenderera mberi nenyaya iyi asina gwaro rekuchuchisa kana kuti certificate of prosecution. Izvi zvinonzi zvazoita kuti dare ripe VaMbera masamanisi ekuti vadzoke kudare musi wa 26 Mbudzi. VaMasiye vanoti VaMbera vari kupomerwa mhosva yekutyora chikamu chemutemo weCriminal Law (Codification and Reform) Act. No media source currently available ",Nhengo yeMDC-T kuGoromonzi Inosungirwa Kutuka VaMugabe
"Mamwe maseneta maviri ekuAmerica akange ari kuZimbabwe mavhiki mashoma adarika, anoti VaJeff Flake, vekuArizona, naVaCory Booker, vekuNew Jersey, vakasimudza nyaya yeZimbabwe apo paibvunzurudzwa VaMike Pompeo nedare reSenate vasati vatora mhiko yekuva munyori anoona nezvekudyidzana nedzimwe nyika muAmerica, kana kuti Secretary of State. Dare reSenate rakaita hurukuro idzi muWashington DC mudare reCapital Hill. VaFlake vakati America inofanira kutumira mumiriri kuZimbabwe nechimbi chimbi mushure mekunge Ambassador Harry Thomas Junior vasiya basa, vachiti Zimbabwe ine sarudzo dzakakosha gore rino VaPompeo vakavimbisa kuita izvi vachishanda nemutungamiri wenyika yeAmerica VaDonald Trump. VaBooker vakati America inofanira kusimbaradza kudyidzana neZimbabwe, sezvo vekuChina vakawanda vave kupinda muZimbabwe. Vakatiwo vanhu vemuZimbabwe nedzimwe nyika vari kuona sekunge America iri kuvaregerera. America yakatemera vanwe vakuru veZimbabwe zvirango uye inoti zvinobviswa kana chete vakaita sarudzo dzakachena, uye kuremekedza kodzero dzevanhu. Gweta rinorwira kodzero dzevanhu, vachishanda nesangano reHuman Rights Watch kuchamhembe kweAfrica, VaDewa mavhinga, vanoti zvakakosha kwazvo kuti America inge iine mumiriri muZimbabwe, zvikuru mukumutsiridza hukama hwenyika mbiri idzi, pamwewo nesarudzo dziri kutarisirwa muZimbabwe, kuitira kuti America igozvionera yoga pamhino sefodya. No media source currently available  ",MaSeneta ekuAmerica Okurudzira Kuti Kukasike Kudomwa Mumiriri Anoenda kuZimbabwe
"Mamwe madzimai ekuMakuti mudunhu reMashonaland West ari kurarama zvakaoma nekutengesa huswa hwekupfirira dzimba, bhizinisi ravanoti rave kuvawanisa mari shoma zvichienzaniswa nenguva yakare. Madzimai aya, anosanaganisira vechidiki nevakuru, anoti bhizinisi rekutengesa huswa rinorwadza sezvo vachifamba mitunhu yakareba kunotsvaka huswa uhu. Vanoti kunyange hazvo vachiwana huswa uhu pachena, vanobhadhara mari yekuti hutakurwe kuti huuye pavanotengesera pedyo nemugwagwa unobva kuHarare uchienda kuChirundu apo hunowonekwa nevanhu vakawanda. Ambuya Chenai Mazi, avo vave nemakore gumi nemashanu vachitengesa huswa, vanoti huswa hauchabhadhare senguva yakare apo vakatanga. Vanoti vanhu vakawanda vakatenga mombe nekuendesa vana kuzvikoro nemari yekutengesa huswa. Vakapamhidzazve vachiti parizvino vave kufa nenyota makumbo ari mumvura sezvo vaine huswa hwakawanda asi pasina ari kuuya kuzohutenga. Ambuya Mazi vanoseka vanhu vanoenda kwavari vachida kutenga huswa nechikwereti vachiti havana kumbozviita mukutengesa kwavo kwese. Umwe wemadzimai aya, Amai Sinodia Mveremu, vanoti mazuva ano huswa hauchabhadhara nokuti hwave kutengwa nemutengo wakaderera sezvo vanhu vasina mari munyika. Asi mumwe mudzimai wechidiki, Amai Senzeni Mavata avo vakatanga kutengesa huswa makore ano, vanoti ane ganda ane nyama hazvienzane neasina nokudaro vachashingirira kunyange vachiwana mari shoma. Madzimai anotengesa huswa aya anoti munguva yakare vanhu vaibva kunzvimbo dzakasiyana siyana munyika vachiuya kuzotenga huswa hwekupfirira dzimba dzavo zvikuru sei vagari vemumarukishena epakati nepakati anogara vanowana pamwe nenzvimbo dzekutandarira. Vanotizve zvinhu zvichiri zvakanaka munyika zvizvarwa zvekuZambia zvaiuya munyika kuzotenga huswa nemari yakawanda sezvo vaitenga vari muzvimapoka. Kunyange hazvo bhizinisi rekutengesa huswa riri kuramba richioma zuva nezuva madzimai aya anoti havana zvimwe zvekuita zvinovawanisa mari nokudaro vacharamba vakashinga vachitengesa huswa. No media source currently available   ",Madzimai Anorarama nekuTengesa Huswa kuMakuti Anoti Zvinhu Zviri Kuvaomera Zvakanyanya
"Gurukota rinoona nezvevashandi vehurumende, Amai Prisca Mupfumira, vanoti nhaurirano dzichiri kuenderera mberi pakati pehurumende nevashandi vayo panyaya yemari yemabhonasi egore rapera kunyange hazvo vamwe vashandi vatanga kuramwa mabasa vamwe vachiti vachatangawo kuratidzira svondo rinouya. Amai Mupfumira vanoti hurumende iri kunzwawo pfungwa dzevamwe vashandi vasiri kumirirwa nemasangano evashandi kuti vogadzirisa sei nyaya yemabhonasi. Hurumende iri kutatarika kubhadhara vashandi vayo sezvo iri kuti hupfumi hwenyika hauna kumira zvakanaka. Gurukota rinoona nezvemari, VaPatrick Chinamasa, vaimbenge varamba kupa vashandi vebhonasi asi mutungamiri wenyika VaRobert Mugabe vakati vashandi vapihwe mari. Nyanzvi munyaya dzezvehupfumi dzinoti hurumende iri kurasikirwawo nemari yakawanda ichibhadhara vashandi vasina zvavari kunyatsoita kana kuti ma“ghost workers.” Vazhinji vevashandi ava ndevechidiki vebato reZanu-PF vanoshanda mumatunhu kana kuti mayouth officers. Amai Mupfumira varamba kuti pane vashandi vehurumende vari kubhadharwa vasina zvavari kuita vachiti vakatopedza ongororo yenyaya iyi. No media source currently available ",Hurumende Inoti Ichiri Kuda Kuita Nhaurirano neVashandi
"Nemusi weChishau vanhu vemuBulawayo vakaita musangano wekuzeya nyaya yeGukurahundi iyo yakaitika kubva muna 1982 kusvika panyoreranwa chibvumirano chekubatana kweZanu-PF nePF Zapu muna 1987. Zviuru nezviuru zvevanhu zvakafa kuMidlands neMatabelaland munguva iyi. Vane hama dzakaurayiwa munguva iyi zvikuru nevanofungidzirwa kuti mauto eFifth Bridage vanoti nyaya iyi inofanira kugadziriswa vopihwa muripo kana zvichibvira. VaDumiso Dabengwa, vanove mutungamiri webato reZAPU uye vari mumwe wevatungamiri vabato iri vakashungurudzwa zvikuru panguva iyi, vakati Gukurahundi yakatangwa nehurumende yaVaRobert Mugabe nechinangwa chekuda kuti munyika musave nebato raipikisa. VaDabengwa vakati mutungamiri wenyika VaEmmerson Dabengwa ndemumwe wevanhu vanonyatsoziva zvose zvakaitika panguva yeGukurahundi vakati zvakakosha kuti hurumende igadzirise nyaya iyi zvachose. Muzvinafundo Martin Rupiya avo vakataurawo pamusangano uyu vakatiwo zvakakosha kuti nyaya yeGukurahundi itaurwe nezvayo vakapa muenzaniso wedzimwe nyika dzemuAfrica dzakadai seTogo neEthiopia uko vakati kuri kuitwa nhaurirano dzekuedza kuunza runyararo mushure mekusawirirana kwakamboitika munyika idzi. VaRupiya vakaudza Studio 7 kuti vanoona kusainwa kwemutemo weNational Peace and Reconciliation Commission Act kuchibatsira zvikuru kuti nyaya iyi igadziriswe. Vamwe vanhu vaive pamusangano uyu vakati kunyange hazvo mutemo weNPRC Act wavepo, vanotyira kuti hurumende yeZanu PF inogona kusave nehany’a nekugadzirisa nyaya yeGukurahundi sezvange zvichingoitika kwemakore ose apfuura. Asi VaRupiya vakati vanhu vanofanirwa kupa hurumende yaVaMnangagwa mukana. Reverend Motsi veZimbabwe Christian Alliance vachishandawo nesangano reNational Transitional Justice Working Group vakatiwo havangakwanise kutaura kuti hurumende ichakwanisa here kana kuti kwete kugadzirisa nyaya iyi. Asi vakati vanotambira kuvepo kwemutemo weNPRC sedanho rakakosha. Musangano uyu wakapindwa nevanhu vakawanda zvikuru kusanganisira vamwe vakabatwa nenyaya yeGukurahundi, varwiri vekodzero dzevanhu pamwe nevanhuwo zvavo. Pakamboitika mhirizhonga pamusangano uyu kwenguva kadiki mushure mekunge mumwe musikana wechidiki uyo akangozviti MaSibanda akataura mashoko ekuti vanhu havafanirwe kukoshesa kuuraiwa kwevanhu panguva yeGukurahundi chete pasingataurwe kuuraiwa kwakaitwa vanhu nehurumende yevaChena panguva yehondo muRhodesia. Mhirizhonga iyi yakazopera musangano ukaenderera mberi mushure mekunge musikana uyu abudiswa mumusangano uyu. VaConte Mhlanga avo vane mukurumbira mukugadzira mitambo yedrama netelevision vakaudza musangano uyu kuti misangano yakadai haina zvainonyanyobatsira kana ichiitwa pakati pevanhu chete pasina vehurumende vanenge vachinzwa zvichemo zvevanhu. Asi gweta VaAlec Muchadehama vakaudza Studio 7 kuti misangano yakadai yakakosha uye inofanirwa kuitwa munzvimbo dzakasiyana-siyana munyika kuitira kuti vanhu vanyatsonzwisisa nyaya yeGukurahundi. VaMuchadehama vakatiwo vanhu havafanirwe kushushikana kuti chii chingaitwa kana hurumende ikasada kugadzirisa nyaya yeGukurahundi vachiti bumbiro remutemo wenyika rinopa vanhu kodzero dzinoita kuti vakwanise kuudza hurumende zvavanoda kuti zviitwe panyaya dzakakosha seiyi. Musangano wanezuro wakarongwa nesangano reSouthern Africa Political Economy Series, SAPES, pamwe neWomen’s Institute for Leadership Development kana kuti WILD. Mumwe musangano wakadai wakaitwa mazuva mashoma apfuura muHarare uye veSAPES vanoti vane chinangwa chekuita mimwe misangano yakadai senzira yekukurudzira hurumende kuti igadzirise nyaya yeGukurahundi. Hatina kukwanisa kunzwa kubva kune mumwe mutevedzeri wemutungamiri wenyika VaKembo Mohadi avo vakanzi vaone nezvenyaya iyi muhurumende. No media source currently available  ",Nyanzvi Dzokurudzira Kukurukurwa kweNyaya dzeGukurahundi
"Zimbabwe Energy Regulatory Authority, ZERA, yazivisa kuti kutangidza nhasi Muvhuro, mutengo wemafuta ekufambisa dzimotikari unchapamhidzirwa zvekare. Mitengo mitsva iyi icha siyanasiyana zvichienderana nedhorobha kunenge kwatengwa mafuta aya. Harare neMutare ndidzo dzichange dziine peturu nedhiziri zvakachipa kupfuura kumwe kwese, peturu ichiita $10.01, dhiziri richiita $10.32. Ukuvo, Victoria Falls ndiyo ichave nepeturu nedhiziri zvinodhura kupfuura mamwe maguta ese, sezvo kutangidza nhasi peturu ichange ichiita $10.56, dhiziri richiita $10.85. Imwe mitengo yaziviswa neZERA yakamira yakadai: Bulawayo: Peturu $10.39, Dhiziri: 10.69 Gweru, Masvingo neKaroi: Peturu $10.21, Dhiziri: $10.51 Dzimwe nyanzvi munyaya dzezvehupfumi dzinoti vanhu varikuramba vachiomeserwa asi mihoro yavo isingakwidzwi naizvozvo vave kutya kuti zvichazosvitsa vanhu pakurwisana nehurumende. Vanodzidzisa zvemabhisimisi paDevry University, Muzvinafundo Elliot Masocha, vanoti zvichatora nguva refu kuti zvinhu zvigadziriswe sezvo parizvino hurumende iri kutadza kugadzirisa zvinhu munyika uye hairatidzi kuti ineruzivo rwekubudisa nyika mumatambudziko airi. No media source currently available ",Dzimwe Nyanzvi Munezvehupfumi Dzinoti Zvichatora Nguva Kuti Zimbabwe Igadzikane
"Dare ramejasitiriti remuHarare ratura mutongo wekuti Amai Beatrice Mtetwa vasamirire mutori wenhau, Hopewell Chin’ono, panyaya yaari kupomerwa yekukurudzira veruzhinji kuti varatidzire zvine mhirizhonga mukati. Mutongi wedare ramejasitiriti, VaNgoni Nduna, vatura mutongo wekuti Amai Mtetwa vamire kumirira Chin’ono vachiti mashoko avanonzi vakanyora padandemutande reFacebook, mashoko akazvidza dare. Dare rinoti Amai Mtetwa vakanyora paFacebook papeji rakanzi “Beatrice Mtetwa and the Rule of Law” kuti Chin’ono musungwa wezvematongerwo enyika ndosaka akaunzwa kudare akaiswa ngetani dzemumakumbo. Asi Amai Mtetwa vakaramba mhosva yavaipomerwa mudare vachiti peji iri rakagadzirwa naLorie Conway uyo akashanda naChin’ono mukugadzirwa kwefirimu raitaura nezvebasa ravo segweta vachiti havasi paFacebook uye peji iri nderaConway izvo zvakatsinhirwa naChin’ono mu hufakazi hwake pakanzwikwa nyaya iyi svondo rapera. VaNduna vati mashoko aya akaita kuti pasi rose richemecheme nemabatirwo ari kuitwa Chin’ono. VaNduna vatiwo kunyange hazvo Amai Mtetwa vachiti peji iri harisi ravo, Amai Mtetwa segweta hombe vaifanira kukonzeresa kuti mashoko akanyorwa papeji iri abviswe sezvo peji iri rine zita ravo. Mumutongo wavo, VaNduna vashorawo Amai Mtetwa nekuvanyorera tsamba yavakapawo muchuchisi wenyaya iyi, VaWhisper Mabhaudhi, yavati haina kuvafadza vachiti vaitaura kusafara kwavo nemafambisirwo aiitwa nyaya yaChin’ono mudare. VaNduna vati havatarisiri hunhu hwakadai kubva kugweta rine mukurumbira saAmai Mtetwa. VaNduna vakurudzirawo hofisi yemuchuchisi mukuru munyika, VaKumbirai Hodzi, kuti vatore matanho ekuona kuti Amai Mtetwa vamiswa pamberi pematare vachipomerwa mhosva yekuzvidza dare. VaNduna vakurudzirawo sangano rinonyoresa magweta reLaw Society of Zimbabwe kuti ritore matanho ekuranga Amai Mtetwa. Amai Mtetwa vati havasi kushamiswa nemutongo waturwa nedare uyu. Amai Mtetwa vati vacharamba vachiita basa ravo rehugweta zvisinei nemutongo waturwa nedare. Mukuru anoona nezvekufambiswa kwemashoko musangano reLaw Society of Zimbabwe, VaRichard Chidza, vaudza Studio7 kuti havana mashoko akawanda ekutaura pari zvino sezvo vakamirira kutanga vaona mutongo waturwa nedare. Asi rimwe gweta uye vari nyanzvi munyaya dzezvemitemo, Muzvinafundo Lovemore Madhuku,vashora mutongo waVaNduna vakati pane mukana wakakura kwazvo wekuti mutongo uyu usendekwe parutivi nedare repamusoro. Zvichakadai, Advocate Taona Nyamakura ndivo vave kumirira Chin’ono mushure memutongo waturwa nedare uyu. Mushure memutongo uyu, Chin’ono abva atanga kupa hufakazi hwemamiriro akaita zvinhu kumajeri mudare muine magweta nemutongi chete zvichitevera mutongo waVaNduna wekuti Chin’ono ape humbowo hwake veruzhinji nevatori venhau vasingabvumidzwe mudare. Chin’ono akatarisirwa kuenderera nekupa hufakazi uhwu mangwana pachikumbiro chekuti apihwe mukana wekubhadhara mari yechibatiso achiti pane zvashanduka kubva paakambonyimwa mukana uyu nedare. Chin’ono ari kupomerwa mhosva yekunzi akakurudzira veruzhinji kuti varatidzire zvine mhirizhonga mukati musi wa31 Chikunguru kubudzikidza nemashoko aanonzi akanyora padandemutande rake reTwitter achitsigira kuratidzira kwakange kwashevedzerwa neboka riri kuzvidaidza kuti July 31st Movement iro riri kutingamirirwa naVaJacob Ngarivhume avo vari kupomerwawo mhosva yakafanana neyaChin’ono. VaNgarivhume vakatarisirwa kudzoka mudare neChishanu apo pakatarisirwa kuturwa mutongo pachikumbiro chavo chekuti vatongwe vachibva kumba vachitiwo pane zvashanduka kubva pavakambonyimwa mukana uyu. No media source currently available ",Amai Mtetwa Vorambidzwa neDare Kumirira Chin'ono
"Mutungamiriri weZanu PF, VaEmmerson Mnangagwa, avo vadomwa nekongiresi yebato ravo kuti varambe vari panyanga kwemamwe makore mashanu anotevera vadzora vatevedzeri vavo, VaConstantino Chiwenga naVaKembo Mohadi pamwe nasachigaro webato iri Amai Oppah Muchinguri Kashiri. VaMnangagwa vadomawo nhengo dzePolitiburo shomanana vachiti vachadoma dzimwe nhengo dzePolitiburo kana vachinge vapedza kuvandudza (restructuring) mapazi edare iri izvo zvavati vari kuita pari zvino. Vadomwa ndiVaObert Mpofu, VaMike Bimha, VaLovemore Matuke, naVaPatrick Chinamasa. Vese ava vadzorwa pazvinzvimbo zvavange vainazvo muPolitiburo yakare. Amai Marble Chinomona vadomwawo kuti vamirire madzimai muPolitiburo, VaDouglas Mahiya vakadomwawo kuti vamirire vakarwa hondo muPolitiburo. Amai Muchinguri Kashiri vatenda VaMnangagwa nekuvasarudza kuti varambe vari pazvigaro zvavo mumusangano. VaMnangagwa vagadzawo nhengo itsva dzeCentral Committee dzakakunda musarudzo dzakaitwa masvondo maviri apfuura. Vadomawo dzimwe nhengo gumi dzeCentral Committee pamusoro pedzavagadza sezvinodiwa nebumbiro remutemo weZanu PF. Vadomwa vanosanganisira, VaWilson Kumbula vakabva kuZanu Ndonga, VaPaul Mangwana pamwe naAmai Angeline Tongogara. VaMnangagwa vadomawo dzimwe nhengo dzedare idzva rebato iri ravanasorojena, kana kuti Council of Elders. Dare iri rinofanira kunge riine vanhu gumi asi VaMnangagwa vambodoma vatatu chete vakati vachadoma vamwe munguva inotevera. Vatatu ava ndiVaJosiah Hungwe, Amai Angeline Masuku naAmbassdor Aaron Maboyi Ncube. Mutungamiri weZanu PF vatendawo kudomwa kwavaitwa kuti varambe vachitungamiriri bato vakati vachaenderera mberi nekuvandudza bato pamwe nekusimudzira hupenyu hwevanhu munyika. Vatiwo vatungamiriri vatsva vebato vanofanira kushanda zvakasimba kuti bato rikunde musarudzo. Vati vakatotenga zvese zvinoda kushandiswa pasarudzo dzegore rinouya uye vachange vachiparura Manifesto yavo munguva pfupi inotevera. Sachigaro weZanu PF kuUnited Kingdom, VaXavier Zavare, vaudza Studio 7 kuti kongiresi yapera zvakanaka uye vanofara kuti bato ravakuvacherechedzawo mubumbiro nezvirongwa zvaro. Vaive mutauriri weZanu PF, VaChris Mutsvangwa vaudza Studio 7 kuti kongiresi yafamba zvakanaka chose vakaramba mashoko ange ave kutenderera pamadandemutande ekuti dunhu reMashonaland Central range rabuda mukongiresi nhasi senzira yekuratidza kunyunyuta kwaro nemafambiro aita musangano. Mutevedzeri wemutauriri weCitizens Coalition for Change, VaGift Ostallos Siziba, vaudza Studio 7 kuti hutungamirri hwabuda kungogoresi yeZanu hunoratidza kuti CCC inokunda kana sarudzo dzikaitwa zvakajeka nekuti bato ravo rine vatungamiriri vechidiki. Zvichakadai kongiresi yapera nhasi asi vanhu vachatandadzwa nhasi manheru pamutambo wemimanzi uchaitirwa kunhandare yeGlamis Arena. Mumwe nemumwe wevanhu vanodarika zviuru zvitatu nemazana mashanu vachapihwa 10 kgs dzembeu yechibage pamwe nerofu rechingwa, pavanenge vave kudzokera kumisha yavo neSvondo. No media source currently available ","VaMnangagwa Voramba Vachitungamira Zanu PF Mushure meKudomwa neKongiresi, Uye Vanodzora Vatevedzeri Vavo Vose Pamwe naSachigaro"
"Muaturiri wedare reparamende, VaJacob Mudenda, vanoti vatungamiri mune zvematongerwo enyika vanofanirwa kuve vanhu vanozvininipisa vachiyewuka kuti masimba avo ehutungamiri anobva kuvanhu. VaMudenda vataura mashoko aya muBulawayo apo vanhu vanga vachionekana nemutumbi wemufi, Va Naison Ndlovu, avo vakaitwa gamba renyika. Vanhu vane chitsama vaungana nahsi muBulawayo pamunamato wekuwonekana nemutumbi waVaNdlovu avo vakapiwa ruremekedzo rwegamba renyika. Vachitaura pachiitiko ichi, VaMudenda vati kushaya kwaVa Ndlovu kunorwadza nekuda kwekuti kunze kwemutungamiri wenyika, VaRobert Mugabe, VaNdlovu ndiye munhu mukuru ange asara mubato reZanu PF ane nhoroondo yakareba mukurwira rusununguko rwenyika. VaMudenda vasetsa vanhu pavati apo nyika yatarisana nesarudzo dzegore rinouya, vatungamiri vakawanda vachange vave mubishi kumhanyidzana kun’anga kuti varambe vari pazvigaro zvavari. VaMudenda vati VaNdlovu vaive mutungamiri akanaka aizvininipisa nguva dzose achiyeuka kuti hutungamiri hunobva kuvanhu, vakatiwo zvakakosha kuti vatungamiri vose vagare vachirangarira izvi. Vanhu vakawanda vataura pachiitiko ichi varumbidza VaNdlovu semunhu aive nerudo uye aitsvaga nguva dzose kubatsira nekusimudzira veruzhinji.\n\nMwana waVaNdlovu, Dr Eva Agossu, avo vanove chiremba vati baba vavo, avo vakange vave nemakore akawanda vabatwa nechirwere chegomarara, vakange vave kurwadziwa zvikuru mumazuva avo ekupedzisira asi izvi hazvina kuvatadzisa kuramba vachiita mabasa avo ezvematongerwo enyika. Vatiwo vakatomboedza kutaurira baba vavo kuti vachizorora asi vakaramba nekuti vaive munhu aive akazvipira nguva dzose kuve mutungamiri anobatsira veruzhinji nguva dzose. Nhengo yeCentral Committee, VaRichard Ndlovu, variwo sahwira wemufi, vati hazvivashamise kuti VaNdlovu vakapihwa ruremekedzo rwegamba renyika vakatiwo vanorwadziwa zvikuru nemashoko akabuda mune rimwe bepanhau ekuti VaNdlovu vaive mutengesi nekuti vakaramba kumutsurudza bato reZapu. Gurukota redunhu reBulawayo, Aamai Sandi Moyo, vati VaNdlovu vaive munhu aida kubatanidza vanhu vose zvisinei nemarudzi avo vakatiwo iyi ndiyo dzidziso huru inofanirwa kuchengetedzwa nevanhu mukurangarira VaNdlovu. VaNdlovu, avo vange vachasvitsa makore makumi masere nematanhatu muna Gumiguru, vakashaya nemusi weMuvhuro muBulawayo. Vachavigwa kumakuva eNational Heroes’ Acre neMugovera muHarare. No media source currently available  ",VaNaison Ndlovu Voradzikwa kuHeroes Acre neMugovera
"Mapurisa anoti ave kuferefeta kambani yeFidelity Printers and Refineries zvichitevera kusungwa kwakaitwa mutungamiri weZimbabwe Miners’ Federation akambomiswa basa, Muzvare Henrietta Rushwaya, panhandare yendege muHarare svondo rapera vaine goridhe rakagezwa rairema makirogiramu matanhatu. Mupurisa ari kufeya nyaya iyi, Detective Chief Inspector Michael Chibaya, vaudza dare pakunzwikwa kwechikumbiro chaMuzvare Rushwaya nevamwe vavo vana chekuti vapihwe mukana wekubhadhara mari yechibatiso kuti goridhe rakagezwa rinowanikwa kukambani yeFidelity Printers and Refineries chete saka semapurisa vari kuda kuziva kuti goridhe iri rakazopedzisira rave mumaoko aMuzvare Rushwaya sei ivo vasina rezeresi rekuti vaburitse goridhe kunze kwenyika. Gweta raMuzvare Rushwaya, VaTapson Dzvetero, vachibvunzurudza VaChibaya, vati bhegi rakawanikwa riina Muzvare Rushwaya riine goridhe harisi iro ravaifanira kutakura vachiti vakaisirwa bhegi risiri iro mumotokari yakavatakura kubva kumba kwavo kuenda kunhandare yendege vachiti mabhegi aya akafanana. VaDzvetero vati Muzvare Rushwaya vari kushungurudzwa zvine chekuita nezvematongerwo enyika sezvo VaChibaya vabvuma kuti bazi reLaw and Order ravanoshandira richibata nyaya dzezvematongerwo enyika. VaDzvetero vati zvinoshamisa kuti nyaya iyi haizi kuferefetwa nemapurisa anoona nezvehuori pamwe nezvicherwa. Asi VaChibaya vati vanoudzwa zvekuita kubva kumuzinda wemapurisa. VaDzvetero vatiwo zita remudzimai wemutungamiri wenyika, Amai Auxillia Mnangagwa, rave kupinzwa munyaya yaMuzvare Rushwaya kuti nyaya yavari kupomerwa iwonekwe seine zvematongerwo enyika mukati. Asi VaChibaya vati zvose zvakanyorwa mumapepa ehurumende vanenge vawana humbohwo kubva kuvanhu vavanenge vavapa humbowo vachiti pane mapurisa akasungwa mushure mekunge achinja mapepa aifanira kuendeswa kudare panyaya iyi zvavati zvaizoita kuti vasungwa ava vaonekwe sevanhu vasina mhosva kwete kuti vari kupinza zvematongerwo enyika. VaChibaya havana kunyatsotsanangura kuti sei zita raAmai Mnangagwa riri kupinzwa munyaya asi vati mashoko ekutanga akataurwa naMuzvare Rushwaya vachisungwa ndeekuti goridhe raive raVaAli Mohamad. VaChibaya vati havangabvume kuti goridhe iri raiva raMuzvare Rushwaya kunyange hazvo vakanga vasina kuona mapepa ekupomera Muzvare Rushwaya mhosva akaunzwa kudare pavakazotora nyaya iyi kuti vaiferefete kubva kune mumwe mupurisa akange achiferefeta nyaya iyi VaBruno Chiketo. Nyaya iyi yakatarisirwa kuenderera mberi mangwana apo VaChibaya vakatarisirwa kuenderera mberi vachibvunzurudzwa nemagweta kuti sei vari kupikisa kuti vasungwa ava vapihwe mukana wekubhadhara mari yechibatiso. No media source currently available ",Mapurisa Anoti Ari Kuferefeta Kambani yeFidelity Printers
"Imwe nyanzvi mune zvematongerwo enyika, Doctor Ricky Mukonza, avo vanodzidzisa zvematongerwo enyika, vanoti mashoko ataurwa nevaive Gurukota rezvedzidzo yepamusoro, Muzvinafundo Jonathan Moyo, avo vakatiza munyika, panhepfenyuro yeBBC ekuti vari kutya kudzoka munyika pari zvino, anogona kunge ari echokwadi. Doctor Mukonza vanoti VaMoyo vanoziva kuti vanogona kumbunyikidzwa pamwe nekusungwa nehurumende yaVaMnangagwa, kwete nekuti vane mhaka yavakapara, asi kuti vari kuchikwata cheG40, chinova chaipikisana nechikwata chaitsigra mutungamiri wenyika, VaEmmerson Mnangagwa, cheLacoste. Vanotiwo vanhu vasatange vashora zviri kutaurwa naVaMoyo nekuti haisi nyore murume mukuru kungotaura, vachiti panopfumbuka chiutsi pose pane moto, vachiti pada vanenge vaine zvimwe zvavanoziva kana kuona semunhu agara mune zvematongerwo enyika kwenguva yakati rebeyi vachiona zvakawanda. Muzvinafundo Moyo vaudza BBC kuti vakabuda munyika zviri pamutemo sezvo vakabatsirwa nehurumende yevaive mutungamiri wenyika VaRobert Mugabe, asi vachiti vaiziva kuti hupenyu hwavo hwakanga huri munjodzi nemauto akaparadza imba yavo. Doctor Mukonza vanokurudzira veruzhinji kuti vanyatsoongorora mashoko aVaMoyo nekuti zvakaitika kuti hurumende iripo igopinda panyanga zvinonetsa kunyatsotsanangura pamutemo sezvo VaMugabe vachinzi vakanyora gwaro rekusiya basa vakamiririrwa nemauto. Mutauriri wemutungamiri wenyika, VaGeorge Charamba vabudawo vachishoropodza mashoko ataurwa naMuzvinafundo Moyo vachiti VaMoyo havana kodzero yekutaura vakamiririra zvizvarwa zveZimbabwe nekuti vari kutsvaga kumutsa mheremhere chete semunhu akatotizawo munyika uye asisiri muhurumende iri kutonga. VaMoyo vati vana veZimbabwe vari kunetsekana nekuda kuziva kuti chii chakaitika kuna VaMugabe, uye vati VaMugabe vakanyadziswa kwazvo pavakabviswa pachigaro. Vatiwo vana veZimbabwe vanoda kuona nyika ichidzokera mukuremekedza bumbiro remitemo uye vachaona izvi zvichiitika. VaCharamba vatiwo kutsvaga kweashaya kupinda pese-pese pasina chinobuda nekuti hurumende yakatochinja uye hapana achiri kunetseka nekuti VaMugabe varipi sezvataurwa naVaMoyo zvekuti vana veZimbabwe vari kushushikana nekuda kuziva kuti VaMugabe varipi. No media source currently available ",Muzvinafundo Jonathan Moyo Vanoti Vari Kutya Kudzoka Kumusha
"NeChitatu ruzhinji rwevanhu munyika rwunonzi rwakashamiswa kunzwa gurukota rezvemukati menyika, VaKazembe Kazembe, vachitaura kuvatori venhau, vakakomberedzwa nevakuru vemauto nemapurisa, vachiti manyepo kuti pane hurongwa hwekuda kupidigurwa kwehurumende nechisimba. VaKazembe vakapomera chikwata chenhengo dzeZanu PF cheG40 vakadoma nezita VaSavior Kasukuwere, vanopikisa hurumende vakadomawo VaJob Sikhala veMDC Alliance, vemizinda yekunze pamwe nevamwe vemakereke sevanhu vari kufambisa mashoko avanoti enhema aya. Asi vakawanda vari kubvunzana kuti mashoko aya akabuda riinhi uye papi? Tisakanganwa kuti vakuru vakati kutya chati kwatara hunge uine katurike. Izvi zvingadai zviri izvo here zviri kuitika muhurumende pachitariswa kuti iyo yakapindawo mumasimba kuburikidza nekubvutwa kwemasimba kubva kune vaive mutungamiri wenyika, VaRobert Mugabe, pachibatsirwa nemauto? Vanoongorora zvematongerwo enyika uye vari mukuru wesangano reCentre for Natural resource Governance, VaFarai Maguwu, vanoti mashoko akaburitswa naVaKazembe aya anogona kunge ari mucherechedzo wekuti zvinhu hazvina kugadzikana munyika, vachiti hurumende inogona kunge iri kutora matanho ekuda kuvhara zvinhu zvisati zvanyanya kushata. Vamwe vanoti izvi hazvisi zvinhu zvitsva kuitika muhurumende yeZanu PF zvekutaura nezvekuda kupidigurwa kwehurumende nechisimba, vachiti kunyange munguva yaVaMugabe vanhu vakawanda vaisungwa vachipomerwa mhosva yekuda kuvabvisa nechisimba. Asi VaMaguwu vanoti hapana chiutsi chisina moto, vachiti zvakaitwa nehurumende kuvhunduka chati kwatara. Vakurudzirawo kuti mutungamiri wenyika, VaEmmerson Mnangagwa, vazadzise chivimbiso chavo pavakapinda panyanga chekuda kuparadza huwori, vachiti vanofanirwa kutdaro nekuti huwori ndihwo huri kuuraya nyika. Ukuwo, vanoongorora zvematongerwo enyika vari nhengo yeZanu PF, Doctor Simba Mavaza, vanoti zvakaitwa nehurumende zviri pamwero sezvo vanhu vaizogona kusazogadzikana kuburikidza neguhwa raibuda irori, nekudaro zvakanga zvakakosha kuti VaKazembe vatsigise hana dzevanhu. Doctor Mavaza vanoti VaSikhala munhu agara achizivikanwa kuti anongotaura zvaafunga, uye vakambotaura kaviri kose kuti hurumende yaVaMnangagwa inofanirwa kubviswa gore risati rapera. Vachipindura mubvunzo wekuti sei vari kufambisa mashoko enhema aya vasiri kubvunzurudzwa nemapurisa, Doctor Mavaza vanoti mapurisa ari kuferefeta nyaya iyi, uye kana VaSikhala vakawanikwa vaine mhosva vanosungwa vomiswa pamberi pematare. No media source currently available ",Danho reHurumende Rekuti Mashoko eKuda Kupidigurwa kweHurumende Manyepo Osimudza Mibvunzo Yakawanda
"Sachigaro weZimbabwe Electoral Commission Amai Rita Makarau vanoti mimwe michina yekunyoresa vanhu kuti vakwanise kuvhota ye biometric voter registration kana kuti BVR yasvika munyika kubva kukambani Laxton Group of Companies. Amai Makarau vanoti kutanga neMuvhuro vanenge vatanga hurongwa hwekudzidzisa vanhu vachazonodzidzisawo vamwe vanhu mumatunhu ose enyika. Panopera hurongwa uhu, panobva patanga humwe hurongwa hwekunyoresa vanhu kuti vanyorese kuvhota. Amai Makarau vati michina yapinda munyika parizvino inosvika mazana mana uye vari kutarisira michina zviuru zviviri nemazana matanhatu kuti vakwanise kutanga hurongwa hwekunyoresa vanhu vangangosvika mamiriyoni manomwe. Vatiwo vanokwanisa kupedza hurongwa uhu gore risati rapera. Vachitaura nezvekuraswa nematare kwesarudzo dzemutungamiri wenyika yeKenya, Amai Makarau vati zvakakosha kuti munyika muitwe sarudzo dzakachena kuti pasave nekunetsana. Zimbabwe iri kutarisirwa kuita sarudzo gore rinouya. No media source currently available ",ZEC Inoti Mimwe Michina yeKunyoresa VaVhoti yeBVR Yapinda muNyika
"Bato reZanu-PF ndiro rakakunda musarudzo dzakaitwa kuMutoko North, Mashonaland East nemusi weMugovera. Asi sachigaro weZimbabwe Election Support Network kana kuti ZESN VaAndrew Makoni vanoti havasi kufara nezvaiitwa nemadzishe munzvimbo iyi zvekupindira munyaya dzezvematongerwo enyika uye nyaya yekushandiswa kwechikafu munyaya dzezvematongerwo enyika idzi. ZESN yainge iine vaongorori vesarudzo munzvimbo iyi kwenguva yakareba. VaRambisayi Nyabote veZanu-PF vakaita mavhoti zviuru gumi nechimwe chete nezana nemakumi mana nerimwe, VaBoniface Mushore veMMDC Alliance vakaita mavhoti chiuru chimwe chete nemazana matatu nemakumi maviri nemapfumbamwe. VaEdson Mugoma veNCA vakaita mavhoti makumi napfumbamwe nemana. Sarudzo idzi dzakaitwa kutsiva amai Marble Chinomona veZanu-PF avo vakasarudzwa kuita mutungamiri weSenate.",Zanu-PF Yokunda Musarudzo dzeKwaMutoko Asi ZESN Ichishora Mamwe Madzishe
"Muzvinafundo Eddie Mwenje sachigaro webhodhi reZimbabwe School Examinations Council kana kuti ZIMSEC mumashoko kuvatori venhau vazivisa kuti vadzidzi kutanga nemusi weChitau vanokwanisa kuona nekutora zvakabuda mubvunzo dzeO level. Mukuru weSchool Development Association, sangano rinoona nezvebudiriro muzvikoro VaBanny Manokore vanoti vafara mekubuda kwebvunzo idzi nekutiwo vana vakati wandei vakapasa kudarika vegore rapera. No media source currently available ",ZIMSEC Yozivisa nezveKubuda kweBvunzo dzeO' Level
"Dzimwe nhengo dzakambomiswa basa kwemakore mashanu nekomiti yepamusoro yeZanu PF dzinoti hadzisi kutomboziva kuti mhosva dzadziri kupomerwa ndedzeyi. Nhengo yeCentral Committee ye Zanu PF, Va Enock Porusingazi, vanoti havasi kuziva chikonzero chavakamisirwa basa ne Politburo yebato iri sezvo vachiti havana kana kumbomiswa pamberi pekomiti yekuvaferefeta kana kunzwa nyaya yavo. Va Porusingazi vanoti kana mhosva yavari kupomerwa havasi kutomboziva. Mutungamiri wesangano revaimbova varwiri muhondo yerusunguko, Va Jabulani Sibanda, avo vakadzingwa mumusangano we Zanu PF zvachose, vanotiwo havatoziviwo kuti vakadzingirwa chii. Kunyange hazvo pane fungidziro yekuti vese vakambomiswa basa nePolitburo vanosanganisira vanga vari mutauriri webato iri, Va Rugare Gumbo, vachifungidzirwa kuti inhengo dzechikwata cheZanu PF chiri kutsigira mutevedzeri wemutungamiri wenyika, Amai Joice Mujuru, Va Porusingazi vanoti havasi munyaya dzezvipoka zvipoka zvinonzi zviri mu Zanu PF zviri kurwira kutora masimba kana Va Mugabe vachinge vabva pachigaro. Va Porusingazi vatiwo havazive kuti sei vari kutsigira Amai Mujuru vasiri kuda kubuda pachena. Hatina kukwanisa kutaura naVaGumbo kuti tinzwe divi ravo Zvichakadai, nyanzvi munyaya dzezvematongerwo enyika uye vachiona nezvekufambiswa kwemabasa musangano re Zimbabwe Association of Community Radio Stations, Va Kudzai Kwangwari, vanoti kushungurudzwa kuri kuitwa vari kufungidzirwa kuti vari kutsigira Amai Mujuru pamberi pekongiresi yakatarisirwa kuitwa mwedzi unouya zvatove nani kuti Amai Mujuru vachisiya Va Mugabe vatonge zvavo vari vega vachiti hapana chikonzero chekuti paendwe kusarudzo dzekongiresi izvo zvichabuda mukongiresi yacho zvave kutozivikanwa. Asi mutsigiri weZanu PF, Va Goodson Nguni, vanoti kumbomiswa basa kwaVa Gumbo nevamwe vavo pamwe nekudzingwa mumusangano kwakaitwa Va Sibanda hakunei nekusawirirana pamwe nemakakatanwa emasimba ari mu Zanu PF. Va Kwangwari vanoti kuratidzira kwanga kuchiitwa nenhengo dze Zanu PF munzvimbo dzakawanda munyika, pamwe nekudzingwa kwaVa Sibanda kunoratidza kuti vanhu ava vari kushungurudzirwa kuti chipoka chiri kutsigira gurukota rezvemitemo, VaEmmerson Mnangagwa, chive nemasimba akawanda pamberi pekongiresi yebato iri muna Zvita. Va Kwangwari vanoti zviri kuitika mu Zanu PF izvi zvinoratidza kuti bato iri harikoshese hutongi hwejekerere. Mune imwewo nyaya, mutauriri wedare reparamende, Va Jacob Mudenda, varamba kutambira chikumbiro che MDC-T chekuti nhengo dzeparamende dzakaenda ku MD-C Renewal Team nevaimbova munyori webato iri, Va Tendai Biti, ndibviswe mudare reparamende. Tsamba yanyorerwa munyori mukuru we MDC-T, Va Douglas Mwonzora, naVa Mudenda iyo iri mumawoko eStudio 7 inoti nyaya yekuti MDCT chaiyo-chaiyo ndeipi ichiri mumatare edzimhosva nokudaro havakwanise kuti vabvise nhengo idzi muparamende nyaya iyi isati yapera. No media source currently available ",VaPorusingazi naVaSibanda Vanoti Havazive Chavadzingirwa neZanu PF
"Mumiriri weMutasa Central mudare reparamende vari nhengo yeMDC Alliance, VaTrevor Saruwaka, vanoti vapora kubva kuchirwere cheCovid-19 icho chakauraya ambuya vavo mwedzi wapera. Ambuya waVaSaruwaka vange vave nemakore zana nematatu. VaSaruwaka vanoti vamwe vanhu vakange vovasarura vasingadi kusvika pedyo navo pavakazivisa nyika kuti vainge vorwara. Asi vanoti vakazoenda kunovhenekwa zvakare pakirinika iri kudare reparamende vakaonekwa kuti vainge vapora. Vanoti nyaya yekuti vainge vabayiwa nhomba muna Kurume yakavabatsira zvikuru nekuti havana kuzonyanya kurwara sezvinoita vamwe vanozoguma vave muchipatara. VaSaruwaka vakurudzira vanhu vose munyika kuti vabaywe nhomba sezvo zvichizobatsira nekuti chirwere cheCovid-19 chiri kutora hupenyu hwevanhu vakawanda. Vati vanhu havafanire kuteerera zvinotaurwa nevamwe vakuru vemakereke nevamwe pamadandemutande zvekuti varambe kutambira nhomba vachiti vanhu vanofarira kuteerera zvinobva kubazi rezvehutano navanachiremba vavo. No media source currently available ",VaTrevor Saruwaka Votaura Kusarurwa Kwavakaitwa Vachirwara neCovid-19
"Nyanzvi muzvirwere zvepfungwa, Doctor Sthembile Mahlatini, vanoti havasi kufara nezvavari kuona muZimbabwe maererano nekurapwa kwezvirwere zvepfungwa. Doctor Mahlatini, avo vanoshandira kuOrlando, kuFlorida, vanoti Zimbabwe yaifanira kunge yakaisa zvirwere zvepfungwa pamusoro pezvinhu zvizhinji zvinofanirwa kugadziriswa asi haina kukwanisa kuita izvi pamusoro pekushaikwa kwemari zvino pave nedambudziko guru. Hurumende inoti vanhu vanoita mirioni muZimbabwe vane zvirwere zvepfungwa, ichitizve irikuedza kuti vanhu ava vabatsirwe asi pane dambudziko rekuti vazhinji havasi kutsvaka rubatsiro. Hurumende yaVaMnangagwa irikurumbidzwa pamusoro pekuedza kwayo kubatsira nekudzidzisa vanhu pamusoro pezvirwere zvepfungwa, zvikuru sei kumaruwa. Dr Mahlatini vaudza Studio 7 kuti hurumende inofanirwa kushanda nesimba uye nekukurumidza panyaya iyi nekuti varwere ava vanosarurwa uye havabatwi zvakanaka. Vati mhuri nehama dzevarwere ava dzinofanirwa kuwana rubatsiro sezvo zvisiri nyore kuchengeta munhu anorwara nepfungwa. No media source currently available ",Hurumende Inokurudzirwa Kurwisa Nesimba Zvirwere Zvepfungwa
"Mutungamiri wenyika, VaEmmerson Mnangagwa, vafananidza mapato anopikisa semasangano ematororo uye vati hupfumi hwenyika huri kutadza kusimuka nepamusana pevari munyika pamwe nekunze vari kudhonzera zvinhu kumashure.\n\nVachitura mashoko avo kunyika pahurongwa hweState of the Nation Address, VaMnangagwa vafananidza mapato anopikisa semagandanga anoita zvakapfurikidza mwero vachiti vemapato anopikisa aya vari kudzosera budiriro yenyika kumashure.\n\nVaMnangagwa vatiwo pane vamwe vanhu vari munyika pmwe nevekunze vavasina kudoma nemazita vavati vari kutadzisa zvinhu kufamba zvakanaka munyika.\n\nMutevedzeri wemutauriri weMDC Alliance, VaClifford Hlatswayo, vashora mashoko aVaMnangagwa aya vachiti ivo nebato ravo reZanu PF ndivo vanozivikanwa nekuponda nhengo dzeMDC Alliance.\n\nMutungamiri webato rinopikisa reDemocratic Party, VaUrayayi Zembe, vatiwo kunze kwekushora vemapato anopikisa, VaMnangagwa vaifanira kugadzirisa zvinhu zvakatadzwa nevaimbova mutungamiri wenyika, muchakabvu Robert Mugabe, avo vakabviswa pachigaro muna 2017 kuitira vagadzirise zvinhu munyika.\n\nMutungamiri wesangano rePlatform for Youth Development in Zimbabwe, VaClaris Madhuku, vatiwo chinodiwa munyika kugadzirisa nyaya dzehuori kwete kuti VaMnangagwa vaswere vachipomera mhosva vemapato anopikisa pamwe nevemasangano anoshanda akazvimirira.\n\nImwe nyanzvi munyaya dzevematongerwo enyika, uye vari mukuru weMedia Center, VaEarnest Mudzengi, vati chinodikanwa kugadzirisa nyaya dzehupfumi hwenyika kubudikidza nekuona kuti vakapihwa mapurazi vaashandisa vachiti vekunze havanei nekutadza kuri kuita hurumende kufambisa zvinhu munyika\n\nVaMnangagwa vakurudzira vanhu munyika kuti vabatane mukurwisa vavengi pamwe nevanhu vanoita mabasa erima vachivhiringa budiriro muZimbabwe. VaMnangagwa vati vanopikisa, zvirango zvakatemerwa Zimbabwe, kushanduka kwemamiriro ekunze, uye dambudziko reCovid-19, ndizvo zvinhu zviri pamberi mukuvhiringa budiriro munyaya dzehupfumi muZimbabwe. Vatiwo hurumende yavo iri mubishi kuvandudza mitemo kuitira kuti munyika muve nehutongi hwejekerere. Asi dzimwe nyanzvi dzinoti VaMnangagwa varatidza kuti havana kurongeka pamashoko avo avataura paState of the Nation Address. Pavakapinda panyanga muna Zvita 2017 mushure mekubviswa kwakaitwa VaMugabe pachigaro nemauto, VaMnangagwa vakavimbisa kuvaka Zimbabwe itsva yakasiyana neyaive pasi pehutongi hwaVaMugabe. Asi nyanzvi munyaya dzehupfumi dzinoti VaMnangagwa vakundikana zvikuru kugadzirisa hupfumi hwenyika, uye nyaya yehuori yatekeshera muhurumende yavo. No media source currently available ",VaMnangagwa Vanoti Matororo Ari Kutadzisa Budiriro muZimbabwe
"Bato remMDC-T rinoti rambomisa basa vakafanobata chigaro chameya weHarare VaChris Mbanga basa. VaMbanga vari kupomerwa mhosva yekusatererera zvisungo zvebato zvikuru panyaya yemunyori wekanzuru kana kuti Town Clerk VaJames Mushore. VaMbanga vari kunzi varikuterera zviri kuyaurwa negurukota rezvematunhu VaSaviour Kasukuwere zvekuti vadzingwe basa. Mutauriri weMDC-T VaObert Gutu vaudza Studio 7 kuti VaMbanga vambomiswa basa. “Ichokwadi National Standing Committee yebato redu yakasanga ikatenderana kuti VaMbanga vambomiswa basa.” VaMowonzora vati munyori mukuru webato iri VaDouglas Mwonzora ndivo vange vachifanira kupa VaMbanga tsamba iyi. VaGutu vatendawo kuti VaMbanga vange vasiri kuterera zvavanoudzwa nevakuru vebati. No media source currently available Asi VaMbanga vaudza Studio 7 kuti havana kunge vapihwa tsamba iyi. “Pauri kutaura neni apa nditori kupinda muFull council meeting. Nechigaro chaniinacho, VaMwonzora semunyori mukuru webato ndivo vanofanira kundipa tsamba iyi. Havana kundipa.” VaMbanga varamba kubuda pachena kuti vachatambira tsamba iyi here kana kuti vachaenda kumatare. No media source currently available ",Vakafanobata Chigaro Chameya weHarare VaMbanga Vanoti Havana Tsamba Yekumiswa Basa Yavapihwa neMDC-T
"Vakafanobata chigaro chemutungamiri wenyika VaKembo Mohadi nemusi weSvondo vakadzokorora kuti mauto nemapurisa achashanda kuona kuti vanhu vatevedzera kurudziro yemutevedzeri wemutungamiri wenyika vari gurukota rezvehutano VaConstantino Chiwenga neMugovera yekuti vagare mudzimba kwemazuva makumi matatu uye kupfeka zvekuzvidzivirira kubva kuchirwere cheCovid-19. Vachitaura kumahofisi avo eMunhumutapa VaMohadi vakashora vanhu nekusatevedzera kurudziro dzenyanzvi munyaay dzezvehutano pakudzivirira kupararira kwechirwere ichi. Vachitaura nevatori venhau neMugovera, VaChiwenga vakati kutanga nemusi weSvondo vanhu vanofanira kunge vave mudzimba na6 manheru vozobuda na6 mangwanani. Vemabhizimisi anonzi haana kukosha vari kutarisirwa kuti vavhare nemusi weChipiri. Vanhu vanenge vasisabvumidzwe kuenda kune mamwe maguta kutanga neChipiri. Vashanyi vari kunzi vapinde munyika netsamba inoratidza kuti vavhenekwa Covid-19 mukati memazuva maviri. Mabhizimisi anonzi ave kufanira kuvhurwa kubva na8 mangwanani kusvika na 3 masikati. Vanhu havachabvumidzwe kuita michato, kuenda kuchechi, uye nzvimbo dzakaita sedzekudyira nekutenga doro dzanzi dzimbovharwa kunze kwekumahotera. Vanhu vanokwanisa kuenda kurufu vanofanira kuve makumi matatu chete kwete zana sekare. Kunyangwe zvazvo vamwe vakuru muhurumende vari kuti kuzvipatara kwazarisa uye hakuna michina yekubatsira varwere kufema, VaMoadi vati hurumende yakagadzirira zvakakwana. Panyaya yekuti vanhu vanenge vachirarame sei, VaMohadi vavimbisa kubatsira sezvakamboitwa kare asi vakawanda vanoti hapana chavakabatsirwa nacho. Vachinyorawo padandemutande ravo reTwitter, mutungamiri weMDC Alliance VaNelson Chamisa vati zviri kuitwa nehurumende zvichasiya vanhu vakawanda vachiyaura nenzara nekuti hazvina kuitwa patauriranwa nenyanazvi uye vanhu. Vati zviri nani kuti hurumendeivhare nzvimbo chete dzine dambudziko rakakurisa uye vashora kuvharwa kwemabhodha vachiti ndiko kunobva raramo yevakawanda. Mashoko aya atsinhirwawo nemutungamiri weTransform Zimbabwe VaJacob Ngarivhume vati hurumende haisi kubatsira varombo sezviri kuitwa nedzimwe nyika. Mutungamiri weInternational Cross Border Traders Association VaDennis Juru vanoti kuvharwa kwemabhoda kwave kupa kuti vanone svosve nemuromo uye vachayedza kuti vataurirana nehurumende. No media source currently available Mashoko aya atsinhirwa nemukuru wesangano reVendors Initiative for Social Transformation kana kuti VISET VaSamuel Wadzai avo vanoti kana pasina rubatsiro kubva kuhurumende vanhu vachanetseka zvakanyanya. No media source currently available ",VaMohadi Voti Mauto neMapurisa Aone Kuti Munhu Wose Agara Mumba VaChamisa Vachiti Hazvina Kurongeka
"Mapato madiki matatu anopikisa asangana muHarare akabuda nechisungo chekutanga kutaudzana nemutungamiri wenyika, VaEmmerson Mnangagwa, nemutungamiri webato guru rinopikisa, VaNelson Chamisa, kuitira kuti paitwe nhaurirano munyika. Mapato anopikisa matatu anoti rePeople’s Democratic Party, PDP, reCoalition of Democrats, Code pamwe neMDC inotungamirwa naMuzvare Thokozani Khupe, aita musangano muHarare nhasi akabvumirana kutanga kutaudzana naVaMnangagwa naVaChamisa kuitira kuti nhaurirano dzevemapato ezvematongerwo enyika, vedzisvondo pamwe nevemasangano anoshanda akazvimirira, dziitwe munyika. Muzvare Khupe vaudza vatori venhau mushure memusangano uyu kuti nhaurirano idzi dzakanangana nekuyambutsa veruzhinji munyika pamatambudziko avari kutarisana nawo. Muzvare Khupe vatiwo mapato avo ari matatu ari kushushikana zvikuru nenyaya dzekusamira zvakanaka kwehupfumi hwenyika pamwe nenyaya dzekusachengetedzeka kwakaita veruzhinji zvichitevera kusungwa kuri kuitwa vanhu vanonzi vakaratidzira munyika masvondo maviri adarika pamwe nekurohwa nekubatwa chibharo kunonzi kwakaitwa madzimai akawanda nevanhu vanonzi vainge vakapfeka mbatya dzechiuto. Izvi zvatsinhirwa nemutungamiri weCode, VaTrust Chikohora, avo vati vachakumbirawo boka reNational Peace and Reconciliation Commission, kana kuti NPRC, kuti rivabatsire kuti nhaurirano idzi dziitwe. Asi mutungamiri wePDP, Amai Lucia Matibenga, vati hazvidi mutongi gava kuti zvizvarwa zveZimbabwe zvigare pasi zvichizeya matambudziko akatarisana nenyika nechinangwa chekutsvaga nzira dzokuti zvose zvakaminama munyika, izvo zvinosanganisira hupfumi hwenyika pamwe nekusawirirana munyaya dzezvematongerwo enyika, zvigadziriswe. Amai Matibenga vati chinodikanwa kuzvipira kwevemapato ezvematongerwo enyika. Asi nyanzvi munyaya dzezvematongerwo enyika uye vari gweta rinoshanda nesangano rinorwira kodzero dzevanhu kuchamhembe kweAfrica reHuman Rights Watch, VaDewa Mavhinga, vati nhaurirano idzi dzinenge dzisina maturo kana dzichiitwa veruzhinji vachishungurudzwa. Studio7 haina kukwanisa kubata mutauriri weZanu PF, VaSiomn Khaya Moyo, kuti tinzwe kuti bato ravo rinotambira seyi zvarongwa nemapato ayo. Asi VaMnangagwa pachavo vakataura svondo rapera kuti munyika munofanira kuitwa nhaurirano izvo zvagara zvichikurudzirwa naVaChamisa asi hapana danho rati ratorwa nemutungamiri wenyika kunze kwekutaura kwavakaita kunyange hazvo VaChamisa vakavanyorera rushanu nezvenyaya iyi pasina mhinduro. VaChamisa vanogara vakataura kuti munyika munofanira kuitwa nhaurirano zvichitevera kusafamba zvakanaka kwakaita sarudzo dzegore rapera idzo dzinonzi neMDC yaVaChamisa dzakabirirwa zvemhando yepamusoro-soro. Asi Zanu PF inoti yakakunda zvine mutsindo musarudzo idzi, izvo zvakatambirwawo nedare reConstitutional Court. VaChamisa vakakumbira nezuro masangano akaita seSouthern African Development Community, neAfrican Union kuti apindire munyaya yeZimbabwe. No media source currently available ",Mapato Madiki Oronga Kuita Nhaurirano neZanu PF neMDC yaVaChamisa
"Vaimbova mutevedzeri wegurukota rinoona nezvekubudiswa kwemashoko, VaEnergy Mutodi, vadzingwa basa nemutungamiri wenyika, VaEmmerson Mnangagwa. Munyori muhofisi yemutungamiri wenyika, Doctor Misheck Sibanda, vakazivisa kuti mutungamiri wenyika vadzinga basa VaMutodi. Svondo rapera, gurukota rezvekudyidzana nedzimwe nyika, VaSibusiso Moyo, vakabuda panhepfenyuro yeZBC vachiti mashoko akange ataurwa naVaMutodi akange asingamiriri kana kuratidza pfungwa dzehurumende yeZimbabwe. VaMutodi vakange vashora mutungamiri weTanzania, VaJohn Magufuli, pamusoro pemabatiro ari kuita nyika iyi chirwere cheCovid-19. Mushure memashoko aVaMoyo, VaMutodi vakabva vashora gurukota rezvekubudiswa kwemashoko, Amai Monica Mutsvangwa, pamwe chete nemurume wavo, VaChris Mutsvangwa, vachivapomera mhosva yekushandisa nhepfenyuro yeZBC nenzira isina kunaka. Nyanzvi mune zvematongerwo enyika uye vachishanda vakazvimirira, VaRejoice Ngwenya, vanoti VaMutodi vakadenha mago pavakazvidza VaMoyo naVaMutsvangwa. No media source currently available ",VaEnergy Mutodi Vanodzingwa Basa Muhurumende yaVaMnangagwa
"Bato reZAPU neChipiri manheru rakaparura gwaro rezvarinovimbisa kuita kana rikasarudzwa kutungamira nyika. Vachitaura pakuparura gwaro iri muBulawayo nezuro manheru, mutungamiri weZapu, VaDumiso Dabengwa, vakati kuti ndewekuti Zimbabwe ibudirire, inofanirwa kutevera hutongi hwejekerere. VaDabengwa vakati gwaro ravo, iro rinotanga nenhoroondo yenyika kusvika pari zvino, rinotarisawo mapoka akaisyana-siyana ehurumende richipa muono webato iri wekuti richange richitungamira sei kana rava hurumende. VaDabengwa vakati chimwe chezvinhu chinofanirwa kugadziriswa inyaya yekukura kwehurumende kunyanya kuwanda kwemakurukota. ""Panyaya yematongerwo enyika, manifesto yedu inotarisa ichishora kuwanda kwemakurukota ehurumende uko kwatave nemakore mazhinji tinako munyika uyewo kuti vamwe vemakurukota aya anoshandisa mukana wekuve muhurumende nenzira isiri iyo vachimora hupfumi hwenyika zvisiri pamutemo. Manifesto yedu inotarisawo nyaya yematare edzimhosva uye tinoti kunyange hazvo vatongi vematare edzimhosva vachifanirwa kutonga vasina divi ravakarerekera, pane dzimwe nguva dzatinoona vachirerekera kune rimwe divi uye vachiratidza kuti vanomboudzwa zvekuita nevezvematongerwo enyika."" Vakatiwo bato ravo rinokoshesa kusimudzira hupfumi nekukwezva vemabhizimusi kunze, uye kusimudzira nyaya yedzidzo pamwe neyehutano. Vakati zvose izvi zvichiitwa pachikosheswa kuendeswa kwemasimba kumatunhu. Vachipindura mubvunzo wezvakataurwa munguva pfupi yapfuura nevaimbove mutungamiri wenyika, VaRobert Mugabe, kuti bato reZapu naivo VaDabengwa pachavo ndivo vakakonzeresa Gukurahundi, VaDabengwa vakati semunhu akwegura, VaMugabe vave kuita vachikoshiwa zvimwe zvinhu zvakakosha. VaDabengwa vakati humwe humbowo hwechokwadi chezvakaitika panguva iyi huri mumagwaro ekumatare edzimhosva, vakatiwo zvakakosha kuti nyaya yeGukurahundi igadziriswe zvachose nekutaurwa zvizere kuitira kuti munyika muve nekupora kwemaronda nekuregererana kwechokwadi. Mutevedzeri wemutungamiri weZapu, Muzvare Barbara Nyagomo, vakatiwo ivo sevamwe vanhu vose, vanoda kuti Zimbabwe Electoral Commission ishande yakazvimirira rega. Muzvare Nyagomo vakatiwo bato ravo riri pakati pekuzvivhunura uye rinokoshesa kuti vechidiki vave nezvigaro zvehutungamiri. Vakati VaDabengwa vakatozivisa kuti vachasiya zvematongerwo enyika mumakore mashoma ari kutevera vachitiwo bato reZapu rakazvipira kupinda mumubatanidzwa nemamwe mapato. Muongorori wezvematongerwo enyika akazvimirira ega, uye vachidzidzisa paUniversity of Pretoria, VaTinashe Mawere, vanoti zvinotaurwa mumanifesto yeZapu zvinhu zvakakosha zvikuru asi vanoti ivo ndemumwe wevasingaone bato iri rine charingabuda nacho musarudzo. Mumwezve muongorori wezvematongerwo enyika, VaDidmus Dewa, vanobvumiranawo nemaonero ekuti bato reZapu harisisina mutsindo waraive nawo kare. VaDabengwa vakamutsurudza bato reZapu mushure mekukundwa neMDC musarudzo dzakaitwa muna 2000, izvo zvakaita kuti vasave nenzvimbo yavanomirira muparamende, ukuwo VaMugabe vakasavapa chigaro chegurukota risina nzvimbo yarinomirira. No media source currently available ",ZAPU Inoparura Gwaro reHurongwa Hwayo Kana Rakasarudzwa Kutonga Nyika
"Sangano revarairidzi vekumaruwa, reAmalgamated Rural Teachers Union of Zimbabwe, raparura nhasi zvidzidzo zvinoshandisa masaisai, zvepadandemutande, zvakanangana nekubatsira vana vari kutarisirwa kunyora bvunzo gore rino, dzeGrade 7, Ordinary Level neAdvanced Level. Mutungamiri weARTUZ, VaObert Masaraure, vanoti nhengo dzesangano ravo dzakazvipira kubatsira vana ava nezvidzidzo kuitira kuti vasasarira shure zvakanyanya munguva ino zvikoro zvakavharwa nekuda kwedenda reCovid-19. VaMasaraure vanoti varairidzi vakawanda havasi kukwanisa kuwana mari dzekutenga masaisai kuti vakwanise kupa zvidzidzo izvi, asi vashoma vakwanisa kutanga chirongwa ichi vakawanawo rubatsiro kuburikidza nevane tsiye nyoro vari kuvabatsira nemari. Vanoti chikumbiro chevarairidzi kuhurumende chekuti ipindire kuburikidza nekuwanisa varairidzi pamwe nevadzidzi masaisai pachena hachisati chapindurwa, izvo zvavanoti zviri kuitawo kuti vamwe vadzidzi, zvikuru vekumaruwa pamwe nevanoshaya, vakundikane kupinda muzvidzidzo izvi. VaMasaraure vanoti vachange vachiwanisa vana zvidzidzo zvose zvinouya pabvunzo dzavanozonyora mukupera kwegore, uye vana vanosvika mazana mashanu nemakumi maviri ndivo vakwanisa kupinda muzvidzidzo izvi pazuva ravo rekutanga. Mutauriri webazi redzidzo yepasi neyepamusoro, VaTaungana Ndoro, vanoti bazi ravo rinorumbidza chose danho ratorwa nesangano reARTUZ iri, uye vanokurudzirawo mamwe masangano kuti atorewo matanho akadaro. Panyaya yekuti hurumende haisati yapindira mukuti varairidzi pamwe nevana vechikoro vawane masaisai nezvimwe zvinodiwa mukudzidza pamadandemutande, VaNdoro vanotiwo bazi ravo riri mushishi kushanda nemadzisahwira aro kuti riwane zvikwanisiro zvose zvinodiwa pazvidzidzo zvepamadandemutande, sezvo remangwana redzidzo rananga kumadandemutande.​ No media source currently available No media source currently available      ",Sangano reARTUZ Rinoparura Zvidzidzo zvepaDandemutande kuVana Vari Kunyora Bvunzo Gore Rino
"Hurumende inonzi haina kupa vashandi vayo mazuva avachawana mihoro yavo yemwedzi waChikunguru sezvanga zvakatarisirwa kumusangano waitwa pakati pesangano rinomirira vashandi vehurumende reApex Council nevamiriri vehurumende. Sachigaro weApex Council, Amai Cecilia Alexander vanoti nyaya yemihoro yaChikunguru ndeimwe yenyaya dzanga dziri pahurongwa hwenhaurwa yemusangano uyu, asi hurumende yazovavimbisa kuti ichadzoka kwavari neChishanu ichizovapa mhinduro. Vanoti dzimwe nyaya dzanga dzakurukurwa dzinosanganisira yevamwe vashandi vehurumende vasati vawana mihoro yavo, kunyange hazvo varairidzi pamwe navanachiremba vakatambira mari dzavo dzaChikumi. “Sezvamunoziva, hurumende yakakwanisa kubhadhara varairidzi nevari mubazi rezvehutano, asi kune vamwe vashandi vehurumende pamwe nevari pamudyandigere vasati vapiwa pari dzavo. “Saka semasangano evashandi, tati dai maswededza mazuva ekuti vatambire kumangwana (Chipiri) kana kuswera mangwana (Chitatu) pane kuti vamirire musi wa14,” Mai Alexander vanodaro. Asi vanoti hurumende haina kuda kusvisungirira zvakare panyaya iyi. Vanotiwo imwe nyaya yakurukurwa ndeyekutyisidzirwa kunonzi kuri kuitwa vashandi vehurumende vakapinda mukuramwa mabasa, zvikuru sei varairidzi, avo vanonzi vari kunyorwa mazita pasi kana vakarovha mabasa mazuva ekuramwa mabasa. “Ndiyo nyaya yatatonyanya kubatabata nekuti isusu sevamiriri vevashandi tanga tati kana gavhumende yakatora position yekuti vanhu ivava vanofanirwa kuti vapanichwe isu hatichaenderera mberi nema negotiation,” vanodaro Amai Alexander. Asi vanoti hurumende yabva yangovaudza kuti aiwa, hurongwa ihwohwo hwekutevera vanhu ichi panicha haina. No media source currently available ",Hurumende Inokundikana Kutara Mazuva eKutambirisa Vashandi Vayo Mihoro yaChikunguru
"Gurukota rinoona nezvemari, Muzvinafundo Mthuli Ncube, avo vari kuparura hurongwa hwekufambiswa kwemari yebhajeti hwepakati pegore kana kuti Mid-Year Fiscal Review nemusi weChina, vari kukurudzirwa kuti vatarisise nyaya yemagariro evanhu avhiringidzwa nechirwere cheCovid-19 icho chadzoka zvine hukasha chichisiya vakawanda vasina chekubata. Gurukota rinoona nezvekuburitswa kwemashoko, Amai Monica Mutsvangwa, vakatozivisa vatori venhau kuti dare remakutukota rakatotambira hurongwa hwaVaNcube. Asi nekuda kwekuti nyika yatarisana nechirwere cheCovid-19, dzimwe nyanzvi munyaya dzezvehupfumi dzinoti dziri kutarisira kuti vawedzere mari yebhajeti kurwisa chirwere chiri kupararira zvinotyisa chichisiya vakawanda vachinonga svozve nemuromo. Nyanzvi munyaya dzezvehupfumi, Muzvinafundo Gift Mugano, vanoti zvakakosha kuti VaNcube vanyevenutse chirongwa chavo chekuti vanhu vasunge mabhande kana kuti fiscal policy chekuti hurumende iiendese mari shoma kuzvirongwa zvakaita sedzidzo, hutano nezvimwe kuti ideredze mari yainoshandisa. Muzvinafundo Mugano vanoti hupfumi hwati dzikamei nekudaro hurumende inofanira kusimudzira magariro evanhu vari kunzi neWorld Bank zvikamu makumi mana nezvipfumbamwe kubva muzana vakatarisana nenzara inotyisa. Mashoko ekuti vakawanda vari kunonga svosve nemuromo atsinhirwa nemukuru wesangano reLabour and Economic Development Research Institute of Zimbabwe, Dr Godfrey Kanyenze, vachiti kuipa kwezvinhu kwave kuwedzerwa nekushaikwa kwemabasa zvakonzerwa nekupararira kwechirwere cheCovid-19.. Mutungamiri wesangano revashandirwi reEmployers Confederation of Zimbabwe, Dr Israel Murefu, vati vari kutarisira kuti hurumende ivarerutsire pamitero yavanobhadhara Asi munyori mukuru wesangano revashandi reZimbabwe Congress of Trade Unions, VaJaphet Moyo, vanoti hapana zvizhinji zvavari kutarisira kubva kuna VaNcube sezvo zvirongwa zavo zvisingasimudzire vashandi. Vapa semuenzaniso mari shoma dziri kutambiriswa vashandi uku zvinhu zvichidhura. Gore rapera, VaNcube, avo vanoti hupfumi huri kufamba zvakanaka sezvo vaine mari inodarika mabhiriyoni mapfumbamwe parutivi, vakaparura hurongwa hwemari yebhajeti inosvika mabhiriyoni mazana mana nemakumi maviri nerimwe emadhora emunyika, kana kuti $Z421 billion. Vakati vanotarisira kuti hupfumi huwedzere nezvikamu zvinodarika zvinomwe kubva muzana kana kuti 7,4% kunyange hazvo vanopikisa nedzimwe nyanzvi munyaya dzezvehupfumi vachiti zvinonetsa nekuda kwechirwere cheCovid-19 chovhiringidza mabhizimisi pasi rose. Studio 7 haina kukwanisa kubata VaNcube sezvo vanzi vange vari mudare remakurukota. No media source currently available ",Hurumende Yokurudzirwa Kuendesa Mari kuVanhu Vanonzi neWorld Bank Vari Kurara Vasina Kana Kudya
"Veruzhinji munyika pamwe nevanoongorora zvematongerwo enyika vanoti maitiro emudzimai wemutungamiri wenyika, Amai Grace Mugabe, anoratidza pachena kuti amai ava vave kuda chigaro chepamusoro soro munyika chekutungamira nyika sezviri kuitwa nemurume wavo. Vanoti zvaitwa naAmai Mugabe kubva pavakapinda munyaya dzezvematongerwo enyika gore rapfuura, zvinoratidza pamire pfungwa dzavo uye zvinoratidza sekunge murume wavo, VaRobert Mugabe, ndivo vari kuvapa makomborero ekuita zvinhu pamadiro munyika. No media source currently available Kunyange hazvo vasiri muhurumende, Amai Mugabe vanoita sevave muhurumende uye makurukota ehurumende ave kutovatevera pese pavanenge vari. Mumwe mugari wemuHarare, VaFredrick Tongai, vanoti vanoona sekuti VaMugabe vakura uye vave kugadzirira kuti mudzimai wavo achibata matomu. Asi bumbiro remitemo yenyika haribvumidze VaMugabe kupa munhu matomu, kusanganisira mudzimai wavo. Asi vamwewo vakaita sa Nenyasha Moyo wekuChitungwiza vanoti Amai Mugabe munhu asina hudzamu kana chiremerera chekuti vanganzi vangatungamira nyika. Mukuru wesangano reZimbabwe Democracy Insitute, VaPedzisai Ruhanya, vanoti Amai Mugabe vaita mutete panyaya dzekutungamira nyika. Vanotiwo Amai Mugabe munhu asina chiremerera kana vachienzaniswa nevamwe vakambotungamira madzimai mubato iri vakaita saAmai Joice Mujuru, Amai Oppah Muchinguri Kashiri pamwe vaimbove mudzimai wemutungamiriri wenyika, mushakabvu Amai Sally Mugabe. Asi vachitaura pamusangano wekuongorora zviri kuitwa naAmai Mugabe kuti zvinomborevei wakarongwa neSouthern Africaan Political Economy Series, nhengo yeNational Assembly yeMDC inotungamirirwa naVaWelshman Ncube, Amai Priscilla Misiharambwi Mushonga, vakati zviri pachena kuti Amai Mugabe vatove pachigaro chamambo uye ivo nemurumwe wavo ndivo chete vanoziva zviri kuitika. Amai Mushonga vakati VaMugabe havazikanwe marongero avo zvekuti kana vari mubato ravo chaivo havazivi zvavanoronga uye Amai Mugabe vanogona kutopinda pachigaro zvisinei nezviri kutaurwa nevanhu. Vanoongorora zvematomgerwo enyika vari mudzidzisi pachikoro cheGreat Zimbabwe University, VaJoel Mukusha, vanoti munhu wese muZimbabwe zvikuru sei avo vane zvigaro mumapato ematongerwo enyika vanogona kutora chigaro chekutungamira nyika. Vanoenderera mberi vachiti mabasa ari kuitwa nemudzimai wemutungamiri wenyika akaita sekuchengeta nherera kuchikoro chavo kuMazowe ndezvimwe zvinoitawo kuti vaoenekwe semutungamiri akakanaka. Mazuva ano Amai Mugabe vari kufamba nenyika yose vachiita misangano pamwe nekugovera vanhu zvinhu zvekurimisa zvakaita sematirakita nembeu izvo zvakatengwa nehurumende nemari yechikwereti yakabva kuBrazil pasi pechirongwa cheAfrica Food Programme. Kunyange hazvo Amai Mugabe vachionekwa semunhu akabudirira munyaya dzekurima nekupfuya mombe dzemukaka, nyanzvi munyaya dzezvematongerwo enyika nezvehupfumi dzinoti chokwadi chiripo ndechekuti amai ava nemurume wavo vakapamba mombe nemapurazi evachena pasina kana peni ravakabvisa. Mapurazi aya anosanganisira Gushungo Dairies, Iron Mask, Sigaru Farm, Gwebi Wood, Leverdale ne Bassiville ari kuMazowe, kotiwo Highfield, Cressydale, Tankatara, Clifford ne John O’Groat Farm kuNorton, Gwina Farm kuBanket, pamwe neGushongo Estates kuDarwandale. Amai Mugabe nemurume wavo vane mapurazi gumi nemana ane mahekita anodarika zviuru gumi nezvitanhatu, mapurazi ose aya akabvutirwa varimi vechichena.",Amai Grace Mugabe Havana Chiremera Chaiva naMuchakabvu Sally Mugabe?
"Vaive mutungamiri wenyika, VaRobert Mugabe vashaya mangwanani anhasi muchipatara che Gleneagles kuSingapore, uko vanga vachirapwa. VaMugabe, avo vanga vave nemakore makumi mapfuimbamwe nemashanu ekuberekwa, vakaenda kuSingapore muna Kubvumbi wegore rino kunorapwa chirwere chisina kutsanangurwa, kunyange hazvo vaimboenda vachinorapwa zvirwere zvakasiyanasiyana kunyika iyi. VaMugabe ndivo vakave mutungamiri wechitema wekutanga muna 1980 pakawana nyika kuzvitonga kubva kuvachena,kusvika vazobviswa pachigaro nemauto muna 2017. Vakatungamirawo hondo yeChimurenga vari kuMozambique kubva muna 1975, uko bato ravo reZanu rairwisana nehutongo hwevaive mutungamiri weRhodesia, VaIan Douglas Smith riri. Asi hutongo hwaVaMugabe hunonzi nevamwe hahuna kuzounza tarisiro yaive nevakawanda sezvo vachipomerwa mhosva yekutonga nedemo, izvo zvinonzi zvakaita kuti nyika iende kumawere. Hurumende yavo inopomerwa mhosva yekutungamira kubvutwa kweminda kubva kuvachena, kutyorwa kwekodzero dzevanhu, pamwe nekutsakatitswa kwevaivapikisa kana kufungidzirwa kuti vaipikisana navo. Mumwe wevakashanda naVaMugabe kwenguva ndefu munguva yehondo, pamwe nekunge nyika yawana kuzvitonga kuzere, VaRugare Gumbo, ndemumwe wevanhu vanoti VaMugabe havana nhaka yakanaka yavasiira vana veZimbabwe kuburikidza nekutonga nedemo kwavaiita. Vanoti nhaka yasiiwa naVaMugabe inhaka yekurwisana kwevanhu. VaGumbo vanoti matongero aVaMugabe mushure mekunge nyika yawana kuzvitonga haana kusiyana nematongero avaiita munguva yehondo, sezvo vaishungurudza vavaifungira kuti vaipikisana navo mubato ravo reZanu nguvayo. VaGumbo vanoti ivo nevamwe vatungamiri vemauto eZanla vakasungwa kuMozambique naVaMugabe vakagariswa mugomba kusvika nyika yawana kuzvitonga. Vanotiwo mhosho huru yakaitwa naVaMugabe ndeyekurambira pachigaro pamwe nekusave nehurongwa hwekupa masimba kune vachiri kutemwa dzinobva ropa. Asi VaGumbo vanoti kunyange hazvo VaMugabe vakanga vari munhu akaipa, panyaya yekuwanisa vana veZimbabwe dzidzo pamwe nekupa minda kuvatema vanovatenda zvikuru. Hapana hurongwa hwati hwaziviswa hwekuti mutumbi waVaMugabe uchaendeswa kumusha riini, uye kuti vacharadzikwa kupi, sezvo vachinzi vakaramba kuvigwa kumarinda anovigwa magamba enyika, kuHeroes Acre. No media source currently available ",Vamwe Vakashanda naVaMugabe Voti Havana Nhaka Yakanaka Yavasiira Nyika
"Dare repamusoro riri kutarisirwa chero nguva kutanga kuzeya nyaya yekunetsana pakati pesangano reBroadcasting Authority of Zimbabwe, BAZ, nekambani yeKwese TV yaVaStrive Masiyiwa. Nyaya iyi yakakwidzwa nechimbi chimbi kudare negweta raVaMasiiwa, VaTawanda Nyambirai, vachiti bhodhi reBAZ rainge risisiri pamutemo sezvo nguva yaro yainge yapfuura. Izvi zvakatevera kunyimwa rezinesi kwekambani iyi neBAZ. Kwese TV yainge ichiyedza kubatana nekambani yeDr Dish mukutanga kutepfenyura pasatellite. Mumagwaro ayo kudare, Kwese TV inoti inogona kurasikirwa nemari inosvika mamiriyoni mana emadhora, uye vanhu chiuru chimwe chete nemazana matanhatu vanogona kurasikirwa nemabasa. Nyaya yekunetsana kweKwese TV iyi iri kuuya kunyangwe hazvo kambani iyi iri kutepfenyura munyika gumi nenhatu muAfrica kusanganisira, Botswana, Zambia, Mozambique, Kenya, Swaziland neEthiopia. Pari zvino, hurumende iri kutatarika kuti iwane vekunze vanotanga mabhizimisi munyika uye yange ichiyedza nepose painogona kukwezva imwe shoroma yekuNigeria ine mari kudarika vamwe vose muAfrica, VaAliko Dangote. Mutungamiri wenyika, VaRobert Mugabe, nemakurukota avo, vanogara vari kunze vachikwezva vekunze kuti vauye kuzotanga mabhizimisi munyika. Asi chii chinopa kuti mwana weZimbabwe VaMasiyiwa vanetseke kutanga mabhizimisi? Nyanzvi munyaya dzezvehupfumi, uye vachishanda nesangano re Labor and Economic Development Research Institute of Zimbabwe, Doctor Prosper Chitambara, vanoti iyi inyaya yekuti muporofita haana chiremera kune vekwake here sezvinotaurwa nebhaibheri. VaChitambara vati chinogona kuve chokwadi. Kunze kweZimbabwe VaMasiyiwa vane chiremera chikuru uye vaigara vachirumbidzwa nevaive mutungamiri wenyika yeAmerica, VaBarack Obama. Mashoko aya atsinhirwawo nevaimbova gurukota rezvemari munguva yehurumende yemubatanidzwa, VaTendai Biti, avo vanoti zvinhu zvinosuwisa kuti vanhu vose vane mukana wekusimudzira Zimbabwe vanogara vakaoneswa nhamo nehurumende. Doctor Chitambara vatiwo zviri kuitwa izvi zvinozonetsa kuti hurumende ikwanise kukwezva vekunze sezvo zviri pachena kuti zvinhu hazvina kujeka. Imwe nyanzvi munyaya dzezvehupfumi vachidzidzisa paUniversity of Free State, VaCalvin Mdzingiri, vanoti zviri kuitwa munengedzo wekuti hurumende inoda kuramba iri iyo yoga inotepfenyura kuruzhinji. VaMdzingiri vatiwo zvinoshamisa kuti sei hurumende yakapa DSTV yekunze rezinesi nyika ichirasikirwa nemari asi yorambidza mwana wevhu. Kunyangwe hazvo vakawanda vari kuti VaMasiyiwa vapihwe rezinesi, vamwe vakaita semunyori mukuru we ZCTU, VaJaphet Moyo, vanoti VaMasiyiwa vanofanirawo kubata vashandi vavo zvakanaka. Aka hakasi kekutanga VaMasiyiwa vachinetsana nehurumende. Muna 1995, VaMasiyiwa vakabudirira kuzopihwa rezinesi rekuvamba kambani yeEconet Wireless mushure mekumbonetsana zvekare nehurumende. Panguva iyi aive gurukota rezvekuburitswa kwemashoko vaive Amai Joice Mujuru, avo vakatuka muchakabvu Joshua Nkomo, avo vakanga vati VaMasiyiwa vapihwe rezenisi. Amai Mujuru vakazomanikidzwa kukumbira ruregerero kuna VaNkomo. Zimbabwe yave nemakore ichitatarika kuwana vekunze vanozotanga mabasa munyika zvapa kuti vanhu vanodarika makumi mapfumbamwe kubva muzana vashaye mabasa. Hurumennde inoti izvi zviri kukonzerwa nenyaya yezvirango asi vamwe vanoti mitemo yehurumende yakaita seyekuendesa hupfumi kuvatema uye nyaya dzehuwori dziri kupa kuti vekunze vafunge kaviri vasati vauchika mari dzavo muZimbabwe. No media source currently available  ",Kwese TV Yoita seMuporofita Anorambwa neVake
"Vesangano reTajamuka/Sesijikile vanoti hurongwa hwekuti vanhu munyika yese varamwe mabasa nemusi weChitatu huri kuenderera mberi zvisinei nekutyisidzirwa kwevanhu nevanofungidzirwa kuti ndevechidiki veZanu-PF, zvikurusei muguta reHarare. VeTajamuka pamwe chete neve Hash Tag This Flag, vachitsigirwa nevemapato anopikisa, vanoti vanhu vanofanirwa kugara kudzimba dzavo nemusi weChitatu senzira yekuratidza kunyunyuta nehutongi hweZanu-PF. VaStan zvorwadza vesangano reTajamuka vanoti vanhu vakawanda munyika vari kutambira hurongwa hwekuratidzira kunyangwe hurumende iri kutyisidzira vanhu. No media source currently available ",VeTajamuka Vanoti Vanhu Vakawanda Vari Kutambira Kurudziro yeKuratidzira muNyika Yose
"Kambani yemagetsi yeZimbabwe Electricity Transmission and Distribution Company, inoti hapana chakashanduka pahurongwa hwekudzimwadzimwa kwemagetsi kana kuti load shedding, uhwo inoti huri muzvikamu zviviri chete, kwete zvina sezvinonzi zviri kuburitswa nevamwe mumadandemutande. Izvi zvinotevera kuwedzerwa kuchema kunonzi kuri kuita vagari vachiti magetsi ave kuenda kwezuva rose pasina kana tarisiro yekuti zvinhu zvichanaka nekukasika. Mutauriri wekambani yeZESA, VaFullard Gwasira, vanoti dambudziko remagetsi riri kukonzerwa nekuderera kwakaita mvura mudhamu reKariba, izvo zvave kuita kuti vakwanise kugaya magetsi anoita mazana maviri ema megawatt, kubva pamagetsi anodarika chiuru chema megawatt avaisigaya. VaGwasira vanoti pari zvino vari kudzima magetsi kubva nenguva dza 5 mangwanani kusvika nenguva dza 10 usiku, zvichireva kuti kunenge kusina magetsi kwemaawa gumi nemanomwe pazuva. Asi vagari vanoti magetsi ave kudzimwa kwenguva ndefu kupfuura dzakaziviswa neZESA. Hurumende inonzi iri kuedzawo kutaurirana nemakambani ekunze anoitengesera magetsi akaita seEskom yekuSouth Africa neCahora Bassa yekuMozambique, asi zvinonzi kushaiwa mari yekuti ikwanise kubhadhara zvikwereti zvayo ndiro dambudziko guru. Gurukota idzva rezvemhando dzemoto VaFortune Chasi, vanonzi vari kuita hurukuro nenyika mbiri idzi paine tarisiro yekuti Zimbabwe ingangowana rubatsiro rwekukwereteswa mamwe magetsi zvinhu zvakareruka munyika.",Kambani yeZESA Inoti Hapana Chakashanduka paHurongwa hweKudzimwa kweMagetsi
Zvimwe zvitoro zvakaita seChoppies zvatanga kutengesa zvinhu nemari yekuAmerica chete zvichiti vari kuzvitengesera zvinhu vari kuda mari iyi. Mutungamiri wenyika VaEmmerson Mnangagwa vakadzika mutemo wechimbi chimbi vachiti mari yemunyika neyekuAmerica zvinogona kushandiswa zvose kusvika muna 2025. No media source currently available Asi kushaya simba kwedhora remunyika kuri kupa kuti vanhu vakawanda vade kushandisa mari yekuAmerica chete. Mutungamiri wesangano reConfederation of Zimbabwe Retailers VaDenford Mutashu vaudza Studio 7 kuti sevezvitoro hapana zvavangaite kana vanohodhesa zvinhu vachiti vanoda mari yekuAmerica. No media source currently available Vanoongorora nyaya dzezvehupfumi VaMasimba Kuchera vaudza Studio 7 kuti zvoitewa nevezvitoro zvichapa kuti varombo vanonge svosve nemuromo. ,Vamwe veZvitoro Votengesa Zvinhu neMari yekuAmerica Chete
"Mamwe magweta anoti kutadza kudoma vatevedzeri vavo pamwe nenhengo dzedare repamusoro rebato ravo re politburo pakongiresi yeZanu PF kwakaitwa nemutungamiri webato iri, VaRobert Mugabe, kunoratidza kuti VaMugabe havachakwanisa kutungamira bato iri nemitemo yaro pamwe nenyika. Nyanzvi munyaya dzemutemo vari mudzidzisi wemutemo paUniversty of Zimbabwe, uye vari mutungamiri webato reNational Constitutional Assembly, Professor Lovemore Madhuku, vanoti zvakaitwa naVaMugabe zvinoratidza kuti vakwegura uye havachakwanisa kutungamira bato ravo kana nyika nemazvo. Vachipeta kongiresi yavo, VaMugabe vakati vanoda nguva yekuongoorora mazita evanhu vapinda muCentral Committee umo vanofanira kudoma vatevedzeri vavo vaviri, sachigaro webato, pamwe nevanyori vemapazi akawanda mu politiburo yebato ravo. Asi VaMadhuku vanoti Mugabe vaiziva kuti musangano wekongiresi uchaitwa uye vangadai vakagara vadoma hutungamiri hwebato sezvo ivo nevamwe vavo vange vagara vaine hurongwa hwekudzinga mutevedzeri wemutungamiri webato, Amai Joice Mujuru, mubato. VaMugabe nemudzimai wavo, Amai Grace Mugabe, ndivo chete nhengo dze politiburo dziripo pari zvino. VaMadhuku vanoti izvi zvinoratidza kuti VaMugabe vave kuita Zanu PF bato ravo nemhuri yavo. Panyaya remangwana raAmai Mujuru muhurumende, VaMadhuku vanoti VaMugabe vane masimba ekuvadzinga muhurumende. Asi VaMadhuku vanoti zvinenge zviine chiremera kuti Amai Mujuru vasiye vega basa pane kudzingwa. Rimwe gweta rinoshanda neZimbabwe Laywers for Human Rights, VaJeremiah Bhamu, vanotiwo zvakaitwa naVaMugabe hazvina kunaka sezvo nhengo dzebato ravo dzange dzakatarisira kuti musangano wekongiresi uchasarudza vatungamiriri vatsva vebato. Asi vakasanobata chinzvimbo chasachigaro weZanu PF muHarare, zvakare vari gweta, VaGoodwills Masimirembwa, vanotiwo hapana chakatadzwa naVaMugaba sezvo vakataura kuti vachadoma vatevedzeri vavo svondo rino. VaMasimirembwa vatsigirwa naVaSupa Mandiwanzira vanove mutevedzeri wegurukota rezvekuburitswa kwemashoko avo vanoti bumbiro rebato rinopa VaMugabe simba rekuita zvavanoda pakusarudza vatevedzeri vavo nenhengo dzepolitburo. Ishe Musarurwa vekuMashonaland East vanotiwo kupesana kuri kuitika muZanu PF hakuna kunaka uye mutungamiri wenyika anoda nguva yekuti adome vanhu vakarurama vekushanda navo. VaMugabe vakaudza nhengo dzebato ravo pakongiresi kuti vanoda nguva yekuzeya vasati vadoma vatevedzeri vavo uye vakati vachadoma vanhu ava svondo rino risati rapera. Politburo itsva yeZanu PF ine nhengo makumi matatu. No media source currently available  ",VaMugabe Votyora Bumbiro reZanu PF neKusadoma Hutungamiri paKongiresi?
"Nhengo dzemubatanidzwa weMDC Alliance mudunhu reMashonaland West dzichibva kumakereke akasiyanasiyana neSvondo dzakanamatira mutungamiri weMDC VaMorgan Tsvangirai, dziine donzvo rekuti vapore nekukasika kuitira kuti vatungamire mubatanidzwa uyu musarudzo dzegore rino. Mumwe wevakapinda mumusangano wekunyengeterera VaTsvangirai ndaAmai Abgail Saini vebato reZimbabwe People First vachibva kuKaroi, avo vanopinda chechi yeZion. Amai Saini vanoti VaTsvangirai vane nhoroondo yekutungamira bato reMDC-T nekudaro vanonamatira kuti vavatungamire musarudzo dzegore rino. Amai Saini vanoti vari kunamatirawo sarudzo kuti dzive nerunyararo uye kuti VaTsvangirai vakunde. Mumwe wevakapinda musangano uyu muChinhoyi VaSlyvester Muzambili vanopinda kereke yeAnglican, avo vanoti vaona zvakakodzera kunamatira VaTsvangirai nekuti munhu akataura chokwadi kuti vane chirwere chegomarara remumatumbu. VaMuzambili vanoti vanamatirawo kuti mhirizhonga isaitike panguva yesarudzo, kunyange masoja achipindira musarudzo. VaMuzambili vanotti hapana chinokunda munamato. Imwe nhengo yeMDC-T yekuChegutu iyo inoti inoda kungonzi VaKomjana inoti VaTsvangirai ndivo vanofanirwa kutungamira bato musarudzo kunyange vachirwara nekuti vakawanda vanorwara asi vasingabude pachena sezvakaitwa naVaTsvangirai. Vapinda mumunamato uyu vashoropodzawo kurwira masimba kuri kuitika mubato reMDC-T, vachiti vari kurwira chigaro chaVaTsvangirai ndivo vari kunonotsa shanduko munyika. Musangano wekunamatira VaTsvangirai uyu wapindwawo nenhengo dzeMDC-T pamwe nevemachechi akawanda mudunhu rose reMashonaland West vasineyi nemubatanidzwa weMDC Alliance. No media source currently available ",Vemachechi kuChinhoyi Vonamatira Mutungamiri weMDC VaMorgan Tsvangirai
"MDC inotungamirwa naVaNelson Chamisa inoti Heroes Day izuva rekurangarira magamba akarwira rusununguko rwemunhu wese. Bato iri rinoti apo nyika iri kucherechedza zuva remagamba, zvakakosha kuti nyika itarise kuti yaita zvakadii mukuzadzisa shuviro dzemagamba akafira rusununguko rwenyika. Mumashoko aro kuruzhinji rwevanhu, bato raVaChamisa rati zuva remagamba riri kucherechedzwa mushure memasvondo maviri nyika yaita sarudzo, idzo inoti hadzina kugutsa munhu wese, uye maitirwo akaitwa sarudzo idzi, munongedzo kumatongero eZanu PF mumakore makumi matatu nemasere apfuura. Mutauriri weMDC-T yaVaChamisa, Muzvare Thabitha Khumalo, vanoti vatora zuva iri kurangarirawo magamba avo akafa achirwira rusununguko kubva kuhutongi hwe Zanu PF. Vati vari kurangarira vanhu vakaita savachakabvu vanoti VaMorgan Tsvangirai nemudzimai wavo, Susan Tsvangirai, murwiri wekodzero dzevanhu, VaItai Dzamara nevamwe vakafa vachirwira rusununguko rwemunhu wese muZimbabwe yakawana kuzvitonga muna 1980. Asi vati chiri kurwadza ndechekuti mushure mekukunda hondo yeChimurenga, vana veZimbabwe vari kuona nhamo muhurumende yevanhu vatema. Vatiwo vanonzwa kurwadzikana nevanhu vakapfurwa nemasoja vakafa nguva pfupi yapfuura. No media source currently available ",MDC T Inorangarira Magamba Ayo Akafa Achirwira Rusununguko Kubva kuHutongi hweZanu PF
"MaMighty Warriors arikuda $300 000 kuti vasimuke kuenda kunokwikwidza kumaAfrica Women’s Championships kuCameroon. Asi mari iyi haipo kana sendi zvaro kwasara mazuva gumi nemasere chete kuti makundabo aya atange. Izvi zvakataurwa nemusi weChipiri nasachigaro wekomiti iri kuunganidzira chikwata ichi mari Muzvare Lilian Mbayiwa avo vanoti mari iyi ndeyekubhadhara ndege, nepachanogara vatambi ava uyezve neyekuvatenda kana vachinge vakunda mumitambo. Muzvare Mbayiwa vanoti ivo vari kutanga kutsvaga mari iyi neChitatu manheru apo vari kuita mabiko mune imwe hotera muHarare apo vachatengesa pekugara pamwe nezvekudya. Asi Muzvare Mbayiwa vanoti kunyange zvakamira zvakadai maMighty Warriors ari kupinda mukamba neChitatu kutanga gadziriro yemakundano emuAfrica aya. MaMighty Warriors ayo aifanira kupinda mukamba kutanga kwemwedzi wapera vachiri kumba sezvo paive pasina mari. Chikwata ichi chiri munjodzi yekuenda kumaAfrica Women’s Championships chisina kutamba mitambo yehushamwari sezvavakaita apo vakaenda kuma Rio Olympic Games uko vakanozvambaradzwa neGermany, Australia, pamwe ne Canada. Zimbabwe iri mugungano rakaoma pamwechete neCameroon, South Africa, neEgypt. Zvikwata zviviri kubva mugungano iri ndizvo zvinoenderera mberi nemakwikwi. Makundano aya ari kuitwa kubva musi wa 19 Mbudzi kusvika musi wa 3 Zvita.",MaMighty Warriors Otatarika Kuwana mari yeKuendesa kuMakwikwi eAfrica Women’s Championships
"Munyori mukuru weZimbabwe Council of Churches, Reverend Doctor Kenneth Mtata, vari kushanya muWashington D.C., zvichitevera kukokwa kwavo nebazi reAmerica rinoona nezvekudyidzana nedzimwe nyika. Reverend Mtata vanoti hurumende yeAmerica inoda kubatsira Zimbabwe zvikuru, naizvozvo inoda kuziva nekunzwisisa basa riri kuitwa nevemakereke munyika vakanangana nenhaurirano dzekuunza kugadzikana munyika, pamwe nemamwe mabasa. Munyika pari zvino mune nhaurirano dziri kuitwa, dzichikokerwa nevemakereke, uye nemutungamiri wenyika, VaEmmerson Mnangagwa, idzo dzakanangana nekugadzirisa gakava riripo mune zvematongerwo enyika pakati paVaMnangagwa nemutungamiri weMDC, VaNelson Chamisa. No media source currently available ",State Department Inokoka Munyori Mukuru weZimbabwe Council of Churches
"Sangano revarairidzi reProgressive Teachers Union of Zimbabwe PTUZ, rinoti rakwira kudare rezvebasa nevashandi (Labour Court) richipikisa danho rehurumende rekushevedza varairidzi vari pazororo kuti vadzoke kumabasa kuitira kuti vakwanise kuverengwa kechipiri. Munyori mukuru wePTUZ, VaRaymond Majongwe vanoti vatora danho iri sezvo hurumende ichangobva mukuverenga zvakare varairidzi, izvo zvoita kuti vafunge kuti pane zvimwe zvakahwanda zvavasiri kuratidzwa nehurumende. VaMajongwe vanoti sangano ravo rakamboendesa zvakare nyaya yakadai kumatare mugore ra 2012 dare rakawana hurumende iine mhosva. “Takave nenyaya yakafanana naiyoyi, yeKoronya and Mashonga vs State, saka uku kwave kudzokorora zvakare, zvinove zvinhu zvatinoti kwete kwazviri,” Vanodaro VaMajongwe. VaMajongwe vanotiwo sesangano vanoshushikana nemashoko anonzi akataurwa negurukota rezvemabasa nevashandi, Amai Priscah Mupfumira ekuti mari dzemabhonasi hachisi chipikirwa chekuti mushandi anotofanirwa chete kuiwana. VaMajongwe vanoti kutaura kwakadai kunopokana nemashoko emutungamiri wenyika, VaRobert Mugabe, ekuti hurumende ichapa vashandi vayo mabhonasi. No media source currently available ",PTUZ Yopikisa kuDare Danho reHurumende reKudzosa Kubasa Varairidzi Vari Pazororo
"Zvinhu zvinonzi zvakaita manyama amire nerongo kuSouth Africa zvikuru muPretoria zvichitevera kurwisana kunotyisa pakati pezvizvarwa zveSouth Africa nezvekune dzimwe nyika dzakaita seZimbabwe, Somalia ne Nigeria. Zvimwe zvitoro zvezvizvarwa zveZimbabwe zvinonzi zvaputswa nekubiwa. Mhirizhonga iyi yakamboitikawo kuJohannesburg mazuva mashoma apfuura. Vakafanobata chigaro chemukuru wemapurisa muSouth Africa, VaKhomotso Phahlane, vaudza vatori venhau kuti kuratidzira kwange kwakarongwa nezvizvarwa zveSouth Africa kwazoguma kwaita mhirizhonga zvapa kuti mapurisa akande hutsi hunokatyidza nekuridza pfuti dzemabara erhabha. Vati vasunga vanhu vanodarika zana nemakumi matatu kubva neChina. Mapurisa ange ati kuratidzira uku kusaenderere mberi nekutyira mhirizhonga. Zvizvarwa zveSouth Africa zvange zvichida kufora zvichienda kuhofisi yebazi rezvekuchengetedzwa kwemukati menyika, kuMarabastad Refugee Centre yave kunzi Desmond Tutu Refugee Reception Centre, vaine bepa rezvinyunyuto. Vanhu vemuSouth Africa vanoti zvizvarwa zvekune dzimwe nyika zviri kuvatorera mabasa, madzimai avo uye kutengesa zvinodhaka nekukurudzira mabasa ehupfambi. Asi vamwe vekunze ava vanoti zvose izvi ndezvemugotsi matsuro. Zvinofungidzirwa kuti zvizvarwa zvekune dzimwe nyika zvinosvika mamiriyoni mashanu zvinogara muSouth Africa umo mune vanhu mamiriyoni makumi mashanu. Hurumende yeNigeria yakanyora tsamba yenyunyuto kuSouth Africa ichiti mhirizhonga inofanira kumiswa. Asi hurumende yeZimbabwe haina chayati yataura. Vanoona nezvekufambiswa kwemabasa musangano reZimbabwe Exiles Forum, Amai Diana Zimbudzana, vanoti vambotenderera muPretoria vachiona zvenge zvichiitika. No media source currently available ",Vabvakure Vorwiswa Zvinotyisa muSouth Africa
"Vechidiki vanomirira mapato ari muNational Electoral Reform Agenda (NERA) vanoti vachaenderera mberi nemusangano uri kurongwa muChinhoyi neMugovera. Musangano wakarongwa neMugovera uyu wakaziviswa kumapurisa asi kusvika pari zvino mapurisa haasati apindura. Mukuru wevechidiki muNERA, VaLawrence Tembedza, vanoti vachaenderera nemusangano wavo neMugovera zvisinei kuti mapurisa vachaita sei. VaTembedza vanoti kunonoka kupihwa mhinduro nemapurisa chitsotsi cheZanu PF chekushandisa mapurisa kuti vozoramba pasisina nguva yekuenda kumatare. VaTembedza vanoti vacharwisa ani nani achada kurambidza musangano wavo. Izvi zvatsigirwa nemumwe wevechidiki, Muzvari Abgail Tsoto, uyo anoti misangano yevechidiki iyi iri kugadzirira sarudzo idzo dzichashandura hupenyu hwavo. Muzvari Tsoto vanoti vachaita zvose zvavanokwanisa kuti musangano weMugovera uyu uyenderere mberi. Mutevedzeri wemirongi yemisangano muNERA, VaMoses Chibaya, veMDC-T vanotaura zvavo pachikuru vachiti vachaedza kutevedzera mutemo wenyika kuti vaite musangano wavo kunyange zvikatora kuenda kumatare edzimhosva. Asi VaChibaya vachitaura kunhengo dzevechidiki dzinodarika zana vanoti gore rinouya vachachengetedza mavhoti avo nepose pavanokwanisa. VaChibaya vanoti ruzhinji munyika harusi kuzobvuma kubirwa kwesarudzo nemutungamiri wenyika VaRobert Mugabe. Mutungamiri weMDC, VaMorgan Tsvangirai, ndivo vanenge vari mukokwa anonyarikana pamusangano weMugovera. Vamwe vari kutarisirwa kutaura pamusangano uyu ndiAmai Joyce Mujuru, VaMangoma naVa Tendai Biti. Mutauriri wemapurisa mudunhu reMashonaland West, Inspector Clemence Mabgweazara, vanoti havana mashoko ekutaura panyaya iyi sezvo vasati vaudzwa zviri kuitika panyaya iyi. No media source currently available   ",Vechidiki muNera Vanoti Pamberi neMusangano Wavo weMugovera
"Vashandi vekambani yeZimbabwe Agricultural Socierty iyo inoronga zviratidzwa zvikuru zvekurima munyika, zveHarare Agricultural Show, vatanga kuratidzira pamuzinda wekambani iyi kuShowgrounds muHarare, vachitsutsumwa nekusapihwa bhonasi ravo regore rapera, kudimurirwa kwemari dzavo dzekubatsirikana, pamwe nekuwedzerwa kwenguva dzebasa. No media source currently available Vashandi ava vange vachidarika makumi mana vaungana pamuzinda wekambani iyi vachiimba nekunyomba vakuru vebasa vachiti vari kuita huwori pamwe nekuvadzvinyirira Sachigaro wevashandi, VaFiso Mbano, vanoti zvinorwardza kuti kambani yakangotora danho rekuvanyima bhonasi nekuderedza mari dzavo dzekubatsirikana vasina kana kumbotaura nevashandi. VaMbano vanotiwo kutanga mwedzi uno kambani yakamira kubhadharira vana vavo mari dzechikoro, uye vave kutenga chikafu icho vaimbopihwa pachena. Vanotiwo mari dzekubatsirikana mukubhadhara dzimba, kana kuti housing allowance, dzakadimburwa nepakati uye kambani yakavazivisa kuti vanogona kumiswa basa nguva ipi zvayo. Vati vakuru vekambani iyi vakavaudza kuti zvinhu zviri kunetsa munyika zvekuti kana hurumende iri kunetsekana kubhadhara vashandi vayo nekudaro kambani yavo yakaomerwawo nezvinhu. Asi vashandi ava vanoti havabvumirane nevakuru vakuru vekambani iyi kuti kambani iyi haina mari vachiti inowana mari nenzira dzakasiyasiyana siyana. Mumwe mushandi asina kuda kudomwa nezita sezvo achitya kuzodzingwa basa anoti pane mari yakawanda inopinda mukambani apo vaimbi, vedzisvondo, nevemakambani akasiyana siyana vanoshandisa nhandare nedzimba dzakawanda dzekambani iyi dziri paShowground muHarare. Anoti semuenzaniso kushandisa nhandare yeMain Arena kunopinza madhora zviuru zvipfumbamwe pazuva rimwe chete. VaMbano vanoti vacharamba vachiratidzira panguva dzahwani masikati zuva rega rega kudzamara zvichemo zvavo zvatambirwa. Vanotiwo izvi zvikaramba vachakwidza nyaya yavo kumutungamiri wenyika, VaRobert Mugabe. Mutauriri wekambani iyi, Muzvare Heather Madombwe, varamba kutaura zvakawanda pamusoro penyaya iyi vachiti vakuru vakuru vekambani iyi pamwe nekomiti yevashandi vane nhaurirano dzavari kuita dzakanangana nekugadzirisa zvichemo zvevashandi ava. Kambani iyi ine vashandi makumi manomwe. Nyaya dzaita seidzi dziri kuwanda munyika sezvo zvinhu zviri kuramba zvichiipa munyaya dzehupfumi uye makambani akawanda ari kuderedza mari dzinotambirwa nevashandi kana kutotadza kuvabhadhara kwenguva yakareba. Svondo rapfuura vashandi vekambani yeCAPS Holdings vakavharira vakuru vekambani iyi mumahofisi avo kwemaawa akawanda vachida kubhadharwa mari dzavo dzemihoro idzo vasina kuwana kwemwedzi makumi maviri yapfuura.",Vashandi veZimbabwe Agricultural Show Voratidzira
"Public Accounts Committee is worried by Sakunda Holdings’s failure to testify during Parliament’s enquiry into more than US$5 billion unauthorized expenditure in 2017 and 2018. MC - Komiti yeparamende inoongorora mashandisirwe emari yehurumende, yePublic Accounts Committee, nhasi yashora kuita kwekambani yeSakunda Holdings nekutadza kumira pamberi payo kuti ipindure mibvunzo pamusoro pekunonzi kusashandiswa zvisina mvumo kwemabhiriyoni mashanu emadhora muna 2017 and 2018 emari yeCommand Agriculture. Kambani yeSakunda Holding yakabhadharwa mari inodarika bhiriyoni remadhora pamakore maviri aya uye nhasi yange ichifanira kupa humbowo kukomiti yePublic Accounts iyo inotungamirirwa naVaTendai Biti kuti yakabhadharwa sei uye kuti mari iyi yakashandei. Asi vanoona nezvekufambiswa kwebasa mukambani yeSakunda VaMberikwazvo Chitambo, vanyora tsamba kukomiti iyi vachiti, mukuru wekambani yavo anove zvekare chimwe chipangamazano chemutungamiri wenyika VaEmmerson Mngangagwa, VaKudakwashe Tagwirei, vanoda kuzopa humbowo pachavo asi vange vasingakwanise kuuya sezvo vange vari kunze kwenyika. VaChitambo vakumbira komiti iyi kuti inyore mubvunzo yainoda kubvunza VaTagwirei vachiti izvi zvichaita kuti pavanouya kuzosangana nekomiti iyi vasatore nguya yakareba. Asi VaBiti nekomiti yavo vashora kuita kwaVaChitambo, VaTagwirei nekambani yavo yeSakunda vachiti zvavaita izvi kusvora nekuzvidza paramende. VaBiti vanoti kana Sakunda iri kambani yemandorokwati inofanira kupa hombowo hunodiwa neparamende zvisinei nekuti VaTagwirei varipo here kana kuti kwete. Vati vave kutarisira kuti Sakunda iuye kuparamende kuzopa humbowo nemusi weChishanu zvisinei nekuti VaTagwirei varipo here kana kuti kwete. Mukuru wesangano reZimbabwe Democracy Institute, Doctor Pedzisayi Ruhanya, vaudza Studio 7 kuti VaTagwirei vanozvidza paramende nekuti vanoshanda nevakuru vakuru muhurumende. Vaenderera mberi vachiti komiti yaVaBiti inofanira kuburitsa pachena huwori hwese hunonzi huri kuitwa kuti vanhu vazvionere kuti hurumende haisi kurwisa huwori sekutaura kwainogara ichiita. Vanoongorora nyaya dzehupfumi vakazvimirira, VaMasimba Manyanya, vaudza Studio 7 kuti hapana chinoshamisa pane zvinonzi zviri kuitwa naVaTagwirei vachiti ndosaka hupfumi hwenyika hwapara. Hatina kukwanisa kubata VaTagwirei parunhare kuti tinzwe divi ravo pane zvavari kupomerwa izvi. VaBiti vazivisawo kuti nemusi weChishanu vachanzwawo kubva kumunyori webazi rezvemari,VaGeorge Guvamatanga, nevamwe vakuru vakuru mubazi iri. Zvichakadai VaBiti nekomiti yavo vazivisa kuti kambani yeFert, Seed Grain kana kuti FSG yave kuzopawo humbowo kukomiti yavo musi wa22 Mwedzi mushure mekunge komiti yatora danho rekuti kambani iyi isungwe nenyaya yekuzvidza paramende. FSG yakabhadharwa mari inodarika mazana matanhatu emamiriyoni emadhorwa muna 2017 na 2019 pasina mvumo yeparamende sezvinotarisirwa pamutemo pakushandiswa kwemari dzehurumerumende. Mamwe makambani achapa humbowo musi uyu anosanganisira, Pedstock neCroco Motors. Komiti iyi ichapedza ongororo yavo nekubvunzurudza kambani yeGrain Marketing Board musi wa25 mwedzi uno. Kwemwedzi mitatu yapfuura, komiti iyi iri kuongorora makambani akawanda zvichetevera gwaro rakaburitswa nemahofisi aAuditor General rinoratidza kuti mari inodarika mabhiriyoni mashanu emadhora yakashandiswa pasina mvumo yeparamende muna 2017 na2018. Komiti yakatobvunzurudza Reserve Bank of Zimbabwe, bazi rezvekurima nemamwe makambani akabhadharwa mari idzi nehurumende. Mari yese iyi yakashandiswa pazvirongwa zveCommand Agriculture nePresidential Input Scheme. Asi vachitaura nebepanhau reHerald, VaGuvamatanga vakati hurumende yainge yapa homwe yecommand agriculture mari inosvika bhiriyoni imwe chete chete kubva muna 2016. Vakara,ba kuti Sakunda yakapihwa mabhiriyoni matatu. Asi izvi handizvo zviri kubuda mukomiti yaVaBiti inoti mari dzakashandiswa dzakawanda uye pane mhute panyaya yekuti mari iyi yakashandiswa sei.",VaBiti Vanoti Komiti Yavo Haisi Kufara neZviri Kuitwa naVaKuda Tagwirei neSakunda
Mutungamiri wenyika VaRobert Mugabe vari kushanya kuRussia uko vakaita musangano nemutungamiri wenyika iyi VaVladimir Putin uye vamwe vanoita zvemabhizimisi. VaMugabe vakakokwa naVaPutin sasachigaro weAfrican Union pamhemberero dzechimakumi manomwe Russia nedzimwe nyika dzakunda Nazi-Germany muhondo yeSecond World War. Asi mutauriri waVaMugabe VaGeorge Charamba vanoti VaMugabe vakabva vatora mukana uyu kuti vataure nevemabhizimisi vekuRussia vachivakurudzira kuti vauye kuzotanga mabhizimisi muZimbabwe. Vamwe vakaita hurukuro naVaMugabe ndevekambani yeGreat Dyke iyo iri kuchera platinum kuMashonaland West. Rwendo rwaVaMugabe rwakonzera mutauro wakanyanya vamwe vachiti nzendo dzavo dziri kungopedza mari vanhu vakawanda vachinonga svosve nemuromo. Asi vaimbova mutevedzeri wegurukota rezvekuburitswa kwemashoko VaBright Matonga vanoti hapana chakapa pane nzendo idzi sezvo Zimbabwe yagara ichishanda zvakanyanya nenyika yeRussia uye zviri kubatsira mukugadzirisa hupfumi hwenyika. Asi imwe nyanzvi munyaya dzezvematongerwo enyika VaClifford Mashiri vanoti VaMugabe havafanire kungofamba vachidzoka nenhava izere mhepo,Rwendo raVaMugabe kuRussia Rwokonzera Mutauro
"Mutevedzeri wemutungamiri wenyika, VaConstantino Chiwenga, vazivisa kuti hurumende yadzinga mabasa vana mukoti vose vari pakuramwa mabasa. Mutevedzeri wemutungamiri wenyika, uye vari mukuru wechimwe chikwata chevashandi vehurumende, VaConstantino Chiwenga, vari kupomera vashandi ava mhosva yekuramba kudzokera kumabasa kunyange hazvo hurumende yakaisa mari inodarika mamiriyoni gumi nemanomwe muhomwe yebazi rezvehutano kuti ibhadhariswe vana mukoti ava. Mugwaro ravaburitsa manheru ano, VaChiwenga vati hurumende yavo yakanga yabvuma kuzadzisa zvichemo zvavana mukoti ava, kunyange hazvo vashandi ava vasina kuona kukosha kwazvo kuitira kubatsira varwere vari mumaoko avo. Vati nekuda kwekusaona kukosha kwebasa ravo vanamukoti ava, hurumende yavo yave kutoona sekunge zvine chekuita nezve matongerwo enyika, zvisisineyi nemashandiro avanamukoti kana mararamiro avo. VaChiwenga vati nekuda kwekuti vadzinga vanamukoti vose ava, hurumende yaronga kuti Health Services Board ipinze mabasa vanamukoti vose vakapedza zvidzidzo zvavo asi vasiri kushanda, uye kudzosa pamabasa vose vanamukoti vakaenda pamudyandigere. Asi munyori mukuru wesangano ravana mukoti, reZimbabwe Nurses association, VaEnock Dongo, vanoti havasati vaudzwa nehurumende kuti vanamukoti vose vadzingwa mabasa, kunze kwekunzwa panhepfenyuro yeZBC. VaDongo vanoti vari kutarisira kusangana nehurumende neChitatu kuti vanzwisise nezvedanho rayo iri. Munyika munonzi mune vanamukoti vanodarika zviuru gumi nezvitanhatu vanga vachishanda vari muzvipatara zvehurumende, avo vanonzi vari pakuramwa mabasa pari zvino. Vanamukoti vakatanga kuramwa mabasa nemusi weMuvhuro vachida kuti vawedzerwe mari dzemihoro, uye kuti mashandiro avo agadziriswe. VaDongo vanoti havana chavakambowirirana nehurumende pane zvichemo zvavo zvose zvavakasvitsa kugurukota rezvehutano, Doctor David Parirenyatwa. Vanoti VaParirenyatwa vakaudza hurumende zvisizvo, izvo zvazoita kuti itore danhu rekuvadzinga basa iri. Studio haina kukwanisa kunzwa divi raVaParirenyatwa panyaya iyi. No media source currently available ",Hurumende Inodzinga Basa Vanamukoti Vari Kuramwa Mabasa
"Mhuri yemushakabvu Lucy Duve, gweta rairwira kodzero dzevanhu nemusi weMuvhuro yakabatana nevamwe vanhu muguta reGweru ichifora mumugwagwa semucherechedzo wekuremekedza mufi pazuva rekupedzisira rekucherechedza mazuva gumi nematanhatu ekurwisa mhirizhonga yemudzimba kana kuti 16 Days of Activism Against Gender-Based Violence. Muzvare Duve vanonzi vakapondwa nemukomana wavo pakunopera kwemwedzi waMbudzi mushure mekunetsana. Vachitaura neStudio 7 pakufora kwaitwa nevemamwe masangano akasiyana-siyana muGweru, Amai Elizabeth Duve vanove amai vemushakabvu Lucy vakati vachiri kurwadziwa zvikuru nekufa kwakaita mwana wavo vachiti havana kumbofungidzira kuti hupenyu hwake hwaizoguma nenzira inorwadza kudaro.\n\nAmai Duve vakatiwo rufu rwemwanasikana wavo runofanirwa kuve dzidziso kune vanhukadzi vakawanda kuti vataure kana vachishungurudzwa murudo kana muwanano. VaOrpheus Marunga vanove babamunini vemufi vakati vari kurwadziwa nenyaya yekuti Tashinga Musonza uyo anonzi ndiye akarova Lucy kusvika afa haazi mujeri uye hapana zvavari kuziva semhuri pakuti achamiswa pamberi pedare riinhi. Musonza akasungwa mushure mekunzi ndiye aive auraya Lucy uyo waainzi aidanana naye, asi akaburitswa muhusungwa mushure memazuva matatatu sezvo zvainzi aive agarisa mumaoko emapusira kupfurikidza nguva inotenderwa pamutemo achinzi aizomiswa pamberi pedare kana mapurisa apedza kuferefeta nyaya iyi zvizere. Studio 7 haina kukwanisa kunzwa kubva kumapurisa kuti Musonza aripi pari zvino asi vamwe vanoziva zviri kuitika vanoti ari mumaoako emauto ekubasa kwake kuThornhill Airbase uko anoshanda. VaDesderius Duve vanove hanzvadzi yemushakabvu vakatiwo havazi kufara nenyaya yekuti Musonza haasati amiswa pamberi pedare vachitiwo zvichavatorera nguva semhuri kuti kurwadziwa kwavari kuita kupore. Sachigaro weWomen’s Coalition of Zimbabwe mudunhu reMidlands Amai Alice Maqatha vati sesangano vari kuchema pamwe chete nemhuri yekwaDuve uye vachaedza nepose pavanogona napo kuti nyaya yekupondwa kwaMuzvare Duve itongwe sezvinokodzera. Musi weMuvhuro ndiwo wekupedzisira pamazuva ekucherechedza mazuva gumi nematanhatu ekudzivirira mhirizhonga inoitwa kuvanhukadzi nevanasikana kana kuti 16 Days of Activism Against Gender based Violence. No media source currently available ",Mhuri yeGweta Rakapondwa kuGweru Inoti Inoda Kuti Nyaya Iyi Itongwe
"Bato reMDC inotungamirwa naVaMorgan Tsvangirai rinoti riri kuita neMugovera misangano miviri yarinoti yakakosha zvikuru. Misangano iyi inonzi ndeyekutarisa pamwe nekutambira zvisungo zvakabuda pamusangano waro wekongiresi wakaitwa mukupera kwaGumiguru. Mutauriri webato iri, VaObert Gutu, vanoti bato ravo richatanga nemusangano weNational Council, iyo ichatarisa mafambiro akaita kongiresi, pamwe nekushara nhengo dzichapinda mu National Executive Committee. No media source currently available Nhengo dzeNational Council dzinobva muhutungamiri hwebato kubva mumatunhu madiki kusvika matunhu makuru pamwe nehutungamiri hwakasarudzwa pakongiresi. Mushure mekudomwa kwenhengo dze National Executive, komiti iyi inotarisirwa kubva yagarawo yodoma vanyori vemapazi akasiyanasiyana vanenge vachimirira bato iri. Musangano uyu ndewekutanga kubva pakaitwa kongiresi iyo yakaona VaTsvangirai vachidzoserwa pachigaro chavo. Vakadzoserwa zvakare pazvigaro vanosanganisira mutevedzeri webato, Muzvare Thokozane Khupe, sachigaro webato, VaLovemore Moyo nevamwe. Akaita rombo rakaipa pakongiresi iyi munyori wezvemisangano, VaNelson Chamisa, avo vakakundwa naVaDouglas Mwonzora pachigaro chemunyori mukuru. Vakaitawo mhanza yakanaka mutauriri mutsva webato, VaObert Gutu. Kongiresi iyi yakavandudzawo bumbiro rebato iro riri kupa mutungamiri webato masimba ekudoma munyori wezvesarudzo kuti ave nhengo ye National Standing Committee.",MDC-T Yoita neMugovera Misangano Miviri Yakakosha
"Imwe nyanzvi mune zvematongerwo enyika, inoti inoona sekunge danho rakatorwa neZimbabwe Electoral Commission, ZEC, rekupa basa rekuwanisa nyika michina inoona mazita anenge abuda ruviri pakunyoresa kuvhota kukambani ye Ipsidy Inc, yekuAmerica, rinogona kunonotsa hurongwa hwegadziriro yesarudzo. Izvi zvinotevera danho rakazotorwawo neimwe kambani yakapiwa kare basa rekuwanisa michina yekunyoresa kuvhota yeBVR, ye Laxton Group Limited yekuChina rekukwira kumatare edzimhosva ichipikisa hurongwa hweZEC hwekutsvaga imwe kambani iyo iripo. Doctor Dendere, avo vanodzidzisa zvematongerwo enyika pa Amherst College, mudunhu reMassachusetts muAmerica, vanoti danho rekutsvaga imwe kambani iri rinogona kutodhurira ZEC sezvo zvichizogona kudya mari yakawanda kuti kambani itsva iyi itange kushanda. Vanotiwo dzimwe nguva kutsvagwa kweimwe kambani uku kunogona kunge kuine chekuita nekushandukawo kwehutungamiri muhurumende, vachiti pada hurumende yaivepo ndiyo yaidyidzana nekambani yeLaxto Group, kana kushandisa hukama hwayo nenyika yeChina. Bepanhau reHerald rinoti ZEC svondo rapera yakapa tender yekuunza munyika michina inokwanisa kuona mazita evanhu vanenge vanyoresa ruviri iyi kukambani ye Ipsidy Inc iri kuNew York kuAmerica, ichiti yaiita izvi nechinangwa chekupeta chirongwa che BVR nenguva kwayo kuitira sarudzo dziri kutarisirwa kuitwa gore rino. No media source currently available ",Kambani yekuAmerica Inowaniswa Basa reKupa Nyika Michina Ine Chekuita neSarudzo
"Munyori anoona nezvekuchengetedzwa kwenyika muMDC Alliance, VaEmmanuel Chimwanda, vashaya. VaChimwanda, avo vaimbove assistant commissioner muZimbabwe Republic Police husiku hwemusi weChishanu. Ari kutaura akamirira mhuri yemufi, uye ari munin’ina wemufi, VaClifford Chimwanda vaudza Studio 7 kuti VaChimwanda vashaya mushure mekurwara kwenguva refu nechirwere cheitsvo. VaChimwanda vati varasikirwa zvikuru semhuri vachiti mukoma wavo ndiye anga achitungamira mhuri kunyange anga ave mune zvematongerwo enyika. Mutevedzeri wemutauriri weMDC Alliance, VaClifford Hlatywayo, vati sebato vari kushushikana zvikuru nekufa kwaVaChimwanda. VaHlatywayo vati chanyanya kuvarwadza ndechekuti VaChimwanda, avo vanove mumwe wevakambove muchipurisa kubuda pachena kupikisa hurumende yeZanu PF, vashaya munyika musati mave nehutongi hwejekerere uhwo hwavairwira. VaChimwanda vakasiya basa muchipurisa vakapinda mune zvematongerwo enyika vakashanda zvikuru nevaimbova mutungamiri weMDC mushakabvu VaMorgan Tsvangirai. Vakazodomwa nemutungamiri weMDC Alliance kuve munyori anoona nezvekuchengetedzeka munyika. VaChimwanda, avo vakamboshanda mukomisheni inorwisana nehuori yeZimbabwe Anti Corruption, vanonyanyozivikanwa nekusunga kwavakaita vaimbove mutungamiri wesangano revakarwa hondo reZimbabwe National War Veterans Association, muchakabvu Chenjerai Hunzvi, avo vakanetsa nenyaya dzekukonzeresa mhirizhonga munguva yekutorwa kweminda kubva kuvachena nekurohwa nekuurayiwa kwakaitwa nhengo dzeMDC kuBikita muna 2000. Panguva iyi VaChimwanda vaive assistant commissioner muchipurisa vachishandira mudunhu reMasvingo. Mutauriri wemhuri yemushakabvu ati VaChimwanda vanonzi vakatarisirwa kuradzikwa kumusha kwavo kwaGutu nemusi weChina. Vanhu vakaungana panhamba 25 Open Way kuSoutherton muno muHarare. No media source currently available ",MDC Alliance Inorasikirwa neGamba Munyaya dzeKuchengetedzwa kweNyika
"Nezuro pasi rose rakabatana mukucherechedza zuva remwanasikana, kana kuti International Day of the Girl Child. Gore rino zuva iri rakanga rakanangana nekuwanisa mwanasikana hunyanzvi mune zvedzidzo, zvikuru munyaya dzehumhizha. Sangano reUnited Nations rinoyambira kuti vanasikana pasi rose vane mikana mishoma kudzidzo, humhizha, pamwe nemasaisai, izvo zviri kuita kuti vasarire shure zvichienzaniswa nevanakomana mukuwana ruzivo rwunoita kuti vagozokwanisa kuwana mabasa. Sangano iri rinotiwo vanasikana vezera rekuenda kuchikoro vanodarika mamiriyoni zana nemakumi matatu pasi rose havasi kuwana dzidzo nekuda kwekumanikidzwa kuroowa vachiri vadiki, hurombo, mabvamuhondo, uye kushaiwa zvikoro zvinokodzera. MuZimbabwe, mutungamiri wesangano rinorwira kodzero dzevanasikana pamwe nemadzimai, reStand Foundation, Muzvare Charlene Chekenya, vanoti vakacherechedza zuva iri kuburikidza nekuparurawo chirongwa chavo chinonzi “Purple Campaign”, icho chinokurudzira kuwaniswa mikana kwevanasikana kuburikidza nekutumbuka semaruva emuti wemuJacaranda. No media source currently available   ",Zimbabwe Yobatana neDzimwe Nyika Kucherechedza Zuva reMwanasikana
"Sangano rakazvimirira rinoona nezverunyararo, reNational Transitional Justice Working Group, kana kuti NTJWG, rinoti komisheni inoona nezvekuregererana munyika, yeNational Peace and Reconciliation Commission, kana kuti NPRC, inofanira kuferefeta kuona kuti ndiyani akaputsa nekuba dombo rekurangarira vafi rakaiswa kuBhalagwe, Kezi, ku Matabeleland South, panzvimbo yakavigwa vamwe vanhu vakapondwa munguva yeGukurahundi kubva muna 1983 kusvika 1987. Mauto eFifth Brigade akadzidziswa hondo neNorth Korea ndiwo akapomerwa mhosva yekuponda vanhu ava.Musi wa25 Chivabvu vanhu vekuKezi nesangano reIbhetshu Likazulu, vakabatana naIshe Fuyane, vakaisa dombo rekurangarira vakapondwa ava asi dombo iri rafuma rabiwa. Vanhu vanosvika zviuru makumi maviri vanofungidzirwa kuti vakafa muhondo munguva yeGukurahundi iyo vaive mutungamiri wehurumende, mushakabvu Robert Mugabe, vakati yaive nguva yekupenga. Mutungamiri wenyika, VaEmmerson Mnangagwa, avo vaive gurukota revasori munguva iyi, vakati nyaya iyi inofanira kuzeyiwa pachena asi vanorwira kodzero dzevanhu vanoti hapana zvinobatika zvavaita kupodza maronda evanhu vekuMatabeleland neMidlands. Hatina kukwanisa kubata sachigaro weNPRC, VaSelo Nare, sezvo vange vasiri kudaira nharembozha yavo. Asi tabata vanoona nezvekufambiswa kwemabasa nemitemo muNational Transitional Justice Working Group, VaWilbert Mandinde. No media source currently available ",Dombo Rakaiswa paGukurahundi Memorial Center Rinobiwa
"Mutungamiri webato rinopikisa reMovement for Democratic Change, VaMorgan Tsvangirai, vanoti sangano reZimbabwe Electoral Commission kana kuti ZEC rinonzi rave kushanda zvekare nesangano reUnited Nations Development Program, UNDP, mukugadzirisa zvinhu zvine chekuita nesarudzo dzemuna 2018. Pamusangano wakashevedzerwa svondo rapera neZEC wekuti mapato ari munyika agare pasi achizeya hwaro hwunofanirwa kuitwa mukugadzirisa zvinhu kuitira kuti munyika muitwe sarudzo dzisina mutauro, sangano re UNDP muZimbabwe rakakokwawo neZEC kuti ripindewo mumusangano uyu. Asi bato re Zanu-PF harina kupinda mumusangano uyu. Hatina kukwanisa kubata mumiriri weUnited Nations muZimbabwe, VaBishow Parajuli, kana sachigaro weZEC, Amai Rita Makarau, kuti tinzwe mativi avo panyaya iyi. Vaviri ava havana kudaira runhare patavafonera. Kunyange hazvo tisina kuwana divi reUnited Nations, sangano iri riri kutsvaga munhu anoita basa rezvesarudzo muZimbabwe pari zvino. Asi hukama hweUnited Nations neZimbabwe hwuri zinyekenyeke. Muna 2000 United Nations yakaramba kuongorora sarudzo dzemunyika ichiti Zimbabwe yaisada kuti inyatsoita basa rainoita kune dzimwe nyika rekuongorora sarudzo pasina zvirehwa rehwa. Muna 2013 Zimbabwe yakakumbira United Nations mari inosvika mamiriyoni mazana maviri nemakumi maviri nemashanu yekuita sarudzo nereferendamu asi nekunetsana mari iyi haiina kuuya. United Nations yakati yaida kutumira chikwata chainoona mashandisirwo emari iyi asi Zimbabwe yakati sangano iri rainge roda kupindira zvakanyanya munyaya dzeZimbabwe. Asi nyaya dzekuvandudza mitemo yesarudzo dziri kuramba dzichinetsa zvapa kuti mapato anopikisa aumbe mubatanidzwa weNational Electoral Reform Agenda kana kuti Nera. VaTsvangirai vanoti kana pasina kuwirirana panyaya yesarudzo, zvinonetsa kugadzirisa matambudziko akatarisana nenyika. No media source currently available  ",United Nations Yoshanda neZEC paNyaya yeSarudzo
"Bato reZanu-PF neChitatu rakaita kuita musangano wePolitiburo pamuzinda waro weZanu-PF Headquarters muHarare. Nhepfenuro yeZBC inoti mutungamiri webato, uye vari mutungamiri wenyika, VaRobert Mugabe, vakati hapana nhengo yebato inofanira kuenda kumatare kana isiri kuwirirana nezvakaitwa nebato. VaMugabe vakataura mashoko aya mushure mekunge vaiona nezvekufambiswa kwemabasa mubato, VaDidymus Mutasa, nevamwe vati havasi kutambira zvakabuda kukongiresi yakaitwa muna Zvita. VaMutasa nevamwe vavo vari kuronga kuenda kumatare. Asi magweta anorwira kodzero dzevanhu anoti hapana chinomisa VaMutasa nevamwe vavo kuenda kumatare. Vamwe mubato reZanu-PF vanoti VaMutasa vanofanira kudzingwa mubato vachipomerwa mhosva yekushora vakuru vebato. Nyaya iyi yainge ichifanira kuzeyiwa asi zviri kunetsa nekuti imwe nhengo yekomiti iri kuongorora nyaya yavo, uye vari mutungamiri weWomens League, Amai Grace Mugabe, havasati vadzoka kuzororo mushure mekuoparetwa kunyika dzekumawirira. Munyori wevechidiki muZanu PF, VaPupurai Togarepi, vakaudzawo Politiburo kuti vachiri kuda rubatsiro rwekuti vakwanise kuitira VaMugabe bhavhudhe. Bhavhudhe raVaMugabe ririko musi wa 21 Kukadzi, uye mhemberero dzichaitirwa kuVictoria Falls. Vachitaura nezvehupfumi, vanoronga mabasa mubato, VaSaviour Kasukuwere, vakati vanhu vanofanira kubatana mubato kuitira kuti chirongwa cheZIMASSET chibudirire. Hatina kukwanisa kubata mutauriri weZanu-PF, VaSimon Khaya Moyo, avo vanzi vange vachiri mumusangano uyu. Nyanzvi munyaya dzezvematongerwo enyika, uye vachitungamira sangano reZimbabwe Democracy Institute, VaPedzisayi Ruhanya, vanoti nyaya yekuti vanhu vanogara pasi kutaura nezvebhavhudhe mucherechedzo wekuti vanhu veZanu-PF havazivi kuti vogadzirisa sei hupfumi hwenyika. No media source currently available ",VaMugabe Vanoti Vari Kupokana Navo muZanu PF Havafanire Kuenda kuMatare
"Mutungamiri wenyika VaEmmerson Mnangagwa vari kutarirwa vhiki rino kuti vaende kuMozambique nekuZambia kuti vanokumbira nyika idzi kuti dzibatsire Zimbabwe nemagetsi. Asi nyanzvi munyaya dzezvehupfumi Muzvinafundo Gift Mugano vari kuyambira kuti uku kunogona kunge kuri kungopedza nguva sezvo nyika idzi dzakabuda pachena kuti dziri kuda mari pamberi sezvo kambani yemagetsi yemunyika yeZESA yave nemakore akawanda ichitatarika kubhadhara zvikwerei kunze. VaMnangagwa vazivisa nezvenzedo idzi mumashoko avanyora mubepanhau reSunday Mail sezvavanoita mavhiki ose. ZESA yakaita chibvumirano neZambia Electrcity Supply Corporation Limited kana kuti ZESCO asi ZESA inofanira kubhadhara madhora mamiriyoni matanhatu nezviuru mazana matatu pamwedzi kana kuti US$6,3 million. Gurukota rezvemahando dzemoto muZambia VaPeter Kapala vakaudza vatori venhau kuti magetsi avari kutengesera Zimbabwe neNamibia ari kubva pagwenya reKafue Gorge. ZESA inotiwo yakaita chibvumirano chekutenga magetsi anosvika 300 megawatts neHydro Cahora Bassa yekuMzambique. Sachigaro weZESA VaSydney Gata vakazivisa mutsamba kuvakuru vemakambani emigodhi kuti havachakwanise kuvawanisa magetsi sezvo Zkambani yavo iri kutadza kubhadhara zvikwereti kuSouth Africa, Zambia neMozambique. ZESA inoda mari inosvika mamiriyoni gumi nemanomwe kana kuti US$17 milllion pamwedzi kuti itenge magesti kunze. Vanhu nemakambani emunyika vanonzi vane chikwereti kuZESA chinosvika mamiriyoni makumi matanhatu nemaviri kana kuti US$62 million. No media source currently available ",VaMnangagwa Vonanga kuZambia neMozambique Kuno Kwereta Magetsi
"Mamwe madzimai ane chirwere chegomarara anoti vakawana mukana wekurapwa chirwere ichi pachena kuMbuya Nehanda Hospital paParirenyatwa. Izvi zvinotevera michina nemishonga yakauya navana Chiremba vakabva kuChina. Amai Dorry Chinyadza Gangasha ndemumwe wemadzimai vange vachirapwa pachena. Amai Chinyadza Gangasha, avo vanogara kumusha weDzivarasekwa Extension, vanoti vanofara zvikuru sezvo ivo vagara vasina mari yekurapwa chirwere chegomarara rechibereko. Amai Mavis Chirara mumwe wevacharapwa vatendawo zvikuru vanobatsira hurumende mukuedza kurwisa chirwere chegomarara icho chinonzi munyika muno chiri kuuraya vanhu vanosvika chiuru chimwe nemazana mashanu pagore rega rega. Chiremba wepaParirenyatwa, Doctor Ndabaningi Simango, vanoti michina yavakawana kubva kuChina inoshandiswa kunyika dzakabudirira mukudzivirira chirwere chegomarara rechibereko kuti chisadzika midzi. Vanoti hurongwa uhu huchabatsira kubvisa hupenyu hwemadzimai munjodzi. VaSimango vanotiwo chipatara cheParirenyatwa change chiine michina mishoma huye vari kufadzwawo kuti mamwe madzimai ari kubatsirikana pasina muripo. Munyori musangano re Zimbabwe Association of Doctors for Human Rights, Dr Evans Masitara, vanoti kunyange hazvo zvichifadzwa zvikuru kuti kune madzimai ari kuwana rubatsiro pachena, chinosuwisa inyaya yekuti izvi ndezve nguvashoma. VaMasitara vanoti zvakakosha kuti hurumende iwanise vanhukadzi mikana yakawanda yekuongororwa gomarara kuburikidza nekuwedzera zvipatara zvinoongorora nekurapa chirwere ichi. Mumagwaro akabuditswa neZimbabwe Cancer Registry zvinoratidza kuti mugore ra2014 pavanhu zviuru mazana manomwe vakabatwa nechirwere ichi, vanhu zviuru zvina nemakumi matatu ane vanomwe vaive madzimai. Gomarara rechibereko ndiro raive pamusoro pemamwe magomara kubata madzimai. Zvipatara zvehurumende zvinovheneka pamwe nekurapa chirwere chegomarara munyika zviviri chete, Parirenyatwa Hospital iri muHarare, pamwe neMpilo Hospital ku Bulawayo. Vana chiremba vekuChina ava vari paMbuya Nehanda, Parirenyatwa kwemasvondo maviri vachibatsira madzimai kuongorora nekudzivirira chirwere chegomarara vakabatana nana chiremba vepachipatara ichi. No media source currently available   ",China Yobatsira Zimbabwe neMichina neMishonga yeKurapa Chirwere cheGomara
"Bato reMDC-T rinotungamirwa naVaDouglas Mwonzora rinoti riri kupa kusvika kupera kwemwedzi uno waGunyana kunhengo dzeparamende nemakanzuru dzichiri kubato reMDC Alliance rinotungamirirwa naVaNelson Chamisa kuti dzinge dzabva kubato iri dzichienda kuMDC-T, kukundikana kwadzo dzinozodzingwa muzvigaro izvi. Vachitaura neStudio 7 neSvondo mushure memhemberero dzekucherechedza kusvitsa makore makumi maviri nemaviri bato reMDC raumbwa, sachigaro veMDC-T, VaMorgen Komichi, vakati bato ravo rave kuzotora matanho akakodzera ekudzinga vose vasiri kushanda naro. VaKomichi vanoti nhengo deparamende nemakanzura ava vakapinzwa muzvigaro izvi neMDC-T uye vari kuwana zvinhu kubva kuparamende kana kumakanzuru, izvo zvavari kuzoshandisa mukurwisana neMDC-T, kwete kusimudzira bato iri. Vanoti bato ravo rakatoisa nhme iri kutenderera nematunhu ose ichiudza makanzura, mameya pamwe nenhengo dzeparamende kuti vakomana nevasikana, nzira yatiri kufamba nayo sebato ndeiyi neiyi, vachiti vakatora danho iri nekuti vamwe vaiti havasi kuwapa gwara rekutevera. Asi mutevedzeri wemutauriri weMDC Alliance, VaClifford Hlatywayo, vanoti mashoko aVaKomichi aya mashoko emunhu asina zvekutaura, akatsamwa, mashoko ekuti pfungwa dzinenge dzasvika pamuganhu. VaHlatywayo vanoti bato ravo harishamiswi nezviri kurongwa kuitwa neMDC-T izvi, vachiti ibato rinoziva kuti harina vanoritevera nekudaro rave kushandisa nzira dzeZanu PF dzekutyisidzira vanhu. Asi vanoti sebato revanhu havana nguva yekumanikidza vanhu kuti vavatsigire sezvo vachiziva kuti MDC-T neZanu PF vari pamubatanidzwa wekuda kuputsa MDC Alliance. No media source currently available No media source currently available      ",MDC-T Yoyambira Kuti Ichadzinga Nhengo dzeParamende dzeMDC Alliance muKupera kwaGunyana
"Dzimwe nhengo dzesangano reWomen of Zimbabwe Arise, kana kuti Woza, dzambochengetedzwa nemapurisa mu Harare neChitatu mushure mekuratidzira kwadzaita paparemende dzichitsutsumwa nekunyombwa kwakaitwa vanhu verudzi rwechiKalanga nemutungamiri wenyika, Va Robert Mugabe. Nhengo dzeWoza dzanga dzichidarika mazana mashanu dzaratidzira dzichitsoropodzwa kwakaitwa maKalanga naVa Mugabe. No media source currently available Varatidziri ava, avo vanga vakatakura mapepa ane zvinyorwa zvakasiyana-siyana zvichitsoropodza mashoko aVa Mugabe, vaimba kwemaminitsi mashomanana mapurisa ndokuuya kuzovazvindikita. Zvimwe zvezvinyorwa izvi zvanga zvakanzi ""Hatidi kusarurana kwemarudzi mu Zimbabwe"". Mumwe wevaratidziri ava, Amai Tambudzai Manangazira, vati havasi kufara nemashoko akataurwa naVa Mugabe mushure memusangano wevatungamiri venyika dziri kuchamhembe kwe Africa kana kuti SADC wakaitirwa mu Harare mukupera kwemwedzi wapera pavakatsoropodza vanhu verudzi rwechiKalanga. Va Mugabe vakati maKalanga ndiwo aikonzera kurwisana kwaiitika ku South Africa kwaidaidzwa kuti xenophobia uye vakati maKalanga aiva matsotsi asina kudzidza zvakakwana kuti vapinde mabasa. Amai Manangazira vati aya haasi mashoko anofanira kutaurwa nemutungamiri wenyika. Mumwe wevaratidziri ava, Muzvare Taurai Nyamanhindi, vati havatarisiri mashoko akadai kubva kuna Va Mugabe vanove mutungamiri weSADC pamwe ne African Union. Muzvare Nyamanhindi vati Va Mugabe munhu anofanirwa kubatanidza vanhu vese vari mu SADC pamwe nemu Africa yose sezvo vari munhu ane chigaro chinoremekedzwa zvikuru. Vati mashoko aVaMugabe anokurudzira kurwisana kwemarudzi pamwe ne xenophobia yakaita ku South Africa. Amai Manangazira vati ivo pamwe nevanoona nezvekufambiswa kwemabasa mu Woza, Amai Jenni Williams, vambochengetedzwa nemapurisa paparamende mushure mekunge vaita munamato wanga uchikurudzira Va Mugabe kuti vadzore mwoyo wavo panyaya yemaKalanga. Vatori venhau vana vambochengetwawo nemapurisa anochengetedza paparamende zvakare kwechinguva vachinzi vanga vasingabvumirwe kuita basa ravo pachiitiko ichi sezvo paramende iri nzvimbo inochengetedzwa. Asi vatori venhau ava vazoregedzwa zvavo vasina mhosva yavazopomerwa. Mushure mekurohwa nekutorerwa mapepa avanga vakatakura, varatidziri ava vazoungana zvakare vakanosiya gwaro renyunyuto kukomisheni inowona nezvekodzero dzevanhu kana kuti Human Rights Commission. Asvitsa gwaro iri kukomisheni iyi uye ari muKalanga, Muzvare Vigilant Lunga, vati hapana munhu akasarudza kuti avemu Shona, muNdebele kana muKalanga saka nokudaro marudzi ese anofanira kubatwa zvakaenzana. Muzvare Lunga vati vavimbiswa ne Human Rights Commission kuti vachasvitsa nhuna dzavo kugurukota rinowona nezvemitemo, Va Emmerson Mnangagwa, vanove zvakare mutevedzeri wemutungamiri wenyika. Zvisinei, vati vaudzwa nevekomisheni iyi Human Rights Commission haina simba rekuongorora kana kuferefeta mutungamiri wenyika. Hatina kukwanisa kutaura naVa Mnangagwa kuti tinzwe divi rehurumende panyaya iyi. Gwaro rasvitswa neWoza kuparamende nekuHuman Rights Commission iri rinoti VaMugabe vanofanira kukumbira ruregerero kuruzhinji rweZimbabwe uye gwaro iri rinoti mashoko avo anogona kukonzera kusagadzikana munyika.",Mapurisa Anorova Nhengo dzeWoza muHarare
"Mumiriri weAmerica muZimbabwe, Ambassador Harry Thomas Jnr, vanoti vanofara chose nezviri kuitwa vechidiki vakapinda muchirongwa cheYoung African Leadership Initiative kana kuti YALI kubvira pachakatanga muna 2014. Vatiwo vachakurudzira hurumende yenyika yavo kuti irambe ichitsigira chirongwa ichi. Vachitaura neStutio7 apo vaparura zviratidzwa zviri kuitwa nevechidiki vakapinda muchironga cheYALI kana kuti Mandela Washington Fellowship kubva muna 2014 apo chakatangwa, VaThomas vati YALI ndechimwe chezvirongwa zvinofadza chose pazvirongwa zvese zvinotsigirwa nehurmende yavo muZimbabwe. VaThomas vati kunyange hazvo paine tarisiro yekuti rutsigiro rwemari kunyika dzekunze rungangoderedzwa nehurmende yavo ivo vacharwa vamire kuti chirongwa cheYALI chienderere mberi. Vati zviratidzwa zveYALI EXPO zvinoratidza hunyanzvi hune vana veZimbabwe, zvichapera mangwana uye vachashandisa izvi sehumbowo wekusimbisa kuti hurumende yavo irambe ichitsigira chirongwa ichi. No media source currently available  Vakapinda muchirongwa ichi kubvira muna2014 vari kuratidza hunyanvzi hwavo pamwe nezvavari kuita mumasangano kana kugadzira mukambani avo zvichitevera hunyanzvi hwavakawana pachirongwa cheYALI. VaGolden Maunganidze avo vanodzidzisa zvidzidzo zvekutapa nhau paGreat Zimbabwe University zvakare vachidhinda bepanhau re TellZim kuMasvingo vanoti chirongwa ichi chakavabatsira zvikuru mubasa ravo rekutapa nhau nekufambisa mashoko. VaMaunganidze, avo vakapinda muchirongwa cha2016, vati basa ravo rabudirira zvikuru nekuda kweruzivo rwavakawana pachirongwa cheYALI. Vaive muchirongwa che 2015, VaTawanda Kembo, vati YALI yakavavhura pfungwa dzavo uye vakatotanga kambani yavo yeBitifinance iyo yave kubatsira vanhu kubhadhara mari kunze kwenyika vachishandisa mhando yemari inonzi maBiticoin. Muzvare Irene Chikumbo vanoshandira kambani yeUdugu. vanoti vakawana hunyanzvi munyanya dzemabhizimisi apo vakapinda pachirongwa ichi muna 2014, uye vabatsira vechidiki vanodarika mazana maviri mukutanga kana kusimudzira mabhizimisi avo. Vanorwira kodzero dzevanhu, VaTerry Mutsvanga, avo vakapinda muchirongwa ichi gore rapfuura vatiwo pavakabva kuAmerica vave kugadzira mifananidzo inoratidza kutyorwa kwekodzero dzevanhu nemakambani anochera zvicherwa munharaunda dzavo. Vechidiki vanodarika zana nemakumi masere vapinda pachirongwa ichi uye gore rino pane makumi matanhatu nemumwe vari kuenda kuAmerica pasi pechirongwa ichi munguva pfupi inotevera. Chirongwa ichi chakatangwa naVaBarrack Obama nechinangwa chekupa hunyanzvi munyaya dzehutungamiri nemabhizimisi kune vechidiki vekuAfrica.",Ambassador Thomas Vorumbidza Chirongwa cheYALI
"Sangano reUnited Nations rinoona nezvechikafu pasi rose, reWorld Food Program, kana kuti WFP, rinoti veruzhinji vanogona kuziya nenzara munzvimbo dzakawanda munyika kana rikashaya mari rariri kuda kupa vanhu ava chikafu. Vachitaura nevatori venhau muHarare, mutevedzeri wemukuru weWFP, kana kuti Assistant Executive Director, Muzvare Valerie Guarneri, avo vanga vachishanya munyika, vati vanhu vakawanda munyika vakatarisana nenzara yakakomba sezvo mvura isina kunaya zvakanaka mwaka uno, kubudikidza nekushanduka kwemamiriro ekunze. Muzvare Guarneri vati sangano ravo riri kushoterwa nemari inodarika mamiriyoni zana emadhora ekuAmerica kuitira kuti rikwanise kupa chikafu vanhu vakatarisana nedambudziko renzara, zvikurusei kumaruwa. Muzvare Guarneri vati kunyange WFP iri kubatsira mhuri dzemudhorobha dziri kutambudzika nemari yekuti dzitenge chikafu, chave kunetsa ndechekuti kuti zvinhu zviri kukwira mitengo zuva nezuva zvave kuita kuti mari yavari kupa vanhu ava kuti vabatsirikane, isakwane kutenga zvakawanda. WFP iri kupa madhora ekuAmerica mapfumbamwe pamunhu mumadhorobha pavanhu vanenge vaonekwa kuti havakwanise kuzviraramisa. Mumiriri weWFP muZimbabwe, VaEddie Rowe, vati kana vemasangano anobatsira pamwe nevanhuwo zvavo vakakwanisa kuvapa mari yavari kuda, vanogona kusvitsa chikafu kuvanhu mamiriyoni mana nezviuru zana kusvika vanhu vakohwa. Vanhu vanosvika mamiriyoni manomwe nemazana manomwe ezviuru vanoda rubatsiro rwechikafu muZimbabwe. Pavanhu vari kukwanisa kubatsirwa nechikafu neWFP munyika yose, panosera paine mamiriyoni matatu nemazana matanhatu ezviuru vanofanirwa kunge vachibatsirwa nechikafu nehurumende pamwe nemamwe masangano anobatsira asiri WFP. Gurukota rezvekurima, VaPerrance Shiri, vati sezvo mvura isiri kunaya zvakanaka zvinoita kuti nyika ive nenzara, varimi vanofanira kurima mbesa dzisingade mvura yakawanda kuitira kuti vagokwanisa kukohwa. Asi mumiriri weNorton muparamende, VaTemba Mliswa, vati hurumende inofanira kubhadhara varimi zvakafanira zvinoita kuti vaite basa ravo nemazvo kuitira kuti vanhu vasaziye nenzara. Nyanzvi munyaya dzekurima dzinoti Zimbabwe haisati yambotarisana nenzara yakaita seye rwendo rwuno, uye dzinotarisira kuti huwandu hwevanhu vachada rubatsiro gore rino huchakwira kudarika pahuri pari zvino sezvo vanhu vakawanda vachatadza kuita goho rakanaka. No media source currently available  ",WFP Yopemha Zvakare Mari Inodarika Mamiriyoni Zana eMadhora ekuAmerica
Kanzuru yeHarare yazivisa padandemutande rayo reTwitter kuti ichambomira kupa vanhu mvura kwemazuva maviri kutanga nezuro ichiti haina kukwanisa kuwana mumwe mushonga wekuchenesa mvura wealminum sulphate uye nechlorine gas. Kanzuru yati iri kuyedza kugadzirisa dambudziko iri nenguva yayatara. Vanoona nezvekufambiswa kwemabasa mune rimwe sangano revagari reCombined Harare Residents Association kana kuti CHRA VaRuben Akili vaudza Studio 7 kuti nzvimbo zhinji muHarare hadzina mvura. Vatiwo vanhe vave kubhadhara mari kuti vawane mvura kubva kune vane zvibhorani. VaAkili vati nyaya yekusvibisa mvura inoyererera kuenda kuLake Chivero inopa kuti zvidhure kuchenesa. Vatiwo kanzuru inofanira kupihwa mari dzayo dzebudiriro yematunhu kana kuti devolution kwete kuti gurukota rezvematunhu VaJuly Moyo vave ivo vanoona kuti mari iyi yashanda sei. Izvi vati zvinozopa kuti kanzuru itadze kupa vanhu kodzero yekuwana mvura yakachena No media source currently available,Kanzuru yeHarare Yovhara Mvura neKushaya Mishonga yeKuichenesa
"Gweta riri kumirira mhuri yekwaDzamara richishanda ne Zimbabwe Lawyers for Human Rights, VaShar`on Hofisi, vanoti mapurisa haana kunyatsojekesa zvikonzero zvaari kurambidzira mhuri iyi kuti ipinde mumigwagwa ichi cherechedza nguva yapedzwa naVaItai Dzamara vatsakatika. Mhuri yemurwiri wekodzero akapambwa akatsakatika gore rapera, VaItai Dzamara, yakwirira mapurisa kumatare zvichitevera danho remapurisa rekuti hurongwa hwemusi weChitatu hwekucherechedza kusvitsa gore kwaVaDzamara vapambwa, husaenderere mberi. Gweta riri kumirira mhuri yekwaDzamara richishanda ne Zimbabwe Lawyers for Human Rights, VaShar`on Hofisi, vanoti mapurisa haana kunyatsojekesa zvikonzero zvaari kurambidzira mhuri iyi kuti ipinde mumigwagwa ichi cherechedza nguva yapedzwa naVaItai Dzamara vatsakatika. VaHofisi vanoti mapurisa ari kungoti hurongwa uhu hunogona kuvhiringa kodzero dzevamwe vanhu, nekudaro haufanirwe kuitwa. Vanoti nyaya iyi yakwidzwa zvechimbichimbi nekudaro ichanzwikwa neChipiri masikati naJustice Clement Phiri. Mhuri yekwaDzamara mwedzi wapfuura yakanga yazivisa mapurisa nezvehurongwa hwekurangarira VaItai uhu kuburikidza netsamba yaitsanangura nezvehurongwa hwavo. Asi zvinonzi yakazoshamiswa kunzwa mukupera kwesvondo mapurisa oti havafanirwi kuenderera mberi sezvo zvaive mutsamba yavo zvakanga zvisingapindirane nemutemo wePOSA. “Pasi pebumbiro remitemo yenyika, mapurisa anongoziviswa chete, kwete kukumbirwa mvumo,” VaHofisi vanodaro. Vanoti nekuona kwavo dare richaita kuti mhuri iyi neshamwari dzayo dzinosanganisira vemachechi nevemapato evzematongerwo enyika vaenderere mberi zvisina kumbunyikidzwa nemapurisa. Asi vanoti kana zvakanga zvazoendawo nepamwe zvekuti dare rinotsigira mapurisa, mhuri yekwaDzamara inenge isina rimwe danho kunze kwekuungana pamba payo yoita munamato ipapo. No media source currently available ",VekwaDzamara Vokwira Matare Sezvo Vakanyimwa Mvumo neMapurisa Yekufora
"Masangano manomwe emudunhu reSADC ari kusangana kumucheto wemusangano we SADC Ordinary Summit wechimakumi nemana, akabuda nezuro negwaro rine zvaanoti kutyorwa kwekodzero dzevanhu muZimbabwe pamwe nezvaanoda kuti zviitwe mukugadzirisa matambudziko aya. Gwaro iri rakasvitswa kuhurumende yeZimbabwe, kusangano reSADC pamwewo nekusangano reAfrican Union. Masangano anoti re Zimbabwe Human Rights NGO Forum, reSouthern Africa Human Rights Defenders Network, reHuman Rights Institute of South Africa (South Africa), reCenter for Democracy and Development (Mozambique), re DITSHWANELO - Botswana Centre for Human Rights (Botswana), re Malawi Human Rights Defenders Coalition (Malawi) pamwe nere Chapter One Foundation (Zambia), akabatana ose mukunyora gwaro iri. Hurumende yeZimbabwe iri kupomerwa mhosva yekutyora kodzero dzevanhu, asi mutungamiri wenyika, VaEmmerson Mnangagwa, pamwe nebato reZanu PF vanoramba kuti munyika muri kutyorwa kodzero dzevanhu, vachiti mashoko evanhu vari kuda kusvibisa zita renyika. Mukuru weZimbabwe Human Rights NGO Forum, Doctor Musa Kika, vanoti chakaita kuti vanyore gwaro iri ndechekuda kuburitsa pachena matambudziko avari kusangana nawo muZimbabwe pamusoro pekodzero dzevanhu. No media source currently available ",Masangano emuSADC Anosvitsa kuSADC Summit Gwaro reNyunyuto Pane Zviri Kuitwa neHurumende yaVaMnangagwa
"Mufundisi wekereke yeWisdom Church International, VaMazvarirashe Mabugu, vanoti vakawana mukana wokutendeutsa mutungamiri weMDC, VaMorgan Richard Tsvangirai, vasati vaenda kuSouth Africa kunorapwa chirwere chegomarara icho chakatora hupenyu hwavo. VaMabugu vanoti vakafonerwa naVaTsvangirai kuti vazoita navo zvidzidzo zveshoko raMwari kumba kwavo kuHighlands muHarare, vasati vaenda kuSouth Africa. VaMabugu vanoti VaTsvangirai vaiva nemoyo wakazaruka kushoko raMwari uye munhu akange akazvininipisa kuvanhu vose, uye kuti vanhu vabatane munyika. Mufundisi Mabugu vanoti VaTsvangirai munhu aida kuti munhu wese muZimbabwe ave nerusununguko. Mufundisi Mabugu vanoti VaTsvangirai vaiva munhu akashinga zvokuti pavakaenda kuSouth Africa kunorapwa, vaive nechokwadi chekuti vaizokwikwidza musarudzo uye vachikunda. Mutumbi waVaTsvangirai unonzi ucharadzikwa kumusha kwavo kuBuhera. No media source currently available ",Mufundisi Mubugu Votaura Pamusoro peZvidzidzo zveBhaibheri Zvavaiita naVaTsvangirai
"Vanachiremba vasangana nhasi pachipatara cheParirenyatwa muHarare vakatenderana kuenderera mberi nekuramwa mabasa kunyangwe hazvo dare reLabour Court rakavati vange vadzokera kumabasa nhasi. Musangano uyu waitwa mangwanani anhasi navanachiremba vachiti vange vachida kupangana mazano kuti votora gwara ripi. Mumwe chiremba, Dr Rumbidzai Jamba vati vachangomirira kuona danho richatorwa nehurumende asi vakati havatombotyi chero vakanzi mabasa apera Vakafanobata chigaro chemutevedzeri wesangano ravanachiremba reZimbabwe Hospital Doctor’s Association kana kuti ZHDA, Doctor Masimba Dean Ndoro vati vanachiremba havana kukwanisa kuenda kubasa nekuda kwekuti havana mari. Mashoko aya atsinhirwa nevakafanobata chigaro chemunyori wesangano reZHDA iri Doctor Tawanda Zvakada. Kunyangwe hazvo vanachiremba vazhinji pamusangano uyu vanga vachikurudzira hutungamiriri hwavo kuti husakwidze nyaya yavo kudare repamusoro vachiti havaoni matare achipa mumwe mutongo wakasiyana, Doctor Ndoro vati vachazeya nyaya iyi nemagweta avo vowona danho ravangatora. Kunosvikira varwerwe pachipatara cheParirenyatwa kwanga kuine vanhu vashoma avo vanga vachiti vave nenguva vakamirira vanachiremba. Mumwe mukoti ataura neStudio 7 asina kuda kudomwa nezita atiwo vana chiremba vari pabasa vashoma zvikuru. Vanachiremba vakatanga kuramwa mabasa musi wa 3 Gunyana vachiti havana zvikwanisiro zvinoita kuti vaende kumabasa. Vamwe vanachiremba vakuru vaive vasara pamabasa vakakandawo mapadza pasi China chesvondo rapera vachinyunyutawo nenyaya dzemihoro pamwe nemamiriro akaita zvinhu muzvipatara. Parizvino vanachiremba vari muzvipatara vakabva kuzvipatara zvemauto nevamwe kabva kunyika dzakaita seCuba neSouth Korea vakauya munyika makore maviri apfuura. Health Services Board ndiyo yakakwidza nyaya iyi kuLabour Court ichida kuti vanachiremba vanzi vadzokere kumabasa. Studio 7 yatumira mibvunzo kuHealth Services Board kuti tinzwe zvichaitwa nekusawirirana kuripo asi tanga tisati tawana mhinduro pataenda kumhepo. Vanoona nezvekuburitswa kwemashoko mubazi rezvehutano Dr Donald Mujiri vaudza Studio 7 kuti vachazotaura nevatori venhau vanyatsodorongodzakuti zvinhu zvange zvakamira sei muzvipatara zvose. No media source currently available  ",Gakava Pakati peHurumende naVanaChiremba Roramba Kupera Zvosiya Varwere Vari paMhene
"Munyori mukuru mubazi rezvemukati menyika, VaAaron Nhepera vaburitsa mashoko anoyambira masangano ezvenhau pamwe neveruzhinji kuti vasaburitse manyepo pamusoro pehutano hwevakuru-vakuru vehurumende, vachiti kuita kwakadai kunokanganisa kugadzikana kwenyika. Mugwaro ravo, VaNhepera vati vari kunyanya kutsoropodza mashoko avanoti emanyepo ekuti vateveredzeri vemutungamiri wenyika, VaConstantino Chiwenga naVaKembo Mohadi vose vari kurwara neCovid-19, uye kuti VaChiwenga vakatomhanyiswa kuChina kunorapwa. Hurumende yakashoropodzawo vamwe vakuru vemakereke vanonzi vari kukurudzira nhengo dzavo kuti dzisabaiwa nhomba yekudzivirira Covid-19, iyo inonzi ichapinda munyika mumazuva mashoma anotevera. Asi vanoongorora zvematongerwo enyika, VaRejoice Ngwenya, vanoti kusavepo kwemashoko anoburitswa nehurumende pamusoro pehutano hwevakuru vehurumende ndiko kunozokonzera kuti vatori venhau pamwe neveruzhini vanyore pamwe nekutaura nezvavanenge vachinzwa, izvo zvinozopikiswa nehurumende. VaNgwenya vanoti hurumende inofanirwa kutaura kuti vakuru-vakuru ava varipi, kwete kungoburitsa mashoko ekuramba asina humbowo, vachiti kune dzimwe nyika hurumende inotooita misangano nevatori venhau vachizivisa veruzhinji mamiriro anenge akaita zvinhu. “Ukaona hurumende ichingovhunduka kana zvichinge zvangonzi eeh, mukuru wenyika adai, pane zvinenge zvisingabudi mushe. Hurumende ngaiite chido chekuburitsa mazwi, chekuburitsa mashoko,” vanodaro VaNgwenya. Mutauriri wemutungamiri wehurumende, VaGeorge Charamba, vakazivisa mazuva mashoma adarika kuti VaChiwenga vakanzi nemutungamiri wenyika, VaEmmerson Mnangagwa, vakati VaChiwenga vambonozorora. Panyaya yevakuru vemakereke vari kukurudzira nhengo dzavo kuti dzisatora nhomba yekudzivirira Covid-19, VaNgwenya vanoti zvakashata kuti vakuru ava vatsvage mbiri nekuudza vanhu mashoko asiriwo, kunze kwemamwe makereke emapositori agara anozivikanwa kuti haatore mishonga. Asi vanoti vakuru ava kunyange ivo vasingade mishonga iyi, vanofanirwa kukurudzira nhengo dzavo dzinoda zvadzo kuti dzibaiwe nhomba idzi. No media source currently available ",Hurumende Yoyambira Venhau neVeruzhinji Pamusoro peKuburitsa Mashoko eHutano hweVakuru muHurumende Ainoti Manyepo
"Gurukota rinoona nezvekudyidzana nedzimwe nyika nebudiriro musangano reEuropean Union VaNeven Mimica vakashanyira Zimbabwe nemusi weMuvhuro vakaita musangano nemutungamiri wenyika VaEmmerson Mnangagwa nemamwe makurukota avo. VaMimica vakasimbaradza nyaya yekuti kudyidzana pakati peZimbabwe neEU kuchasimbaradzwa chete kana Zimbabwe yaita sarudzo dzakachena gore rino. Vamwe vakapinda mumusangano uyu vanosanganisa mumwe mutevedzeri wemutungamiri wenyika Retired General Constantino Chiwenga, vakamirira gurukota rezvekudyidzana nedzimwe nyika VaSimon Khaya Moyo, uye chipangamazano chavamnangagwa VaChris Mutsvangwa. VaMimica ndiye munhu mukuru mukuru muEU kutanga kushanyira Zimbabwe kubva zvakatemerwa vamwe vakuru vehurumende zvirango muna 2002. Vatiwo pane chimwe chikwata kubva kuEU chichange chiri munyika munguva pfupi inotevera. VaMimica vanotiwo EU ichabatsira Zimbabwe munyaya dzezvehutano nebudiriro nemari inosvika mamiriyoni makumi maviri nemasere ekuAmerica. Nyanzvi munezvematongerwo enyika vachidzidzisa paArmhest College ku Massachussets muAmerica, Doctor Chipo Dendere vanoti kudidzana kweZimbabwe neEU kwakakosha zvikuru. No media source currently available  ",Mukuru weEU VaMimica Voshanyira Zimbabwe Vachikurudzira Sarudzo Dzakachena
Gavhuna weRBZ Doctor John Mangudya nhasi vari kutarisirwa kuparura hurongwa negwara rekufambiswa kwemari kana kuti Monetary Policy Statement. Nyanzvi munyaya dzezvehupfumi dzinoti zvinhu zviri kuramba zvichioma munyika nekudaro VaMangudya nevamwe vari muhurumende vanofanira kuuya nenjere dzinenge dzamambo Soromoni kuti nyika ibude mukanwa mamupere mairi. Vamwe vakuru muRBZ vaudza Studio 7 kuti VaMangudya vachabata nyaya dzakaita sekushomeka kwemari mumabhanga. Kubhadhara zvikwereti zvine Zimbabwe kumabhanga akaita seWorld Bank neAfrican Development Bank. Kudzorwa kwemari munyika nevamwe vemabhizimisi vainge vaiburitsa munyika nemukoto. Vanonzi vachabatawo nyaya dzezviwanikwa uye nzira dzekusimudzira maindustry nekudzikisa huwandu hwezvinhu zvinotengwa kunze.,VaMangudya Voparura Hurongwa Hwekushandiswa kweMari Nhasi
"Vanachiremba vakuru vabatana navanachiremba vadiki mukuratidzira vachizivisa hurumende kuti havasi kuzoshanda kuzvipatara zvehurumende pamwe nekumasejari kwavo kusvika mumwe chiremba anonzi akapambwa neMugovera awanikwa. Doctor Peter Magombeyi, avo vakafanobata chigaro chemutungamiriri weZimbabwe Hospital Doctors Association, vanonzi vakapedzisira kuonekwa neMugovera vasati vapambwa kubva pamba pavo kuBudiriro muHarare. Vana Chiremba varatidzira vachifamba kubva pachipatara cheParirenyatwa kusvika pedyo nemahofisi emutungamiriri wenyika VaEmmerson Mnangagwa uko vamiriri vavo vazonosvitsa tsamba yenyunyuto mushure mekunge mapurisa arambidza mhomho yese yaana chiremba kuti isvike kumahofisi emutungamiriri wenyika. Vachitaura neStudio 7, mumwe chiremba anove nyanzvi muzvirwere zvevana, Doctor Bothwell Mbuvayesango, vanotsidza kuti hapana munhu wavari kuzorapa kana Doctor Magombeyi vasina kuwanikwa. Doctor Mbuvayesango vanoti izvi ndizvo zviri mutsamba yenyunyuto yanosiiwa kumahofisi emutungamiriri wenyika. Doctor Mbuvayesango vanotiwo zvinokatyamadza kuti munhu angatorwa zvinechisimba nekuda kwekungotaura kuti mari iri kutambirwa nanachiremba haisi kukwana. Mumwe zvekare chiremba mukuru, Doctor Felicity Gumbo vanoti vanga vari pakuratidzira apa senzira yekuratidza hurumende kuti vanachiremba vakuru vari kutsigira vanachiremba vadiki mune zvavari kunyunyuta nazvo, kusanganisira kutsakatika kwaDoctor Magombeyi pamwe nemari shoma dziri kutambirwa navanachiremba. No media source currently available Imwe nhengo zvakare yesangano reZimbabwe Hospital Doctors Association, Doctor Tapiwa Mungofa, avo vanoshanda paHarare Central Hospital apo paishandawo Dr Magombeyi, vanoti vasiya tsamba yenyunyuto kumahofisi emutungamiriri wenyika uye vachange vachizoendesa tsamba yenyunyuto iyi kune mamwe mapazi ehurumende. Vanotiwo kana Doctor Magombeyi vasina kuwanikwa hapana basa richabatwa navanachiremba. Doctor Norman Matara veZimbabwe Association of Doctors for Human Rights vakurudzira hurumende yaVaMnangagwa kuti izadzikise zvainotaura zvekuti inoremekedza kodzero dzevanhu. Vanoti hurumende ikasakurumidza kugadzirisa nyaya yekutsakatika kwaDoctor Magombeyi zvichaunza kusagadzikana munyika. Muzinda weAmerica muZimbabwe vazivisawo padandemutande reTwitter kuti kubva muna Ndira wegore rino vanhu vanosvika makumi mashanu vatorwa zvechisimba kubva mudzimba dzavo, uye hapana ati ambosungwa nenyaya idzi. Muzinda uyu wakakurudzira hurumende kuti itore matanho nekukasika. Gurukota rezvehutano Doctor Obadiah Moyo nezuro vakati bazi ravo riri kushungurudzikawo nekushaikwa kwemumwe mushandi waro uye vari kuita zvese zvavanogona kuti Doctor Magombeyi vawanikwe. Mugwaro rakabudiswawo nemapurisa, mutauriri wemapurisa Assistant Commissioner Paul Nyathi vakatiwo kushaikwa kwaDoctor Magombeyi kwakamhangarwa kumapurisa ekuBudiriro.",VanaChiremba Vanoratidzira Vachinyunyuta neKupambwa KwaDoctor Magombeyi
"Hurumende inoti yakatyamadzwa nedanho rakatorwa nemutungamiri weAmerica, VaDonald Trump rekuwedzera zvirango zvakatemerwa nehurumende yeAmerica vamwe vakuru muhurumende nemubato reZanu PF uye makambani anodyidzana nehurumende. Vachinyora mugwaro ravaburitsa, gurukota rezvekudyidzana nedzimwe nyika, VaSibusiso Moyo, vanoti havana zvavo kushamiswa nezvaitwa neAmerica izvi. Asi VaMoyo vanoti kunyange hazvo America yatora danho iri, haita kutangawo yatarisa divi rekuti Zimbabwe yasvika papi nematanho ayo ekuvandudza zvematongerwo enyika, zveupfumi pamwe nezvemitemo kubva hurumende yaVaEmmerson Mnangagwa yapinda pachigaro muna 2017. Vanoongorora zvematongerwo enyika vari nhengo yeZanu PF, VaGadzira Chirumhanzu, vanoti zvagara zvinozivikanwa kuti America inoda kuzviita mukoma wenyika dzose pasi rose nekuti Zimbabwe yakatora minda yevachena ichipa kuvatema. VaChirumhanzu vanoti iyo America iri kuuraya vanhu mune dzimwe nyika mairi kurwa dzihondo dzayo asi hapana kana matanho airi kutorerwa ezvirango. Gweta rinorwira kodzero dzevanhu, uye vari mukuru weHuman Rights Watch kuchamhembe kweAfrica, VaDewa Mavhinga, vanoti havana kushamiswa nezvaitwa neAmerica izvi, sezvo hurumende yaVaMnangagwa isina kutevera zvivimbiso zvayo zvekuti ichagadzirisa zvinhu munyaya dzekodzero dzevanhu. VaMavhinga vanoti hurumende yakambenge yatambira zvakabuda muongororo yakaitwa nekomisheni yevaive mutungamiri weSouth Africa, VaKgalema Motlanthe, zvekuti mauto ane chekuita nekuurayiwa kwevanhu, asi iye zvino yave kuzviramba, unove munongedzo wekuti haina kumira pachokwadi. No media source currently available  ","Danho reAmerica reKuwedzera Zvirango neGore Roshoropodzwa neVamwe, Vamwe Vachiritambira"
"Matare atanga kunzwa nyaya dzenhengo dzeMDC-T uye vamwe vanorwira kodzero dzevanhu vakasungwa gore rapera vachipomerwa mhosva dzine chekuita nekuratidzira kusafarira hurumende yemutungamiri wenyika, VaRobert Mugabe, pamwe nekusamira zvakanaka kwakaita zvinhu munyaya dzezvehupfumi. Matare atanga kunzwa nyaya dzenhengo dzeMDC-T uye vamwe vanorwira kodzero dzevanhu vakasungwa gore rapera vachipomerwa mhosva dzine chekuita nekuratidzira kusafarira hurumende yemutungamiri wenyika, VaRobert Mugabe, pamwe nekusamira zvakanaka kwakaita zvinhu munyaya dzezvehupfumi. Vamwe vakasungwa inhengo dzedare reparamende dzinosanganisira VaFani Munengami naAmai Ronia Bunjira. Vamwe vanorwira kodzero dzevanhu vanosanganisira VaPromise Mkwananzi, VaStern Zvorwadza, mufundisi Phillip Mugadza nevamwe. Asi vamwe vakasungwa gore rapera vana vanoti Muzvare Lynette Mudewe veZimbabwe Activists Alliance, VaDirk Frey, VaAlvin Takavada naVaElvis Mugari vakaendesawo kumatare mukuru wemapurisa, vaaugustine chihuri, vachiti kusungwa kwavakaitwa gore rapera kwainge kusiri pamutemo. Vana ava vakasungwa vachiratidzira kuti mumwe mutevedzeri wemutungamiri wenyika, VaPhelekezela Mphoko, vabude muhotera yeRainbow Towers yavaigara vachiti vainge vasati vawana imba yakakodzerana nechimiro chavo. Vana ava vanoti vanoda mari inosvika zviuru gumi nezvinomwe zvemadhora. Nemusi weMuvhuro imwe nyaya yevanhu makumi manomwe nevana vakasungwa musi wa4 Chikunguru 2016 pakuratidzira kwakavharisa maguta akawanda kuchitungamirwa neve Hash Tag This Flag neveTajamuka hakuna kuzoenderera mberi mudare ramejastiriti sezvo vachuchusi vati vanoda nguva yekuunganidza humbowo. Gweta revanhu ava richishanda nesangano reZimbabwe Lawyers for Human Rights, VaTrust Maanda, vanoti vachuchusi vakauya vasina kugadzirira musiwa 31 Ndira vachikumbira dare kuti riti vanhu ava havana mhosva. No media source currently available    ",Matare Otanga Kunzwa Nyaya dzeVakasungwa Mukuratidzira Gore Rapera
"Mutungamiri weSouth Africa, VaCyril Ramaposa, vakumbira ruregerero kuvanhu vanga vari kuNational Sports Stadium pamusoro pemhirizhonga iri kuita kunyika kwavo vachiti vane hurombo nezvakaitika sezvo zvisingaenderane nezvinhu zvaidiwa nevaimbove mutungamiri wenyika, VaRobert Mugabe, pamwe nevamwe vatungamiri vakaita saVaNelson Mandela. Vachitaura kuNational Sports Stadium mushure mekusveveredzwa nevanhu, VaRamaposa vati zvakaitika kunyika kwavo hazvina kunaka uye hazvisi zvinhu zvakarwirwa nevatungamiriri vakaita saVaMugabe. VaRamaphosa vati South Africa inyika isingavenge zvizvarwa zvedzimwe nyika dzemuAfrica vachiti nyika idzi dzakabatsira South Africa apo yaive panguva yakaoma. Veruzhinji vazofarira mashoko aVaRamaphosa mushure mekunge vakumbira ruregerero nekuda kwemhirizhonga iri kuitika kuSouth Africa. VaCris Mutsvanga ndemumwe weavo vafara chose nekuda kwezvaitwa naVaRamaphosa. Munyori mubazi rezvekuburitswa kwemashoko, VaNick Mangwana, vaudza Studio 7 kuti vanokudza zvikuru zvaitwa naVaRamaposa. VaRamaphosa, mumwe wevatungamiri venyika dzemuAfrica vanga vari kuNational Sports Stadium. Mutungamiri weKenya, VaUhuru Kenyatta, varumbidza VaMugabe nebasa guru ravakaita pakusungura Zimbabwe neAfrica. Vamwe vanga vari pahurongwa uhu vanosanganisira vaimbovc mutungamiri weGhana, VaJerry Rawlings, VaKenneth Kaunda vekuZambia, VaOluseguni Obassanjo vekuNigeria nevamwe. Mutumbi waVaMugabe unotarisirwa kuenda kumusha kwavo kwaZvimba mangwana uye ndivo gamba rezana nemakumi matatu neshanu richaradzikwa paNational Heroes Acre, asi zuva richaitwa izvi harisati razivikanwa. Pane magamba gumi nemaviri echidzimai akaradzikwa paHeroes Acre anosanganisira mukadzi waVaMugabe wekutanga, Amai Sally Heyfron Mugabe. Zvichakadai VaMangwana vati VaMugabe vachavigwa muguva repamusoro soro rinonzi Musoleum iro rave kugadzira nehurumende paHeroes Acre. VaMangwana vati madzishe nemhuri yaVaMugabe vakatotara guva raVaMugabe, uye mutumbi waVaMugabe uchazovigwa muguva iri kana rapera kugadzirwa. VaMangwana vati ijana remhuri kuchengeta mutumbi apo guva raVaMugabe rinenge richigadzirwa. VaMangwana vati hurumende ndiyo ichabhadhara zvese zvichaitwa pakugadzirisa guva raVaMugabe. Nyanzvi munyaya dzekuchengeta zvitunha dzinoti zvinokosha madhora ekuAmerica makumi mashanu kana kudarika kuchengeta chitunha pazuva. No media source currently available ","Mutungamiri weSouth Africa, VaCyril Ramaphosa, Vanokumbira Ruregerero"
"Vaimbova mutevedzeri wemutungamiri wenyika Amai Joyce Mujuru voparura gwaro rine zvinangwa zvesangano ravo zvinonzi nevamwe munongedzo wekupinda munyaya dzezvematongerwo enyika. Vana vechikoro vashoma ndivo vanonzi vadzokera kuchikoro pavhurwa zvikoro nhasi nekuda kwekuomerwa kwevabereki nehupenyu. Imwe shoroma yekunigeria VaAliko Dangote yotumira zvipangamazano zvayo kuZimbabwe kuzogadzirisa nyaya yekupihwa mapepa ekutanga mabhizimisi. Muchirongwa cheLivetalk cheThe Youth Connection na 8:30 pm tiri kutarisa nyaya yekuvhurwa kwezvikoro. Iyi ndiyo misoro yenhau dzedu dzanhasi...Munokwanisa kunzwa nhau dzedu dzanhasi nekutibata pa 909 am, 4930, kana pa 12080, ne 15460 kilohertzs pa shortwave kana pafacebook page yedu yeVoa Shona. No media source currently available ","Misoro yeNhau Dzanhasi - Chipiri, Gunyana, 08, 2015"
"Mutungamiri webato rePeople’s Democratic Party, Va Tendai Biti, vanoti hurumende yeZanu PF inogona kubviswa chete kana mapato anopikisa akabatana kuitira kuti atorere bato riri kutonga masimba. Mutungamiri webato rePeople’s Democratic Party, Va Tendai Biti, vanoti hurumende yeZanu PF inogona kubviswa chete kana mapato anopikisa akabatana kuitira kuti atorere bato riri kutonga masimba. VaBiti vatiwo izvi zvinoita chete kana pachinge pagadziriswa mitemo yose inobata sarudzo. Vachitaura nevatori venhau muHarare, Va Biti vati vabvumirana sebato kuti vasimbaradze nyaya yekuti nhaurirano pakati pemapato anopikisa hurumende dzisimbaradzwe pamberi pesarudzo dzemuna 2018. No media source currently available Kunyange hazvo Va Biti varamba kutaura zvakawanda nenyaya yenhaurirano idzi, vane ruzivo nezviri kuitika muchivande pakati pebato ravo, MDC-T, People First inonzi inotungamirirwa naAmai Mujuru iyo isati yaparurwa pamwe nemamwe mapato, vanoti pane chinangwa chekuda kuti mapato ose atsigire munhu mumwe chete achamisidzana naVa Mugabe musarudzo dzemuna 2018. Zvichakadai, VaBiti vati sebato vari kuda kuti mitemo yose inobata nyaya dzesarudzo ivandudzwe vachiti komisheni inowona nezvekufambiswa kwesarudzo ye Zimbabwe Electoral Commission, ZEC, iri kunonoka pagadziriro yayo yesarudzo idzi. Va Biti vati sebato vachanyora mutemo wesarudzo wavanofunga kuti ndiwo unofanira kushandiswa munyika wozeyewa nevemapato anopikisa pamwe nevemasangano anoshanda akazvimirira. Vati ZEC inofanira kutotanga izvozvi kunyoresa vanhu vachavhota musarudzo dzemuna 2018 kana pachizoshandiswa zvigunwe kana biometric voting system musarudzo idzi. Asi nyanzvi munyaya dzezvematongerwo uye vari mutungamiri wesangano reCoalition Against Corruption, Va Terry Mutsvanga, vati havawone hurumende yeZanu PF ichivandudza mitemo inobata sarudzo pamberi pesarudzo dzemuna 2018 pakatariswa makakatanwa ari muZanu PF pari zvino. Hatina kukwanisa kutaura nemutauriri weZanu PF, Va Simon Khaya Moyo, kuti tinzwe mafungiro ebato ravo panyaya yekuvandudzwa kwemitemo inobata sarudzo iyi. Mapato makuru anopikisa akaita seMDC yaVa Morgan Tsvangirai, MDC yaVa Welshman Ncube, pamwe ne PDP anoti haasi kuzokwikwidza musarudzo idzi kana mitemo yose inobata sarudzo isati yaitwa. Va Biti vati vari kushikanawo zvikuru nekusamira zvakanaka kwakaita zvinhu munyaya dzehupfumi zvikurusei nyaya yenzara. Zvichakadai, Va Tsvangirai avo vanga vachifanira kuita musangano nevatori venhau pamuzinda webato ravo vakanzura musangano uyu vachinzi vaenda ku South Africa zvechimbi-chimbi. Asi hatisati taziva kuti vaenda kunoitei ku South Africa kwacho. Mutauriri wavo, Va Luke Tamborinyoka, vati pane zvamukira mumakumbo kunyange hazvo vasina kutaura kuti chii chaizvo. VaTsvangirai vanga vachifanirwa kutaura pamusoro pemamiriro akaita zvinhu munyika, pamire bato ravo panyaya iyi, uye kuti nyika ingafambira mberi seyi",VaBiti Vokurudzira Mushandira Pamwe Kuitira Kubvisa Hurumende yeZanu PF
"Masangano maviri ekunze nemusi weChina akaisa vaongorori vesarudzo munyika yose achiti zvakakosha kuongorora mafambisirwo achaitwa sarudzo dzemu Zimbabwe kubva panguva ino apo mapato ezvematongerwo enyika ari kutsvaga rutsigiro pamberi pesarudzo dzemwedzi unouya. Vari kutungamira vaongorori vesarudzo ava vachibva kumasangano maviri ekunze anoti International Republican Institute neNational Democratic Institute, VaLarry Garber, vanoti masangano avo atumira vaongorori vesarudzo kumatunhu ose emunyika ayo achatanga basa kubva nhasi kusvikira sarudzo dzaitwa mwedzi unouya. VaGarber vanoti vaongororo vavo vesarudzo ndivanamazvikokota munyaya dzesarudzo vanobva muAfrica, Europe pamwe neNorth America. ""Sarudzo hachisi chinhu chinoitwa musi wekuvhota chete. Zvakakosha kuti vaongorori vesarudzo vaongororewo kutsvaga kuoita mapato rutsigiro pamberi pesarudzo pamwe nekuongorora gadziriro yesarudzo munyika yose."" Zvichakadai, rimwe remapato anopikisa reMDCT inotungamirwa naVaNelson Chamisa rinoti riri kutambira nemufaro kuuya kwevaongorori vesarudzo pachine nguva yekuti sarudzo dziitwe mwedzi unouya. Murongi wemisangano mubato iri, VaAmos Chibaya, vanoti zvakakosha kuti vaongorori vesarudzo vaonewo kutambudzika kwavari kuita kuti hwaro hwesarudzo dzakachena hugadziriswe nehurumende pamwe nekomisheni inoona nezvesarudzo yeZimbabwe Electoral Commission. Nyanzvi munyaya dzezvematongerwo enyika uye vachishanda vakazvimirira, VaVivid Gwede, vanoti chinhu chakakosha chaitwa nemasangano maviri aya kukurumidza kutumira vaongorori vesarudzo. VaGwede vati zvasarira hurumende kuti ione kuti sarudzo dzemwedzi unouya dzive sarudzo dzinotambirika pasi rose kuitira kuti Zimbabwe igokwanisa kudyidzana nedzimwe nyika sezvo vachiti vaongorori vesarudzo ndivo vanotakura mashoko akanaka kana akaipa pamusoro pemafambisirwo anenge aitwa sarudzo. Zvichakadai, VaGarber vanoti vaongorori vavo vesarudzo vachaita basa ravo vasina divi ravakarekera sezvakatarwa pasi pemirawu yeUnited Nations inobata nyaya dzekuongororwa kwesarudzo. Vanotiwo zvakare vachatarisa kuti Zimbabwe ichange ichitevedzerawo zvakatarwa nemasangano akaita seAfrican Union pamwe nesangano renyika dziri kuchamhembe kweAfrica reSADC panyaya yemafambisirwo achaitwa sarudzo vakavimbisa kuti zvose zvavachange vachiita mukuita basa ravo vachange vachitevedzera mitemo yemuZimbabwe. Kuiswa kwevaongorori vesarudzo vachagara munyika kwenguva refu kwaitwa nemasangano maviri aya kunotevera kushanya kwesvondo rimwe chete kwakaita vamiriri vemasangano aya pakutanga kwemwedzi uno avo vakaburitsa mashoko ekuti Zimbabwe inofanira kugadzirisa zvinhu zvakawanda. Zvakanzi zvigadziriswe zvinosanganisira kubuda pachena panyaya yekudhindwa kwegwaro revavhoti kumapato ari kukwikwidza musarudzo, kuburitswa kwenhau dzisina divi radzakarerekera pamwe nekubvisa mauto anonzi nemapato anopikisa ari kuvhundutsira vagari vekumaruwa, kuitira kuti sarudzo dzegore rino dzive sarudzo dzakasununguka. Mutungamiri wenyika VaEmmerson Mnangagwa varikugara vakavimbisa kuti sarudzo dzegore dzichange dziri sarudzo dziri pachena. No media source currently available ",Masangano eKunze Anoisa Vaongorori Vesarudzo muNyika Yose
"Masangano akazvimirira munyika ari kushoropodza bato reZanu PF nekuapomera kwarinonzi rakaita mhosva yekupindira mune zvematongerwe enyika richiti mazhinji emasangano aya achamiswa kushanda munyika. Masangano aya anoti idzi inzira dzebato rinotonga iri dzekuda kumbunyikidza kodzero dzawo uye kuavharira kuti asaite basa rawo rekuva ziso revanhu nekurwira kodzero dzeveruzhinji. Svondo rapera vakafanobata chigaro chemurongi wemisangano muZanu PF, Va Patrick Chinamasa, vakayambira masangano akazvimirira avakati ari kuita zvematongerwe enyika nechinangwa chekuda kupidigura hurumende kuti ari kuzvigokera moto muziso. Asi vamasangano aya vanoti bato riri kutonga iri riri kuvanyepera uye rinoda kuvadzivisa kushandira munyika kuititra kuti vasataure nezvekutyorwa kwekodzero dzevanhu pamwe nezvehuori hwavanoti huri kuitwa nehurumende. Vanoona nezvekufambiswa kwemabasa musangano reCommunity Tolerence and Reconciliation Development(COTRAD), VaZivanai Muzorodzi, vanoti musangano unotonga pamwe nehurumende vari kuvapomera mhosva yenhema senzira yekuda kuvhara masangano anoridza pembe kana kwaitwa huwori nekutyorwa kwekodzero dzevanhu. Mamwe masangano anoti ari kuita basa rekubatsira hurumende munyaya dzebudiriro sezvo vachiuya nezvikanisiro zvinobetsera hurumende painonetseka. Mutauriri wemubatanidzwa wemasangano akazvimirira weCrisis in Zimbabwe Coalition, VaMaervelous Khumalo, vashoropodza VaChinamasa nebato ravo vachiti vari kuvapomera mhosva nekuti sarudzo dzaswedera munyika nekudaro havadi kufumurwa pavari kuita zvakaipa. Studio 7 haina kukwanisa kunzwa kunaVaChinamasa sezvo vange vasingadari nharembozha yavo. Asi mukuru anoona nezvekufambiswa kwemashoko muZanu PF, VaTafadzwa Mugwadi, vatsigira mashoko aVaChinamsa vachiti vemasangano akazvimirira oga vari kufambisa nhema nemanyepo vachishoropodza hurumende, uye vane chinangwa chekubvisa hurumende pachigaro. Mumwe anowongorora nezvematongerwo enyika akarerekera kuZanu PF, VaCharles Munganasa vatsigirawo vabato reZanu PF vachiti masangano ari kuita zvematongerwo enyika kuti apidigure hurumende ariko uye anofanira kuvharwa sezvo ari kutyora mutemo wenyika. Asi sachigaro wesangano rinomirira masangano akazvimiria, reNantional Association of Non-Governmental Organization (NANGO), Muzvare Ronika Mumbire, vati vachazama kuonesana nebato rinotonga iri pamwe nehurumende kuitira kuti vapedze kufungirana sezvo vachishanda nehurumende munyaya dzebudiriro pasina kupinda mune zvematongerwe enyika. Mashoko akayambirwa vemasangano akazvimirira aya akasvitswawo kunhepfenyuro ye Studio 7 naVaChinamasa vachiipomera mhosva imweyo. Asi Studio 7 yakaramba izvi ichiti inoita basa rayo isina kwayakarerekera. Gurukota rezvekufambiswa kwemashoko, Amai Monica Mutsvangwa, vakabudawo pachena kuti zvakataurwa naVaChinamasa hazvina kubva kuhurumende. No media source currently available ",Masangano Akazvimirira Oshoropodza mashoko eZanu PF Ekuti Vari Kupindira Mune Zvematongerwo eNyika
"Varume vashanu vanosanganisira nhengo dzesangano reOccupy Africa Unity Square, avo vakasungwa neChitatu muHarare vakamiswa pamberi pedare nemusi weChishanu vakapihwa mukana wekubhadhara mari yechibatiso. Varume ava, avo vanosanganisira VaPatson Dzamara vanove munin’ina waVaItai Dzamara avo vakapambwa nevanofungiudzirwa kuti vasori gore rapera, VaPride Mkono, VaMakomborero Haruzivshe, pamwe naVaTatenda Mombeyarara, vari kupomerwa mhosva yekuda kuba vachishandisa chisimba pamwe nekuvhiringidza mapurisa kuita basa rawo paaida kuvasunga. Varume ava vari muchikwata chevanhu vanorwira kodzero dzevanhu vari kugara pamwe nekurara muAfrica Unity Square kwemazuva gumi nematanhatu vachiratidzira kusafara kwavo nemamiriro aita zvinhu munyika pamwe nekutyorwa kwekodzero dzevanhu. Gweta revashanu ava, VaObey Shava vaudza Studio 7 kuti vasungwa ava vanzi nemutongi wedare VaVakai Chikwekwe vabhadhare chiuru chemadhora pamunhu wega-wega semari yechibatiso pamhosva mbiri dzavakatarisana nadzo. “Tanga tiri ku court nhasi maclients achitongwa nemhosva mbiri. Yekutanga inonzi robbery, imwe yacho inonzi obstruction of justice or defeating the course of justice kureva kuti vakavhiringidza mapurisa kuita basa ravo,” VaShava vadaro. Asi VaShava vati mari yanzi vasungwa ava vabhadhare nedare yakawandisa zvikuru. VaShava vati pane vamwe vanhu gumi vakasungwawo zvakare nemusi weChina vachiratidzira mu Africa Unity Square, uye vari kutarisirwa kuendeswa kumatare edzimhosva neMugovera.  Zvichakadai, munyori muboka revechidiki reMDCT, VaLovemore Chinoputsa vati bato ratorawo danho rekuti ribatane nevari kuratidzira muAfrica Unity Square vachiti mutungamiri wenyika VaRobert Mugabe vave kufanira kusiya basa. Rimwe bato rapindawo mukuratidzira uku nderePeople’s Democratic Party rinotungamirwa naVaTendai Biti. Imwe nhengo yeboka revechidiki angoti anonzi Elvis atsinhirawo zvataurwa naVaChinoputsa achiti sePDP vachange vachi ratidzirawo vari muAfrica Unity Square kudzamara VaMugabe vabva pachigaro. VaObey Sithole avo vanoshanda nesangano reZimbabwe Informal Sector Organization, vari muchikwata chevechidiki vari kuzvidaidza kuti Tajamuka, vakurudzirawo kuti veruzhinji vauye muAfrica Unity Square vabatane navo kuratidza kusafara kwavo nehurumende yaVaMugabe. VaSithole vati kusungwa kuri kuitwa vamwe vavo hakusi kuzofa kwakavadzorera shure mumafungiro nemaitiro avo. Kuratidzira uku kuri kuitwa siku nesikati kwemazuva gumi nematanhatu zvichi nangana nemusi wa 16 Chikumi, rinove zuva re Day of The African Child. No media source currently available  ",Doctor Dzamara neVamwe Vavo Vanobvisiswa Chiuru cheMadhora seMari yeChibatiso
"Musarudzo dzemaby elections dzakaitwa nezuro, Zau-PF yakunda mumawadhi matatu pamashanu akaitwa kuBinga Ward 20, Mberengwa ward 5 Gweru 4, 5 ne18. Zimbabwe Electoral Commission inoti bato rinopikisa reCitizens Coalition for Change kana kuti CCC rikakunda mumaward maviri. CCC yakakunda kuGweru Ward 4 ne18 Zanu-PF ikakunda kuMberengwa, Binga Ward 20, Gweru Ward 5. Asi sangano rinoongorora sarudzo rakazvimirira reZimbabwe Elections Support Network rinoti kune vanhu vakawanda vaiti havagone kunyora, vamwe vachienda kunzvimbo irsiri iyo uye kwakaitika mhirizhonga kuBinga Ward 6, mumwe munhu akarohwa nevanofungidzirwa kuti vatsigiri veZanu-PF akaendeswa kuchipatara. Aimiririra NCA anotiwo zvekushambadzira zvake zvakabvarurwa. Asi munzvimbo dzakawanda mainge muine runyararo. Nyanzvi munyaya dzevematongerwo enyika VaEarnest Mudzengi vaudza Studio 7 kuti sarudzo dzemuZimbabwe hadzisati dzanyatsosvika pachidanho chekuti dzingadzi dzakachena. Sarudzo idzi dzakaitwa mushure mekunge mutungamiri weMDC-T VaDouglas Mwonzora vadzinga mubato makanzura anofungidzirwa kuti ainge achidyidzana nebato reCCC. ","Zanu-PF Yokunda MumaWard Matatu, CCC Maviri Musarudzo Dziri Kunze neVamwe Dzichiine Mutauro"
"Vanhu vakawanda munyika kusanganisirawo magweta nenyanzvi munyaya dzezvematongerwo enyika vari kushora zvikuru munyori mubazi rinoona nezvemari, VaGeorge Guvamatanga avo vakapihwa zvipo zvakawanda nemumwe muzvinabhizimisi anova zvekare chipangamazano chemutungamiri wenyika VaKudakwashe Tagwirei. Nyanzvi idzi dzinoti zvipo izvi zvakafanana nechiokomuhomwe pachitariswa basa raVaGuvamatanga. VaTagwirei vanonzi vakapa VaGuvamatanga mari inoita zviuru makumi mashanu zvemadhora ekuAmerica kana kuti US $50, 000), pamusoro pendege yekuvaendesa kuUnited Kingdom kunoona mutambo wenhabvu. Izvi zvakaitika apo VaGuvamatanga vakanga vachipemberera zuva ravo rekkuberekwa. Nyanzvi mune zvemitemo, Advocate Thabani Mpofu, vaudza Studio 7 kuti mubati wehomwe yehurumende haafanirwi kutambira mari inobva kumunhu ari kupomerwa mhosva dzehuori. VaTagwirei vakatemerwa zvirango nenyika yeAmerica vachipomerwa mhosva dzehuori. No media source currently available Vanoongorora zvematongerwo enyika vari nhengo yeZANU-PF, Doctor Simba Mavaza, vati kana mutsigiri weZanu-PF akapara mhosva, hazvirevi kuti imhosva yeZanu-PF. Doctor Mavaza vati nyaya iyi inonyadzisa zvikuru, vachiti hurumende inofanirwa kuiongorora zvakadzama. No media source currently available VaGuvamatanga vanoti havo vagara vaine mari dzavo sezvo vakashanda kuBarclays Bank kwemakore akawanda. ",VaKudakwashe Tagwirei Vokonzerazve Mutauro neZvipo Zvavo kuVakuru muHurumende
"Sangano ravanachiremba vanorwira kodzero dzevanhu, reZimbabwe Association of Doctors for Human Rights, rinoti kunyange hazvo mutungamiri wenyika VaEmmerson Mnangagwa vakadoma gurukota idzva rinoona nezvehutano, hurumende nemakanzuru vane basa guru rinofanirwa kuitwa kurwisa chirwere che cholera. Munyori mukuru wesangano iri, Dr Evans Masitara, vanoti zvirwere zviri kuramba zvichidzoka zvinogona kupedzwa naizvozvo hurumende inofanira kuisa nyaya yekuwanikwa kwemvura yakachena mberi kwezvinhu zvizhinji zvinofanirwa kuitwa. “Tirikuona zvirwere zvemanyoka zvakaita se cholera ne typhoid gore negore zvirikuramba zvichitora hupenyu hwevanhu,” Dr Masitara vakaudza Studio 7. “Isu vesangano ravanachiremba vanorwira kodzero dzevanhu tinofunga kuti mugore rakaita sa2018, hatingarambi tichiwana vanhu vanorasikirwa nehupenyu nekuda kwezvirere zvinodzivirika.” Sangano iri rinoshora maitiro ehurumende nemakanzuru mukugadzirisa matambudziko akatarisana nevanhu richiti vanofanira kuisa hupenyu nehutano hwevanhu pamberi. Hurumende mubhajeti yagara ichipa bazi rezvehutano mari shoma zvikuru. No media source currently available  ",VanaChiremba Vanoshora Hurumende neKupararira kweCholera neTyphoid
"Mufundisi vanotungamira sangano reHashtag This Flag, Pastor Evan Mawarire, vamiswa pamberi pedare neChina vachipomerwa mhosva yokuronga zvekupidigura hurumende pamwe nekukurudzira veruzhinji kuti vaite zvemhirizhonga mukuratidzira kwakaitwa svondo rino. Muchuchisi wenyaya iyi, Mirirai Shumba, vaudza dare kuti VaMawarire vakapara mhosva iyi musi wa13 mwedzi uno pmawechete nemutungamiri wesangano rinomirira vashandi pavakabuditsa vhidhiyo yakaiswa paFacebook nepaWhatsapp pamwe Twitter vachikurudzira veruzhinji kuti vagare kudzimba dzavo kwemazuva matatu. Asi rimwe remagweta aVaMawarire, Amai Beatrice Mtetwa, vaudza dare kuti VaMawarire vanofanira kubuditswa muhusungwa izvozvi vacvhiti hapana chikonzero chekuvharira mujeri sezvo vati mapepa ari pamberi pedare haaratidzi kuti VaMawarire vane mhosva yavakapara. Amai Mtewta vati zvakataurwa naVaMawarire muvhidhiyo iyi zvekukurudzira kuti vanhu vagare kudzimba dzavo senzira yekunyunyuta nekutadza kuri kuita hurumende kugadzirisa hupfumi hwenyika hainganzi imhosva vachiti VaMawarire vane kodzero pasi pebumbiro remitemo yenyika yekutaura zvavanoda. Vatiwo kukurudzira kwakaita VaMawarire kuti hurumende ibvise ma bond notes hainganzi imhosva zvakare vachiti matare anogona kuswera mazuva ose achitonga munhu wese munyika sezvo zviri izvo zviri kudiwa nezvizvarwa zveZimbabwe. Muchuchisi ati hurumende ichapa mhinduro yayo neChishanu pane zvataurwa naAmai Mtetwa zvichireva kuti VaMawarire vacharara muhusungwa. VaMawaire vaudza Studio7 vasati vapinda mudare kuti zviri kuitwa nehurumende izvi kuvashungurudza kuri pachena. VaMawarire ndeumwe wevanhu vakawanda vamiswa pamberi pematare vari kupomerwa nyaya dzakasiyana-siyana dzine chekuita nekuratidzira kwakaitika munyika yose kubva neMuvhuro. Vagari vekuEpworth makumi matanhatu nemumwe vanzi nedare vadzoke neChishanu kudare kuzonzwa mutongo wavo pachikumbiro chekuti vatongwe vachibva kudzimba dzavo uye kutanga kwemhosva dzavari kupomerwa dzekuita mhirizhonga, kupisa dzimotokari pamwe nekupwanya kamba yemapurisa. Mutauriri weMDC inotungamirwa naVaNelson Chamisa, VaJacob Mafume, vanoti mutungamiri weboka revechidiki mubato ravo, VaHappymore Chidziva, vanga vachimhanyiswa nevari kufungidzirwa kuti vasori mumsusha weWaterfalls. Studio7 haina kuziva kuti chii chazoitika kuna VaChidziva sezvo nharembozha yavo yanga isiri kupinda. Muaturiri wemapurisa, Senior Assitant Commissioner Charity Charamba, vanoti pane vanhu vanodarika mazana matanhatu vakasungwa munyika yose maererano nekuratidzira kwakaita munyika kubva musi weMuvhuro. Vanhu ava vanosanganisira murongi wemisangano muMDC, VaAmos Chibaya. Amai Charamba vati mapurisa achiri kutambira mashoko ekusungwa kwevamwe kubva kunzvimbo dzakasiyanasiyana munyika kuti agokwanisa kuzopa huwandu hwevanhu vasungwa hwakati tsvikiti. Mamwe mashoko atiri kutambira anoti sachigaro wevechidiki muZanu PF mupurovhinzi yeHarare, VaGodwin Gomwe, varohwa nemasoja mumusha weBudiriro muno muHarare mushure memhirizhonga yavanonzi vaita pane chimwe chitoro chiri muBudiriro makare. Zvinonzi VaGomwe vazoendeswa kumapurisa ekuBudiriro kwakare asi Amai Charamba vati vanga vasati vatambira mashoko aya. No media source currently available ",Vachuchusi Vanoti VaMawarire Vaida Kupidigura Hurumende yaVaMnangagwa
"America yave nemutungamiri wenyika mutsva zvichitevera kutoreswa mhiko kwaVaJoe Biden neChitatu masikati. Izvi zvinotevera kukunda kwavakaita vanga vari mutungamiri weAmerica, VaDonald Trump, musarudzo dzakaitwa muna Mbudzi gore rapera. VaBiden vakasimuka kubva kumba kwavo kudunhu reDelaware neChipiri vachiuuya kuWashington DC vachiti kusarudzwa kwavo kwapinda munhoroondo yenyika. VaBiden vatoreswa mhiko semutungamiri wechimakumi mana nematanhatu kana kuti 46th President. Vachange kvachitungamira nyika kwemakore mana anotevera. Asi kekutanga mumakore akawanda, hapana kunyatsotambidzanwa masimba sezvo VaTrump vari kuramba kutambira zvakabuda musarudzo. Munhoroondo yeAmerica yekugamuchidzana masimba, zvakagumisira kuitwa muna 1869 nevaive mutungamiri wenyika VaAndrew Johnson kuramba kuenda panotoreswa mhiko vainge vasarudzwa kutungamira nyika VaUlysses S. Grant. Pazvakaitika muna 1921 zvakakonzerwa nehurwere hwaVaWoodrow Wilson vakakundikana kuona VaWarren G. Harding vachitoreswa mhiko semutungamiri wenyika. Vachipa pfungwa dzavo pakusavapo kwaVaTrump, nyanzvi munyaya dzezvematongerwo enyika, VaEsau Mavindidze, vati zviri kuitwa naVaTrump zvinongoratidza hunhu hwavo hwekusada kuita zvinotarisirwa kuvatungamiri venyika yeAmerica. Vanhu vashoma vaungana padare reparamende reCapitol Hill pakutoreswa mhiko kwaVaBiden sezvo pari kutyirwa kupararira kwechirwere cheCovid-19. Vakasarudzwa kuve mutevedzeri wemutungamiri wenyika, Amai Kamala Harris, vatoreswawo mhiko vachiva mudzimai wekutanga kuva nechigaro ichi. Kunyange VaTrump vanga vasiri pakugadzwa kwaVaBiden, mutevedzeri wavo, VaMike Pence, vanga varipo nedzimwe nhengo dzedare reparamende dzeRepublican Party. Vamwe vaimbova vatungamiri venyika yeAmerica vanoti VaGeorge Bush, VaBill Clinton, naVaBarack Obama, vanga varipo pakugadzwa kwaVaBiden. Muimbi ane mukurumbira, Lady Gaga, ndiye aimba national anthem uye vamwe vari kuimba ndiJennifer Lopez na Garth Brooks. Mushure mekutora mhiko, VaBiden vapa mashoko kunyika nezvavari kutarisira kuita semutungamiri. Mangwanani anhasi VaBiden nevakuru vebato ravo reDemocratic Party nerinopikisa reRepublican Party vaenda kukereke yeSt Johns Episcopal Church vasati vaenda kuCapitol Hill. Asi VaBiden vakatarisana nemutoro mukuru nekuda kwechirwere cheCovid-19 icho chauraya vanhu vanodarika zviuru mazana mana muAmerica. VaChitaura muWashintgon DC neChipiri manheru, VaBiden vakatenda kuti chirwere ichi chaunza kusuwa. VaTrump nezuro vakatura kunyika mashoko avo ekuoneka asi havana kudoma VaBiden nezita uye havana kutambira kuti ndivo vakakonzera mhirizhinga yakaitwa nevatsigiri paCapitol Hill iyo vari kunzi vakapesvedzera. VaTrump vakataurawo nezvavanoti vakakwanisa kuita mumakore mana avaitungamira zvinosanganisira kugadzirisa hupfumi hwenyika, kusimbisa miganhu yenyika, kuona kuti nhomba yeCovid-19 yagadzirwa nechimbi chimbi nezvimwe. VaTrump vasimuka mangwanani vakananga kuFlorida uko vanenge vave kunogara. Asi vasati vasimuka vaonekana nevatsigiri vavo paAndrews Airforce Base muMaryland vakavimbisa kuti vachadzoka. Vachipa pfungwa dzavo nezvemashoko aya, vanoongorora nyaya dzezvematongerwo enyika, VaPromise Sande, avo vari kuSouth Carolina muno muAmerica, vati VaTrump avo vari kupomerwa mhosva yekukonzera mhirizhonga paCapitol Hill vanogona kurambidzwa kuita zvematongerwo enyika. Vachishandisawo masimba avo ehutungamiri wenyika, VaTrump vakaregerera vanhu zana nemakumi mana nevatatu vanosanganisira chipangamazano chavo VaSteve Bannon, vaimbi Li Wayne naKodak Black asi havana kuzviregerera ivo nemhuri yavo sezvaifungidzirwa nevamwe. Munhoroondo yeAmerica panyaya dzekuona mafungiro evanhu pahutungamiri kana kuti mapolls, VaTrump ndivo chete mutungamiri asina kukwanisa kusvika pakufarirwa nevanhu vanodarika zvikamu makumi mashanu kubva muzana kana kuti 50%. Mushure mekutora mhiko, VaBiden vari kutarisirwa kubvisa mimwe mitemo yakadzikwa naVaTrump vachishandisa masimba avo semutungamiri wenyika kusanganisira munyaya dzekudyidzana nedzimwe nyika, mamiriro ekunze uye kudzivirira kupararira kweCovid-19. No media source currently available  ",VaBiden Vanopinda paNyanga Zviri paMutemo
"Vamwe vakuru vemabhizimisi vari kukurudzira hurumende kuti ivabatsire nemari sezvo zvinhu zvisina kumira zvakanaka nekuda kwechirwere cheCovid-19 chiri kupa kuti vasashande nemazvo. Gore rapera mutungamiri wenyika VaEmmerson Mnangagwa negurukota rezvemari Muzvinafundo Mthuli Ncube vakati hurumende yainge yaisa parutivi mari inosvika mabhiriyoni gumi nemasere kana kuti 18 billion yemunyika kubatsira vemaIndustry. Asi vakawanda vemaindustry vanoti havana kana kobiri ravakaona. Mutungamiri wesangano revashandirwi reEmployers Confederation of Zimbabwe Industries Doctor Israel Murefu vati pari kudiwa mari sezvo zvigadzirwa zvaderera uye kuti vashandi vasarasikirwe nemabasa. Sachigaro weAfrica CEO Roundtable VaOswell Binha vatsinhirawo mashoko aya vachiti mari ine mutero uri pasi inodiwa kuti mabhizimisi akwanise kusimudzira hupfumi hwenyika. Nyanzvi munyaya dzezvehupfumi vachidzidzisa paDurban University of Technology Muzvinafundo Gift Mugano vanoti vemabhizimis vemunyika havazokwanise kukwikwidza nevekunze kana vasina rubatsiro kubva kuhurumende. vati nyika dzakawanda pasi rino dziri kubatsira vemabhizimisi vadzo munguva ino yekurwisa denda reCovid-19. Asi gurukota rezvemaIndustry Doctor Sekai Nzenza vati ongororo yavakaita neConfederation of Zimbabwe Industries yakaratidza kuti maindustry akatosimukira munguva yeCovid-19 vachiti izvi zvakabatsirwawo nemimwe mitemo yehurumende. Kunyange hazvo gurukota rezvemari, Muzvinafundo Mthuli Ncube, vakati vari kutarisira kuti hupfumi hwenyika hukure nezvikamu zvinodarika zvinomwe kubva muzana kana kuti 7,4%, sangano reZimbabwe National Chamber of Commerce razivisa kuti hupfumi huchatodududza kumashure huchienda pazvikamu zviri pasi pegumi kana kuti -10% mugore rino. No media source currently available ",VeMabhizimisi Vokurudzira Hurumende Kuti Iumbe Homwe yeKuvabatsira Munguva yeCovid-19
"Botswana nemusi weMuvhuro yakatumira chikwata chemasoja mazana maviri ane makumi mapfumbamwe nematanhatu ayo achange achishanda ari pasi pesangano remubatanidzwa wenyika dziri kuchamhembe kweAfrica muMozambique reSouthern African Development Community (SADC) Mission. Mauto enyika gumi nenhatu dzemuAfrica ari kutarisirwa kuenda kudunhu reCabo Delgado, kunobatsira Mozambique kurwisa chikwata chinopfurikidza mwero cheAnsar-Al-Sunna icho chinodyidzana neIslamic State kana kuti ISIS. Vachitaura nemasoja aya panhandare yendege yeSir Seretse Khama International Airport vave kuda kusimuka kuenda kuMozambique mangwanani eMuvhuro, mutungamiriri weBotswana, VaMokgweetsi Masisi vati vari kutumira mauto aya sasachigaro webazi rinoona nezverunyararo reSADC Organ on Politics, Defense and Security Cooperation nechinangwa chekuda kuunza kugadzikana mudunhu. VaMasisi vanotiwo zvikwanisiro zvose zvinodiwa kuti zvikwata zvemasoja zvichange zvichishandira muMozambique pasi peSADC Standby Force zvichabva kunhengo dzinoumba gungano iri. Mauto eBotswana aya ari kutarisirwa kunoshanda nemamwe chiuru chimwe chete ekuRwanda ayo akapinda muMozambique masvondo maviri apfuura. Rwanda haisi muSADC asi inoti ndisahwira mukuru weMozambique. Zimbabwe iyo isiri kunyatsobuda pachena nehurongwahwayo inonzi nebepanhau reNewshawks richiti yakatotumira mauto mashoma ane hunyanzvi hwepamusoro soro muna Kurume. Chimwe chizvarwa cheZimbabwe VaNyasha Mugwagwa vaishanda kuPalma vakatourayiwa nevanopfurikidza mwero ava. Studio 7 haina kunzwa divi rehurumende panyaya iyi sezvo gurukota rinoona nezvekudzivirirwa kwenyika, Amai Oppah Muchinguri-Kashiri vati vange vakabatikana sezvo vange vari mumusangano ndookumbira kuti tivatumire mibvunzo iyo yavasina kukwanisa kupindura kusvika taenda pamhepo. Nyanzvi munyaya dzekudzivirirwa kwenyika uye vari mudzidzisi wezvidzidzo zvehondo paUniversity of Botswana, VaDumezweni Ncube vaudza Studio 7 kuti nyika dzatumira mauto adzo kuMozambique kuitira kuti hondo iyi isarambe ichipararira mudunhu. Zvichakadaro, mutungamiriri weMozambique, VaFilipe Nyusi vakazivisa nemusi weSvondo kuti vanopfurikidza mwero mudunu reCabo Delgado vava kudududza. Asi vamwe vanoongorora nyaya dzezvematongerwo enyika vanoti kuwanda kwemauto ari kuenda kunobatsira kuMozambique kungangoita kuti vanopfurikidza mwero ava vatange kurwisa dzimwe nyika dziri mudunhu reSADC. Gungano reSADC riri kutarisirwa kutumira mauto zviuru zvitatu kubva kunyika dzinosanganisira Zimbabwe, Botswana, Angola, Tanzania, South Africa nedzimwewo kunorwisana nevanopfurikidza mwero ava. Vanhu zviuru zvitatu vanonzi vafa muhondo iyi uye vamwe zviuru mazana masere 800, 000 kusanganisira vana vadiki vanonzi vamanikidzwa kuenda muhupoteri. No media source currently available    ",Botswana Yotumira Mauto kuMozambique Kunorwisa Vanopfurikidza Mwero
"Pane kupesana kukuru pakati pemakambani anogadzira mafuta, vamwe vemaindasitiri uye hurumende pamusoro pezviri kuitika panyaya yemafuta zvichitevera chipatapa chakaitika mukupera kwesvondo apo veruzhinji vakatsvaira zvinhu zvaive muzvitoro pachityirwa kuti zvinhu zvichashaikwa munyika. Kupesana uku kwabuda pakati peConfederation of Zimbabwe Industries, CZI,pamwe nesangano re Oil Expressers Association of Zimbabwe, masangano maviri aya achipa muonero wakasiyana. Mukuru wesangano revemaindasitiri, reCZI,VaSifelani Jabangwe, vati maindasitiri, zvikurusei anogadzira mafuta, ane mafuta akawanda uye mafuta akapera zvichitevera kuvhunduka kwakaita vanhu nekuda kwemashoko aibuda paSocial Media. Vatiwo vakatoshamiswa nekukwidza kwakaitwa mutengo uye vati vano gadzira zvinhu havana kukwidza mitengo. Asi sangano re Oil Expressers Association of Zimbabwe ratiwo ichokwadi kuti hapana mafuta anokwanira nyika nepamusana pekuti nhengo dzaro, idzo dzinoda mamiriyoni mashanu emadhora pasvondo kuitira kuti dzigadzire mafuta, dziri kuwana mamiriyoni maviri chete pasvondo izvo zviri kudzitadzisa kugadzira mafuta anokwanira nyika. Mutungamiriri werimwe sangano rinomirira vane zvitoro, reConfederation of Zimbabwe Retailers, VaDenford Mutashu, vati nyaya yepamadandemutande ndiyo yakakonzeresa kuti vanhu vatenge zvinhu zvakawanda kudarika zvavanotenga mazuva ese. Vatiwo vanhu havafaniri kuterera zvese zvinobuda pamadandemutande uye vari kukonzeresa nyonga nyonga vanofanira kusungwa. Asi mumashoko aro kune veruzhinji, sangano reOil Expressers Association rati rinoda mari inoita makumi maviri emamiriyoni pamwedzi kuitira kuti rigadzire mafuta. Sangano iri rati pari zvino riri riri kukwanisa kugadzira mafuta anosvika zvikamu makumi mana nezvina kubva muzana, zvichirevera kuti pane zvikamu makumi mashanu nezvitanhatu kubva muzana zvemafuta zvisiri kugadzirwa. Sangano iri rati izvi zviri kukonzerwa nemari yekunze iyo isiri kuwanikwa nyore. Mutengo yezvinhu zvakaita semafuta yakakwira zvakapetwa kaviri kana kudarika kubvira musi weChishanu kusvika nezuro uye zvakatengwa zvikapera kunyange zvainge zvave kudhura zvakanyanya. Vati Mutashu vati vakaita musangano nemukuru webhanga guru renyika, VaJohn Mangudya, neMugovera pamwe neveCZI uye vavimbiswa kuti maindasitiri ari kutsigirwa nemari uye hapana chinofanira kushaikwa. Asi izvi zvinopesana nesangano re Oil Expressers Association of Zimbabwe iro rinoti dambudziko riripo rinogona kupera kana bhanga guru renyika rikawedzera mari inopihwa makambani anogadzira mafuta, sezvo pachidiwa mari yekunze mukutenga zvimwe zvinhu zvinodiwa mukugadzira mafuta. VaMangudya vakaburitsawo mashoko ekuti nyaya yekuti zvinhu zvichashaikwa ndeyemanyepo uye veruzhinji havafaniri kutetera mashoko akadai sezvo akanangana nekukonzera kuti zvinhu zvisagadzikane munyika. Asi mumwe mugari wemuHarare, VaJonstone Phiri, vati vanotyira kuti zvinhu zvichashata sezvakamboitika muna 2008 saka vanofanira kugara vakagadzirira. Kunyange hazvo VaMutashu vati dambudziko range rakanyanya muHarare, mumadhorobha mazhinji munyika ange aine dambudziko rimwero. Amai Girlie Sibanda, avo vanogara kuGweru, vanoti muzvitoro hamuchina zvinhu zvese zvinodiwa zuva nezuva. Imwe nyanzvi munyaya dzehupfumi uye vakamboshanda mubazi rezvemari, VaMasimba Manyanya, vati zvese zvave kuitika zvinoratidza kuti hupfumi hwenyika hauna kumira zvakanaka. Kanawo nhengo dzeZanu PF dzakaita semumiriri weHarare South muNational Assembly, VaShadreck Mashayamombe, havasi kufara nezviri kuitika uye neMugovera vakataura pamusangano wavakaita vachiti VaMangudya vanofanira kusiya basa. Asi vamwe vakaita semumiriri weNorton, VaTemba Mliswa, vanoti VaMangudya handivo dambudziko asi kuti ibato reZanu PF. Nhengo yekomiti yekomiti yaparamende inoona nezvehupfumi nebhajeti, zvakare vari munyori weanoona nezvehupfmui mubato guru rinokipisa reMDC-T, Doctor Tapiwa Mashakada, vati dambudziko guru riri munyika nderekushaikwa kwemari yekunze. VaMashakada vati nyanzvi dzakatomboedza kubatsira kumutsiridza hupfumi asi izvi zvakaramba uye chave kudiwa chete kushandura hurumende. No media source currently available ",Masangano Opesana Pamusoro peHonzeri yeChipatapata kuZvitoro
"Bato reCitizens Coalition for change riri kupomera Zanu-PF mhosva yekuita mhirizhonga kuMatobo kuMatabeleland South nhasi. Zvinonzi vanhu vakawanda kusanganisira nhengo yeparamende inomiririra Nkulumane VaUcaca Phulu veCCC vakuvara mumhirizhonga iyi. Vatsigiri veCCC vange vachitsvaga rutsigiro muWard 2 muchaitwa sarudzo dzemaby elections. Mamwe madzimai anonzi akumurwa hembe motokari dzikatemwa nematombo. Vamwe vanhu vanonzi havasi kuzivikanwa kuti vari kupi. Hatina kukwanisa kunzwa divi reZanu-PF sezvo mutauriri webato iri VaChris Mutsvangwa vaudza Studio 7 kuti vange vachangopinda munyika kubva kuMozambique vakati tibate mukuru mubazi rezvekuburitswa kwemashoko VaTafadzwa Mugwadi avo vange vasiri kudaira nharembozha yavo. VaMugwadi vaudza Studio 7 kuti CCC ndiyo yaendesa vanhu vasiri vemunzvimbo iyi kunoita mhirizhonga kuMatobo. Asi mutevedzeri wemutauriri weCCC VaOstallos Siziba varamba mashoko aya vachiti Zanu-PF ndiyo yatounza vanhu kubva kune mamwe matunhu kunoita mhirizhonga. Sarudzo idzi dziriko musi wa 22 Gumiguru. Vari kukwikwidzana ndiVaLiberty Nyirongo veZAPU, VaFrederick Siwela of Zanu-PF VaSindiso Ngwenya veCCC. No media source currently available ",Zanu-PF Yopomerwa Mhosva yeKurova Vatsigiri veCCC kuMatobo
"Mutungamiri wenyika, VaEmmerson Mnangagwa, vanonzi vakurudzira vanoita zvemigodhi kuti vatsvage nzira dzekuchera nadzo zvicherwa dzakarongeka dzisingakanganisi nharaunda dzavanenge vachishandira. Nhepfenyuro yeZBC inoti VaMnangagwa vataura mahoko aya kumusangano wemazuva matatu we2022 Chamber of Mines of Zimbabwe wepagore wapetwa kuVictoria Falls. asi mukuru wesangano rinorwira kuchengetedzwa kwezviwanikwa, reCentre for Natural Resource Governance, VaFarai Maguwu, vanoti mashoko emutungamiri wenyika aya akanakana chose asi ivo semutungamiri vanofanirwa kutora matanho anobatika, anoita kuti zvavanenge vataura zvibatike. VaMaguwu vanoti zvakakoshawo zvikuru kuti vanochera zvicherwa vange vachionekwa kuti vasiya nzvimbo dzavanenge vashandira dzakagadziridzwa, vachiti izviri kukundikana kuitwa nekuda kwekuti vazihinji vari kuchera migodhi makorokoza asineyi nekutevera mitemo inosungira kuti nzvimbo dzichengetedzwe. No media source currently available ",Musangano weZvemigodhi Unopetwa kuVictoria Falls Mutungamiri weNyika VaMnangagwa vachikurudzira Kucherwa kweZvicherwa Kwakarongeka
Mutevedzeri wameya weguta reChegutu VaEdward Dzeka vanoti vakapambwa nevanofungidzira kuti masoja nevamwe vanhu vatatu apo vaibva kuKadoma vachienda kuChegutu nezuro manheru. VaDzeka vanoti vakakwira motokari yainge iine musoja avo vakavabvunza kuti sei vachitsigira bato raVaNelson Chamisa vakaratidza kuti havana kugutswa nemhinduro yavo\n\nVanoti vanhu ava vakaramba kuvaburutsa muChegutu vakatanga kuvarova nezvibhakera nemambama.\n\nVanotiwo mumwe weavanoti mauto aya akatanga kuvabata nhengo dzavo dzechirume.\n\nVanoti vakaitwa nhapwa kwemaawa maviri ndokusiiwa vakandwa mumugwagwa umo vakazonhongwa nemunhu ayipfuurawo zvake.\n\nVaDzeka vanoti vaenda kunomhan’ara kumapurisa emuChegutu uye vakanorapwa kuchipatara\n\nMutauriri weMDC-T mudunhu reMashonaland West VaBlessing Mandava vashoropodza zvikuru chitiko ichi vachiti zvinoratidza kuti hurumende iripo ndeyechiuto uye chibvumirano chakanyorerwanwa pasi chekuve nesarudzo isina mhirizhonga hachishande. Hatina kukwanisa kunzwa kudivi remapurisa sezvo mutauriri wemapurisa Senior Assistant Commissioner Charity Charamba vange vasiri kudaira nharembozha yavo. No media source currently available  ,Mutevedzeri waMeya veChegutu Anoti Akapambwa neVaanofungidzira kuti Masoja
"Hurumende yeSouth Africa yaparura chirongwa chitsva chekubatsira zvizvarwa zveZimbabwe zviri kugara munyika iyi kuti zviwane magwaro anozvibvumidza kugara nekushanda zviri pamutemo. Gurukota rezvemukati meSouth Africa, Amai Hlengiwe Mkhize, vazivisa kuti chirongwa cheZimbabwe Special Permit, icho chaive nemakore matatu, chiri kupetwa musi wa21 Zvita gore rino, chichatsiviwa nechimwe chitsva chinonzi Zimbabwe Exemption Permit. Hurongwa hwekunyorera magwaro matsva aya hunonzi huri kutanga musi wa 15 Gunyana huchipera musi wa30 Mbudzi gore rino, uye magwaro aya anenge achitanga kushanda kutanga kwaNdira 2018 kwemakore mana anotevera. Mumashoko avo kuvatori venhau, Amai Mkhize vati zvirongwa zvekubatsira zvizvarwa zveZimbabwe izvi zviri kubatsira zvikuru mukugadzikana kwemukati menyika, uye kufambiswa kwakanaka kwemabasa ekutarisa vauyi. Vatiwo zvinobatsira nyika yavo munyaya dzekuumba upfumi hwenyika sezvo zvichikwezva vanhu vekunze vane hunyanzvi, avo vanozodzidzisawo zvizvarwa zvenyika yavo. Vati vachakwanisa kutambirwa muchirongwa cheZimbabwe Exemption Permit ichi vanhu vanoda kusvika mazana maviri ezviuru vanga vaine magwaro eZPS chete, uye vanotarisirwa kubhadhara mari inoita chiuru chemarhanzi. Mukuru weZimbabwe Exiles Forum, Va Gabriel Shumba, vanoti vafara zvikuru nezvaitwa nehurumende yeSouth Africa. No media source currently available  ",South Africa Inowedzera Makore Mana Chirongwa cheZimbabwe Exemption Permit
"Nyanzvi munyaya dzezvematongerwo enyika dzinoti hurumende yaVaEmmerson Mnangagwa, inofanirwa kuita sarudzo dzakachena kuitira kuti veruzhinji vakoshese kuvhota panguva dzesarudzo. Mashoko aya akabuda pamusangano wekuzeya sarudzo wakaitirwa muHarare neChina. Vachitaura pamusangano wakarongwa nesangano rakazvimiririra reZimbabwe Election Support Network neChina, muzvinabhizimusi huye vari mufundisi, DoctorShingi Munyeza, vakati hurumende inofanirwa kusunungura vanhu kwete kuramba vari nhapwa dzehurumende kuitira kuti vanyatsovhotera vanhu vavanoda. VaMunyeza vakati vazhinji kunyanya kumamisha vanovhotera bato reZanu PF nekuda kwekuti vane zvavanowaniswa nehurumende pachena zvakaita sembeu, zvekudya, nezvimwewo vakati vane mafungiro ekuti vanhu vanozovhotera bato iri kuti vasazosarudzwe mumisha yavanogara vachisiiwa panowanikwa zvemahara izvi. VaMunyeza vakatiwo bato reMovement for Democratic Change rinofanirwa kubuda pachena kuti zvii zvichaitika nekurwara kwemutungamiri wavo, VaMorgan Tsvangirai, sezvo zvoita kuti vamwe vavhoti varase tariro yekunonyoresa kunovhota vachiti pane vari kutarisira kukwikwidza semutungamirir wenyika hapana wavanoona kuti angabudise Zimbabwe mumatope mairi Vari munezvematongerwo enyika, Amai Priscilla Misihairambwi Mushonga, vakati vane tarisiro yekuti vanhu vachavhota gore rinouya vakawanda vachifarira kuchinja kwakaita hurumende. Amai Misihairambwi Mushonga vakatiwo havasisina tarisiro yekuti mutemo ine chekuita nesarudzo ichavandudzwa sezviri kutarisirwa nemapato anopikisa. Amai Mushonga vakati chongodiwa pari zvino kuti vanhu vasarohwe pamwe nekuti vanhu vesevapiwe mukana wekunyoresa nekuzovhota. Gweta uye vari murwiri wekodzero dzevanhu, VaBrian Kagoro, vakatiwo vane chivimbo chekuti vana veZimbabwe vakabatana nemazvo vanomisa vechiuto kuti vapindire munyaya dzesarudzo vachishandisa bumbiro remitemo yenyika. Sangano reZesn rinoti richange richiita misangano yekukurukura nyaya dzine chekuita nesarudzo kamwe chete pamwedzi kuitira kuti vanhu vakwanise kukurukura nezvesarudzo dziri kutarisirwa gore rino. No media source currently available ",Hurumende Youdzwa Kuita Sarudzo Dzisina Mutauro
"Komisheni inopinza vatongi mabasa munyika yeJudicial Service Commission, inonzi nemusiweChina yakasvitsa kudare repamusorosoro reSupreme Court magwaro ayo ekupikisa mutongo wakaturwa nedare reHigh Court musi wa 15 mwedzi uno. Mutongo uyu waimisa kuwedzerwa kwenguva yekushanda kwemukuru wevatongi vematare, Chief Justice Luke Malaba, avo vakasvitsa makore makumi manomwe ekurekwa svondo mbiri dzapfuura. Danho ratorwa neJSC iri rinotevera kuburitswa kwegwaro rizere remutongo wakaturwa nevatongi vedare repamusoro vanoti Justice Happias Zhou, Justice Edith Mushore naJustice Jester Charewa, avo vakanzwa nyaya yekupikiswa kwenguva yekugara pabasa kwaVaMalaba. ",Judicial Services Commission Inopikisa Mutongo weHigh Court paNyaya yaVaMalaba
"Zvimwe zvizvarwa zvemuZimbabwe zvave kukurudzira kuti kuumbwe kwechikwata chevanhu vanofanobata matomhu vachitungamirira nyika kusvika kwaitwa sarudzo kana kuti National Transitional Authority. Zvizvarwa zveZimbabwe izvi, izvo zvinozviti Platform for Concerned Citizens zvakaudza vatori venhau muHarare nemusi weChitatu kuti Zimbabwe yakatarisana nematambudziko makukutu uye akasagadziriswa nyika inogona kutodzika zvakanyanya kuenda kumawere pamwe nekuva nehondo. Zvizvarwa izvi zvinoti sarudzo kana hurumende yemubatanidzwa handizvo zvingagadzirise nyika. Vana veZimbabwe ava vanotiwo kunyangwe VaMugabe vakataura avachasiira matomu pari zvino, hazvigoni kugadzirisa nyika iyo ine hupfumi hwawondomoka, uye zvizvarwa zvakawanda zvisiri kugutsikana nehurumende yavo. Doctor Ibbo Mandaza inhengo yePlatform for Concerned Citizens. Vanoti zvizvarwa zveZimbabwe, vedzisvondo, masangano akazvimirira pamwe nevemapato ezvematongerwo enyika vanofanirwa kugara pasi vosarudza vanhu vangabudise Zimbabwe mumatope mairi kusati kwaiitwa sarudzo. Imwe nhengo yePCC VaBriggs Bomba vatiwo vanhu vanofanira kufanobata matomu ava vanofanirwa kuve vasina bato ravakarerekera, vakati izvi zvinobatsira kuti kuitwe sarudzo dzejekerere dzisina bopoto izvo zvinozosimudzira nyika. Amai Tsitsi Dangarembwa vanova munyori ane mukurumbira munyika vaudza Studio 7 kuti National Transitional Authority inogona kugadzirisa matambudziko emunyika sezvo zviri pachena kuti vezvematongerwo enyika vakundikana. Mune imwewo nyaya vakapedza zvidzidzo zvepamusorosoro vasina mabasa vati vari kuzoratidzira musi wa3 Nyamavhuvhu kunyunyuta kwavo pamusana pekushaikwa kwemabasa pamwe nekuondomoka kwehupfumi. VaSamuel Meso avo vati vakadzidzira zve Industrial and Manufacturing Engineering, vati vanoda kuonana naVaMugabe kuti vavabatsire nemazano ekuti nyika ingagadziriswe sei. Vakurudzira mukuru wenyika kuti ateerere vanhu vari kuchema. Muzvare Michelle Mugoronji vakadzidzira Chemical and Process Systems Engineering uye vati kunyangwe zvavo vachiziva kuti hurumende yaVaMugabe inodashura vazhinji vanoratidzira, vati nhamo ndiyo yovosunda kuratidzira. VaHoward Madya, mumwe wavanamuzvinafundo vaudza Studio 7 kuti vakatotumira tsamba kuna VaMugabe kuti vazosangana nevasina mabasa ava kuitira kuti vanzwe zvichemo zvavo, vakati vaita zvetsamba nenyaya yekutya kushungurudzwa vasati varatidzira. Vasina mabasa ava vati vachange vachiratidzira pamwechete nevabereki vavo vakavaendesa kuchikoro vachitarisira kuzochengetwawo. Mapoka akasiyana siyana muZimbabwe ange achi ratidzira uye ruzhinji rwuri kutsutsumwa nehutongi hwehurumende yaVaMugabe. No media source currently available  ",Vamwe Vokurudzira Kuumbwa kweKomiti Inenge Yakafanobata Matomu muNyika
"Sangano rinomirira vashandi reZimbabwe Congress of Trade Unions, ZCTU, rinoti riri kushushikana zvikuru nekunyimwa rezinesi rekutepfenyura kwenhepfenyuro yeKWESE TV, iyo iri pasi pamuzvinabhizimusi ane mukurumbira munyika, VaStrive Masiyiwa. VaMasiyiwa, avo vanove zvakare muridzi wekambani yenharembozha yeEconet, vakanyimwa mvumo neBroadcasting Authority of Zimbabwe, BAZ, iyo isina kuburitsa zvikonzero zvekutora kwayo danho iri. Mugwaro ravaburitsa, munyori mukuru weZCTU, VaJaphet Moyo vanoti kurambidzwa kutepfenyura kweKWESE TV chiratidzo chiri pachena chekuti hurumende haidi kuti vana veZimbabwe vawane mukana wekunzwawo pamwe nekuona zvimwe zvakasiyana nezvinotepfenyurwa nenhepfenyuro dzehurumende dzakaita seZBC. KWESE TV yakapiwa marezinesi ekushandira munyika dzakawanda muAfrica, dzinodarika gumi dzinosanganisira Zambia, Botswana, South Africa, Rwanda, neKenya, asi ichi nyimwa kutepfenyura kumusha kwaVaMasiyiwa, kunove kuZimbabwe, VaMoyo vanoti zvinokatyamadza kuti BAZ haisi kutaura zvikonzero zviri kuita kuti inyime VaMasiyiwa rezinesi, vachiti asi vanofunga kuti zvine chekuita nekumbonyimwa zvakare kwavakaita rezinesi reEconet. ""Makore makumi matatu nemanomwe nyika yawana kuzvitonga kuzere, hurumende inofanirwa kunge yasunungura masaisai ichibvumidzawo vamwe vakazvimirira kupindawo mudariro. Nguva yakwana yekuti vana veZimbabwe vachipiwa mikana yekusarudza zvavanoda kuona kana kunzwa sezvonitikawo kune dzimwe nyika,"" VaMoyo vanodaro. Ruzhinji rwenyika rwuri kuona sekunge hurumende yarasikirwa nemukana mukuru kwazvo wekuti vana veZimbabwe vaisiri kukwanisa kuwanira mabasa vapindewo pamabasa aizounzwa neKWESE TV. No media source currently available ",Sangano reZCTU Roshushikana neKunyimwa Rezinesi Kwakaitwa KWESE TV
"Gurukota rezvemari, VaPatrick Chinamasa, vakumbira paramende kuti itambire hurongwa hwavo hwemashandisirwo emari yehurumende gore rinouya hwemabhiriyoni mana emadhora. VaChinamasa vati hupfumi hwenyika hunotarisirwa kukura nezvikamu zviviri nechidimbu kubva muzana. VaChinamasa vati vari kukumbira paramende kuti mari zhinji yehurumende, iyo inodarika zvikamu makumi masere kubva muzana zvebhajeti rese, idzikiswe. No media source currently available VaChinamasa vati hurumende yakatoita chisungo chekuona kuti mari iyi yaderera uye ichatora matanho akaita sekumisa vamwe vashandi basa pamwe nezvimwe izvo zvichaita kuti hurumende ikwanise kuderedza mari yemihoro nemamiriyoni gumi nemana nechidimbu mwedzi wega wega. Vati nekuda kwekuti mari yakawanda iri kuenda kumihoro, hurumende inosara isina mari yezvimwe zvirongwa. VaChinamasa vati vanoda kuti mapazi edzidzo maviri awane mari yakawanda kudarika mamwe ese. VaChinamasa vati hurumende inokoshesa dzidzo nekudaro vari kuda kupa mapazi aya mamiriyoni mazana masere emadhora. Bazi rinoona nezvemukati menyika, ndiro rimwe riri panzvimbo yechitatu uye ravari kuda kuti ripihwe 395 million dollars kozotiwo bazi rehutano ndiro rimwewo richapihwa mari yakawanda kudarika mamwe mapazi ese. Zvichakadai, VaChinamasa vati huwandu hwezvinhu zvinotengeswa nenyika kunze huchawedzera gore rinouya kusvika pa$3.7 billion. Asi vati hunenge huri pasi pezvinhu zvinopinzwa munyika izvo zvichange zviri pa$6.3billion. VaChinamasa vatiwo hurumende iri kutora matanho akawanda ekusimudzira hupfumi zvikuru sei nyaya dzekurima, nyaya dzekuzvicherwa zvegoridhe nemangoda nezvimwe. Vati hurumende iri kutsigira varimi vemumaruwa asi vakati varimi vemumapurazi vachawana rutsigiro kubva kumabhanga. Asi vati senzira yekutsigira kurimwa kwedonje, vati varimi vanofanirwa kupihwa zvekurimisa pachena kwemakore matatu anotevera. Vatiwo nyika nemasangano ekunze vari kubatsira nyika nemamiriyoni anodarika zana munyaya dzekurima pamwe nehutano. VaChinamasa vajekesawo nyaya yekambani yeZiscosteel vachiti hurumende ichatora zvikwereti zvekambani iyi uye ichamisa vashandi vese vekambani nekuvapa mihoro yemwedzi mitatu kuti ikwanise kutsvaga vekunze vangade kutenga kana kuita mubatanidzwa nekambani iyi. Izvi zvinoburitsa pachena kuti chibvumirano change chaitwa nehurumende nekambani yekuIndia yeEssar hachina kubudirira. VaChinamasa vatiwo apo hurumende iri kuedza kukwezva zvemabhizimisi vekunze, ichajekesa zvekare mutemo wekupa masimba ehupfumi kuvatema gore rino risati rapera. Paramende ichazeya bhajeti raVaChinamasa kuitira kuti iritambire kana kusaritambira sezvinodiwa nemitemo yenyika. Zvichakadaro, dzimwe nyanzvi mune zveupfumi dzinoti bhajeti regore rinouya rakumbirwa negurukota rezvemari, VaPatrick Chinamasa, kuparamende kuti itambire, harina zvikuru zvamboshanduka kubva kubhajeti regore rino, iro rakaona mari yakawandisa yaipinda muhomwe yehurumende ichienda kunobhadhara vashandi. Nyanzvi idzi dzinotiwo hadzitenderani naVaChinamasa pamashoko avo ekuti hupfumi hwenyika hunotarisirwa kukura nezvikamu zviviri nechidimbu kubva muzana. Imwe yenyanzvi idzi, VaProsper chitambara, avo vanoshanda nesangano reLabour and Economic Development Research Institute of Zimbabwe vanoti nemamiriro akaita zvinhu munyika vanoona hupfumi huchikura nechikamu chimwechete kubva muzana. Imwe nyanzvi mune zveupfumi VaMasimba Kuchera vanotiwo hurongwa hwekuti hurumende itore chikwereti chekambani yedonje, yeCOTCO hahuna nemusoro wese sezvo izvi zvichiremedza vana veZimbabwe. No media source currently available ",VaChinamasa Vokurudzira Paramende Kutambira Bhajeti re$4B ra2016
"Vanhu vasere vakaurayiwa vamwe gumi nevatatu vakakuvara mushure mekunge mumwe murume anofungidzirwa kuti anotsigira vanopfurikidza mwero veIslamic State, kana kuti ISIS, avadhuma nemotokari muguta reNew York. Anofungidzirwa kuti anopfurikidza mwero uyu, Sayfullo Saipov ane makore makumi maviri nemapfumbamwe ari mugari wemuAmerica akabva kunyika yeUzbekistan. Anonzi akatyaira motokari yake mumugwagwa unofamba nemabhasikoro. Pane vanhu vakashaya pane vashanyi vashanu kubva kuArgentina, mumwe wekuBelgium uye vaviri vemuAmerica. Saipov akazopfurwa mudumbu nemumwe mupurisa uye anonzi ari kupa humbowo kumapurisa pari zvino. Mapurisa anoti akawana tsamba mumotokari make iyo akanyora achiti anotsigira ISIS. Mutungamiri wenyika yeAmerica VaDonald Trump vati vanoda kuferefeta zvakasimba vanhu vanouya kuzogara muAmerica vachibva kune dzimwe nyika. Hapana anoziva kuti pane vakakuvara pane chizvarwa cheZimbabwe here sezvo mapurisa achiri kuferefeta nyaya iyi. No media source currently available ",America Yoferefeta Kuurayiwa kweVanhu Vasere muNew York neAnopfurikidzwa Mwero Achitsigira ISIS
"Sangano rakazvimiririra richiongorora nyaya dzezvekutepenyurwa nekunyorwa kwenhau reMedia Monitors Zimbabwe kana kuti MMZ rinoti vatori venhau vari kukundikana kupa mukana wakaenzana kune mapato ari kukwikwidza musarudzo dzegore rino. MMZ inoti zvakakosha kuti vatori venhau vasatema vaine divi ravakarerekera mukuburitsa nhau. Mukuru wesangano iri VaEdson Madondo vanoti kutepfenyurwa nekunyorwa kwenhau hakusi kupa vemapato akasiyana siyana mukana wekuti vazvishambadze sezvinofanirwa kuitwa pasi pebumbiro remutemo wenyika. Vati nhepfenyuro dzehurumende dzinonyanya kurerekera kubato riri kutonga re ZANU PF, zvinosiya mapato anopikisa asina mufaro. Embed\n\n\n\nshare\n\n\n\n\n\n\n\nHurukuro na Va Edson Madondo\n\n\nby VOA\n\n\n\n\n\n\n\nEmbed\n\n\n\nshare\n\n\n\n\n\n\n\n\n\n\nThe code has been copied to your clipboard.\n\n\n\n\n\n\n\n\n\n\n\n\nThe URL has been copied to your clipboard\n\n\n\n\n\n\n\nShare on Facebook\n\n \n\n\n\n\nShare on Twitter\n\n \n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nNo media source currently available\n\n\n\n\n\n\n\n\n\n\n\n\n\n\n0:00\n\n0:01:59\n\n\n\n\n\n\n\n\n\n\n\n\n0:00\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nPekupinda Napo Kuti Muone Zvamuri Kuda\n\n\n\n\n\n\n48 kbps | MP3\n\n\n\n\n16 kbps | MP3\n\n\n\n\n32 kbps | MP3\n\n\n\n\n\n\n\n\nPop-out player No media source currently available ",Sangano reMedia Monitors Zimbabwe Roshoropodza Vatori VeNhau neNhepfenyuro
"Sangano reEuropean Union razivisa kuti richange richipa Zimbabwe mari inosvika mamiriyoni matatu nemazana mashanu ezviuru zveMayuro semari ichashandiswa mukubatsira vanhu vakatarisana nedambudziko redutumupengo reCyclone Idai. Britain inotiwo ichapa Zimbabwe, Mozambique neMalawi mari inosvika mamiriyoni matanhatu emapaunzi ichashandiswa kubatsira avo vakatarisana nedambudziko rakabva ku clyclone Idai. Vamwe vechidiki vari kubatana neveruzhinji mukuunganidza mbatya nechikafu chichaendeswa kune avo vakawirwa nedambudziko iri. VaKuda Musasiwa wekambani yeFresh In A Box, vanoti vari kushanda nevedzisvondo mukuunganidza zvinhu zvichapihwa vanhu kuChimanimani nedzimwe nzvimbo dzakavhiringwa neCyclone Idai. No media source currently available   ",European Union neBritain Vobvisa Mari yeKubatsira Zimbabwe paDambudziko reCyclone Idai
"Masangano anomirira varairidzi akabatana mukunyora gwaro ravakaendesa ku mahofisi emutungamiri wenyika, VaEmmerson Mnangagwa, nezuro. Gwaro iri rinotsanangura zvinhu zviri kutadzisa varairidzi kuita basa ravo, richiti varairidzi vanokumbira kuti mutungamiri wenyika apindire munyaya iyi sezvo makurukota avo nevamwe vakuru vemuhurumende vakatadza kubudisa kana chimwe zvacho muhurukuro dzese dzavakaita nevamiriri vevarairidzi. Mutungamiri werimwe remasangano aya, reAmalgamated Rural Teachers Union of Zimbabwe, VaObert Masararure, vaudza Studio 7 kuti masangano evarairidzi ose masere atora danho iri sezvo vachida kuti mutungamiri wenyika anzwe zviri kuvanetsa vagokwanisavo kuudza makurukota avo zvekuita sezvo zvichemo zvevarairidzi zviri zvechokwadi, vachiti varairidzi havasi pakuramwa mabasa asi vari kutadza kuenda kumabasa nekuti havana mari yekuita zvinhu zvavanofanirwa kuve vachiita. No media source currently available ",Varairidzi Vanoda Kuti VaMnangagwa Pachavo Vapinde Muhurukuro Dze Zvichemo Zvavo
"Zanu PF inoti iri kugadzirira sarudzo zvakasimba nekuvandudza mapazi epasi neSvondo munyika yose. Nhengo yekomiti yepamusoro yePolitiburo mudunhu reMashonaland West, Amai Prisca Mupfumira, vaudza musangano weProvincial Coordinating Committee, kuti mangwana nhengo dzose zvisinei nezvigaro zvavo zvepamusoro dzinofanirwa kuenda kumasero kwavo kuti kunoona kuti kuchine vanhu here. Amai Mupfumira vati vanofanirwa kuona kuti nhengo dzavo dzose dzakanyoresa kuvhota here uye kuti masero evanhu ari kuwirirana nepavakanzi vavhotere. Amai Mupfumira vati bato ravo riri kushushikana zvikuru nehuwandu hwevanhu vakanyoresa kuvhota mumaguta uhwo hwavanoti hwakanyanya nekudaro vanofanirwa kushanda nesimba kuti nhengo dzavo dzisati dzanyoresa kuvhota dzinyorese. Vachitaura pamusangano mumwechete chipanga mazano chemutungamiri wenyika, VaChristopher Mutsangwa, vati manyepo ekuti vakanoongorora sarudzo dzekuRussia nedonzvo rekubirira sarudzo dzegore rino munyika. Bato reZanu PF rakaburitsa mitemo ichatevedzerwa mukusarudza nhengo dzaro musarudzo dze primary elections, iyo vakawanda vari kuchema chema nayo. Izvi zviri kuitika mushure mekupatsanuka kwebato iri pakati pezvikwata zviviri zveG-40 ne Team Lacoste. Chikwata cheTeam Lacoste ndicho chiri panyaya zvichitevera kupindira kwakaita mauto ayo akabvisa VaRobert Mugabe pachigaro, izvo zvakaita kuti VaEmmerson Mnangagwa vaitwe mutungamiri wenyika. No media source currently available ",Huwandu hweVanhu Vakanyoresa Hwoitisa Zanu PF Mudumbu?
"Mutumbi wevaimbova mutungamiri wenyika, VaRobert Mugabe, ucharadzikwa pamusha pemufi kwaZvimba neMugovera. Mutumbi waVaMugabe unonzi uri kutarisirwa kuvigwa muchivanze pamusha pavo mubhuku rekwaKutama muno maZvimba. Studio 7 nevamwe vatori venhau vemamwe makambani varambidzwa kupinda mumusha waVaMugabe sezvo zvanga zvichinzi mhuri yemufi iri mumusangano usingadiwe vatorwa. Mumwe muvakidzani asina kuda kudomwa zita rake uyo anoti ambokwanisa kupinda pamusha paVaMugabe nhasi audza Studio7 kuti guva richavigwa VaMugabe riri kuvakwa pakati pechivanze pamusha pavo uye zvinonzi mhuri yemufi yakatora danho iri ichityira kuti mutumbi wemufi ungazobiwa ukashandiswa zvisirizvo nevanhu vezvematongerwo enyika vavasina kudoma nemazita Amai vatataura navo ava vati chikonzero ichi ndicho chiri kuita VaMugabe vasaradzikwe kumarinda akaradzikwa dzimwe hama dzavo kusanganisira amai vavo, Amai Bona Mugabe. Mumwe mugari, VaMadenyika Kutama, vaudza Studio 7 kuti vafara kuti zvido zvemufi zvekuti azovigwa kumusha kwake zvakwanisa kutevedzerwa kunyange hazvo hurumende yanga ichida kuti VaMugabe vavigwe kumarinda anovigwa magamba enyika kuHeroes Acre. Sachigaro weZanu PF munhauranda yekwaKutama, VaTinos Manongovere, vati vari kufara zvikuru kuti VaMugabe vave kuzovigwa kumusha kwavo vachiti mufi akabviswa hugamba hwese pavakabviswa pahutongi naVaEmmerson Mnangagwa vachibatsirwa nemauto muna Mbudzi 2017. VaMugabe vakambenge vanzi vachavigwa kuHeroes Acre asi mhuri yavo yakazotora danho rekuti vavigwe kuno kwaZvimba izvo zvakatambirwa nehurumende ichiti inokoshesa zvido zvemhuri. Mumwe mugari webhuku rekwa Kutamba aramba kudomwa nezita ati vagari vemunzvimbo ino vazhinji havasi kuda kuti VaMnangagwa vange varipo pakuvigwa kwaVaMugabe. Vamwe vaane ruzivo nezviri kuitika mumhuri yemufi vanoti pane kukavadzana kuripo pakati pehama dzemufi nemudzimi wake, Amai Grace Mugabe, avo vanonzi havana kuudza vehukama panguva yairwara VaMugabe kuti hama yavo yainge yorwara. Zvinzonziwo madzishe akadzingwa kuBlue Roof mushure mekunge Amai Mugabe vawana runyerekupe rwekuti madzishe ainge apihwa mari nehurumende kuti avanyengetedze kuti VaMugabe varadzikwe kuHeroes Acre zvinonzi zvakazoita kuti madzishe aya adzingwe kuBlue Roof marimwezuro. Hatina kukwanisa kutaura naAmai Mugabe sezvo vanga vari mumusangano nevemhuri. Hatina kukwanisa kutaura naIshe Dununu Zvimba avo vane zita rekuberekwa rekuti Raphael Zvikaramba sezvo nharembozha yavo yanga isiri kupinda. Asi vane ruzivo nezviri pamusha paVaMugabe vanoti mufi acharadzikwa nemadzishe pachivanhu. Mashoko aburitswa nebepanhau reZimbabwe Morning Post anoti VaMnangagwa vachange vasipo pakubvigwa kwaVaMugabe vachinzi vachange vakamirirwa negurukota rinoona nezvinoitika mukati menyika VaCain Mathema pachavigwa VaMugabe. No media source currently available ",VaMugabe Vovigwa neMugovera kwaZvimba
"Meya veguta reHarare, VaJacob Mafume, vanoti kanzuru yavo yakaparura chirongwa cheutsanana muguta ravo kuburikidza nekuchenesa nzvimbo dzose dziri kuunganidzwa marara mukati meguta, izvo vanoti zvanga zvonyangadza chimiro cheguta guru renyika uye kukanganisa hutano hwevanhu. VaMafume vanoti vakataura nevakuru vezvekutakurwa kwemarara mukanzuru vakawirirana kuti marara ose akaita mirwi mukati meguta anofanirwa kukukurwa achinoraswa kwakakodzera kuitira kudzosa chimiro cheguta ravo. Vanoti vakatsvaga mafuta ekufambisa pamwe nekugadzirisa michina nedzimotokari zvekushandisa mukuita basa iri kuitira kuderedza kuchemachema kwevagari, avo vari kushoropodza kanzuru nekukundikana kutakura marara. Ngatinzweyi vamafume vachitsanangura. Panyaya yekuti kanzuru yavo iite mushandirapamwe nemakambani akazvimirira mukutakura marara muguta nekumisha inogara vanhu, VaMafume vanoti zvinhu zviri muhurongwa hwavo, asi pane mitemo inofanirwa kutanga yagadziriswa kuitira kuti vabvumidzwe kuita izvi. No media source currently available ",Kanzuru yeHarare Inoparura Chiroongwa cheKuchenesa Guta neKurasa Marara Akaita Mirwi
"Mutauriri weZIFA VaXolisani Gwesela vanoti zvinhu zviri kufamba zvakanaka mukamba mavo zvekuti vari kushamisika nevanhu vari kuti gadziriro dzechikwata chemaWarriors dzekuenda kumakwikwi eAfrica Nations Cup kuGabon hadzisi kufamba zvakanaka. Kunyangwe hazvo nyika dzakawanda dziri kuenda kumakwikwi aya dziri kutamba mitambo yekuedzana simba, Zimbabwe haisi kuita izvi nekuda kwekushaya mari. Vamwe vange vachitiwo vatambi havasi kufara nekubatwa kwavari kuitwa neZIFA. Asi VaGwesela vanoti zvinhu zviri kufamba zvakanaka uye Zimbabwe ichatamba neCameroon isati yaenda kumakwikwi aya. Zimbabwe iri muchikamu chinonzi nevakawanda ndicho chewafa wafa chine zvikwata zvine mukurumbira zvakaita seTunisia, Algeria neSenegal. Mitambo yeAFCON iri kutanga musi wa14 Ndira uye Zimbabwe ichatanga musi wa 15 Ndira neAlgeria. No media source currently available  ",ZIFA Inoti Gadziriro yemaWarriors Iri Kufamba Zvakanaka
"Hurumende iri kuenderera mberi nekusunga vanhu vose vari kunzi vanenge vatuka kana kunyomba mutungamiri wenyika, VaRobert Mugabe, pamadandemutande akaita se Facebook ne WhatsApp. Mumwe murume wekuNyanga mubhuku ramambo Hata Nyanga, VaErnest Matsapa, vakasungwa muna Ndira vachipomerwa mhosva yekunyomba VaMugabe pa WhatsApp apo vanonzi vakatumira mashoko pachikwata chinonzi Nyanga Free Range chavanova nhengo pa WhatsApp ekuti VaMugabe vakwegura. ""100 years dziri kushupa kusvika akavavarira kuma ninety chakuti towards 100 unosvika wava chinhu chinonetsa kuchengeta. Nyakuchengeta unova ne patience dzokuchengeta anozopera simba ukazoita off duty. Zvino apa chicha pora chii nyama yese yaibva nokuchembera. Asi mwenya hatingazorasi mupenyu. Unosvika wava chunhu chinoshupa kuchengeta. Mumwe wakazobvunza asi Mwari wandikanganwa? ndava ipapo unenge usisina wezera rako achiripo uye ukada kutaura nyaya dzako unotaura dzaka expire. Vanhu vakazoenda kunoshopera kuti chabata munhu chii? VaMatsapa vari kuramba nyaya iyi. Vari kumiswa pamberi pedare ramejastiriti kuNyanga musi wa 29 Kubvumbi. Magweta eZimbabwe Lawyers for Human Rights anoti vanhu vanodarika zana nemakumi mashanu vasungwa kubva muna 2010 vachipomerwa mhosva yekunyomba kana kutuka VaMugabe pasi pemutemo we Criminal Law (Codification and Reform) Act. Magweta anorwrira kodzero dzevanhu anoti mutemo uyu unotyora bumbiro remitemo yenyika. Nyaya iyi iri kuzeyiwa nedare reConstitutional Court. Asi mutevedzeri wemutungamiri wenyika, varizve gurukota rezvemitemo, VaEmmerson Mnangagwa, vanoti mutemo uyu haufanire kubviswa nekuti vanhu vakangotenderwa kutuka mutungamiri wenyika zvinogona kukonzera mhirizhonga nekusagadzikana munyika. Amai Peggy Tavagadza vanoshanda nesangano reZimbabwe Lawyers for Human Rights vanoti havaone VaMatsapa vachibatwa nemhosva iyi. No media source currently available Magweta eZLHR anoti muna Kukadzi, mapurisa ekuBindura, Mashonaland Central akasunga VaEdson Chuwe, mukuru wechikoro paShamva Primary School naamai Edna Garwe naVaLeeman Pwanyiwa vanoshanda pachikoro ichi vakasungwa vachinzi vainge vanyomba VaMugabe. Vatatu ava vanonzi vakashandisa Facebook kuburitsa mifananidzo yekunyomba VaMugabe. Mapurisa anotiwo vatatu ava vakatumirazve mashoko paWhatsapp ekunyomba VaMugabe vachiti VaMugabe yasvika nguva yekuti vachienda pamudyandigere. ",Mapurisa Oenderera Mberi neKusunga Vanonzi Vari Kunyomba VaMugabe paFacebook neWhatsApp
"Nekuona kutambudzika kunogaroita vana veZimbabwe vanenge vawirwa nedambudziko remhirizhonga rezvematongerwo enyika, uye kukanganiswa nayo, zvimwe zvizvarwa zveZimbabwe zviri kunze kwenyika zvafunga kuumba homwe inobatsira vanhu ava. Homwe yeZimbabwe Victims of Violence Fund, ZVVF inonzi yakanangana nekubatsira vanhu vose zvisineyi nekuti vanotsigira bato ripi rezvematongerwo enyika uye kuti ndiyani akonzeresa mhirizhonga iyi. Sachigaro wehomwe iyi, VaJustin Matewu, avo vamambokwikwidza vakamirira bato reMDC T mudunhu reBuhera West, vanoti sangano ravo rine muzinda muBritain asi riine nhengo munyika dzakawanda idzo dzinenge dzichishanda nevamwe vari muZimbabwe. VaMatewu vanoti vari kumusha ava ndivo vanenge vachizoona pamwe nekukomekedza kusangano ravo vanhu vanokodzera kunge vachibatsirwa nesangano ravo. Vanoda kuziva nezvehomwe iyi vanoenda pa website inoti www.zvvf.org iyo ichiri kuumbiridzwa. Vanhu vanodarika zana rezviuru, vazhinji vari nhengo dze MDC, vakashurungudzwa zvakanyanya munguva yesarudzo yemutungamiri wenyika yakadzokorodzwa muna 2008, izvo zvakasiya vakawanda varemadzwa uye vamwe varasikirwa nehupenyu hwavo. Mutungamiri weMDC, VaMorgan Tsvangirai, vakabuda nusarudzo iyi vachiti havapinde musarudzo ine ropa, izvo zvakasiya mutungamiri weZanu PF, VaRobert Mugabe, vari vega musarudzo iyi. VaMugabe vakagadzwa semutungamiri wenyika, asi izvi hazvina kutambirwa nenyika dzakawanda izvo zvakazoita kuti munyika muve nenhaurirano dzakazoita kuti paumbwe hurumende yemushandira pamwe muna 2009. No media source currently available ",Homwe Inobatsira Vanovhiringwa neMhirizhonga Youmbwa Mhiri kweMakungwa
"Rimwe remasangano evarairidzi, reProgressive Teachers’ Union of Zimbabwe, PTUZ, rinoti rarambidzwa nemapurisa kuratidzira kwaranga rakaronga nemusi weChina masikati. Kuratidzira uku kwanga kuri kwekucherechedza zuva rekodzero dzevashandi dzekuratidzira, reThe Global Day of Action, iro rinocherechedzwawo pasi rose. Zuva iri rinocherechedzwa nemasangano makuru akaita seEducation International, International Trade Union Conference pamwe nesangano reInternational Labour Organisation. Munyori mukuru wePTUZ, VaRaymond Majongwe, vanoti sangano ravo ranga rakaronga kufora richicherechedza zuva iri kubva nenguva dza 12 masikati kusvika na 2 masikati, richinosvitsa gwaro renyunyuto kumahofisi egurukota rezvevashandi nemabasa, Amai Priscah Mupfumira. Asi vanoti vashamisika vonzwa mapurisa ovadaidza achivaudza kuti havakwanise kuenderera mberi nekuratidzira uku, kunyange hazvo vakanga vazivisa mapurisa hurongwa hwavo hwekuratidzira. VaMajongwe vanoti sangano ravo richanyorera kuhurumende pamwe nemasangano evashandi makuru ose richiratidza kutsutsumwa kwaro nedanho ratorwa nemapurisa iri. Ukuwo, sangano reZimbabwe Teachers Association rinoti richacherechedza zuva reGlobal Day of Action iri nemusi weChishanu sezvo riine humwe hurongwa nemusi weChina. Mukuru weZimta, VaSifiso Ndlovu, vanoti vachacherechedza zuva iri murunyararo. Studio 7 yakundikana kubata vakafanobata chigaro chemunyori mukuru weZimbabwe Congress of Trade Unions, VaGideon Shoko, kuti tinzwewo kana sangano ravo riine zvarakarongawo pazuva iri. Tatadzawo zvakare kubata mutauriri wemapurisa, Chief Superintendent Paul Nyathi, kuti tinzwe kuti seyi varambidza PTUZ kuratidzira sezvo nharembozha yavo yanga isingadairwi. Nyanzvi munyaya dzemitemo yenyika dzinoti mapurisa haana masimba ekurambidza kuratidzira, asi anogara achiita izvi nguva dzose sezvo asingaremekedzi mitemo yenyika. No media source currently available ",Mapurisa Anorambidza PTUZ Kuratidzira neChina
"Masangano akazvimirira muZimbabwe anoti hurumende inofanirwa kugadza komisheni inoona nezverunyararo nekuregererana munyika kuitira kuti igadzirise zvinhu zviri kunetsa munyika. National Peace and Reconciliation Commission iri mubumbiro remitemo yenyika rakatambirwa makore maviri apfuura. No media source currently available Vachitaura pamusangano waitwa neChipiri muHarare, masangano anoti reZimbabwe Human Rights NGO Forum, Zimbabwe Center for Community Development, Zimbabwe Civic Education Trust ne Heal Zimbabwe Trust, ati achakwidza nyaya iyi kumatare kana mutungamiri wenyika, VaRobert Mugabe, vakaramba vakanyarara nenyaya yekugadzwa kwekomisheni iyi. Nhengo yeZimbabwe Human Rights NGO Forum, VaShastry Njeru, vanoti hurumende inofanirwa kutevedzera zviri mubumbiro renyika nekuzadzikisa zviga zvirimo kusanganisira kugadza komisheni yerunyararo iyi. Mukuru weZimbabwe Civic Education Trust, Muzvare Gladys Hlatshwayo, vanoti havawirirane nepfungwa dzekuti kushaikwa kwemari ndiko kuri kutadzisa kutanga kushanda kwekomisheni iyi, vachiti uku kungoshaya hany’a kwevatungamiriri venyika… Mumwe anga ari pamusangano uyu, VaRashid Mahiya veHeal Zimbabwe Trust, vatiwo chiri kuwedzera mhirizhonga muZimbabwe inyaya yemapazi ehurumende anoda kuita zvematongerwo enyika uye asingaiti basa ravo nemazvo National Peace and Reconciliation Commission yakapiwa makore gumi chete mubumbiro remitemo yenyika kubva zvakatanga kushanda bumbiro iri mugore ra2013. Vemasangano akazvimirira vanoti pasina runyararo hakuna budiriro inoitika munyika.",Masangano Oronga Kukwidza Hurumende kuMatare Kana Ikasagadza Komisheni yeRunyararo
"Bato reMDC neChishanu rakapeta musangano waro weNational Council muBulawayo richitsidza kuti harisi kuda zvehurumende yemubatanidzwa kunyangwe rakazvipira haro kuita nhaurirano dzekugadzirisa matambudziko akatarisana nenyika. Vachitaura nebepanhau reHerald, mutauriri wemutungamiri wenyika, VaEmmerson Mnangagwa, VaGeorge Charamba, vakati nhaurirano dzose dzinofanira kuitwa pasi pegungano rePolitical Actors Dialogue, POLAD, rine mapato madiki mazhinji akakwikwidza musarudzo dzemutungamiri wenyika. Asi mutauriri weMDC, VaFortune Daniel Molokele, vanoti zvePOLAD kutungana kwembudzi, uye bato ravo harisi kuzopinda muhurongwa uhu. Vaimbova mutungamiri weSouth Africa, VaThabo Mbeki, avo vanga vari munyika svondo rino, vari kutarisirwa kudzoka munyika zvakare mwedzi unouya. VaMbeki ndivo vakaita muyananisi muna 2008 zvichitevera gakava raivepo pakati pevaive mutungamiri weZanu PF panguva iyi, muchakabvu Robert Mugabe, nemutungamiri weMDC panguva iyi, muchakabvu Morgan Tsvangirai. Nhaurirano idzi dzakaona hurumende yemubatanidzwa ichiumbwa pakati paVaMugabe, VaTsvangirai pamwe neVaArthur Mutambara vaive mutungamiri wechimwe chikwata cheMDC. No media source currently available   ",MDC Yotsika Madziro paNyaya yeHurumende yeMubatanidzwa
"Kwasara mazuva maviri kuti mutungamiri mutsva we America, VaDonald Trump, vagadzwe muguta reWashington DC. Va Trump vari kutora basa riri kusiyiwa naVa Barack Obama avo vange vari pachigaro kwemakore masere. Nzira dzese dziri kutarisirwa kunge dzaka nanga kuWashington DC kumabiko emusi weChishanu kunyange hazvo kuri kutarisirwa kuti kuchange kune vachange vachiratidzira vachichema chema nezvakasiyana siyina kusanganisira kusafarira hurumende itsva yaVaTrump. NeMugovera kuri kutarisirwa kunge kune kuratidzira kwemadzimai vari kutarisirwa kubva kunharaunda dzakasiyana siyina vachiti havasi kufara nemabatirwo anotarisirwa kuitwa vanhukadzi pasi pehurumende yaVaTrump. Chimwe chizvarwa cheZimbabwe chiri muAmerica, Amai Esther Togara, vanoti vane shuviro yekuti hurumende yaVaTrump ichakwanisa kuita mabasa anobatsira nyika dzemuAfrica neZimbabwe. Amai Togara vanoti vakafadzwa zvikuru nemabasa akaitwa nevari kusiya chigaro VaBarack Obama uye dayi vaikwanisa kuwana mukana wekutaura navo vaizovatenda nebasa ravakaita makore masere apfuura. ""Chiri kufadza ndechekuti tiri kuwona mafambisirwo ehurumende yejechetere sezvo vanhu veAmerica vakasarudza VaDonald Trump uye VaObama vari kusiya basa pasina mhirizhonga sezvinombowanikwa mune dzimwe nyika uye isu tinofunga kuti nyika inga dzidze zvakawanda kubva kune zviri kuitika muAmerica,"" Amai Togara vaudza Studio 7. No media source currently available ",Washington Yogadzirira Kugadzwa kwaVaTrump neChishanu
"Rimwe sangano rinoongorora sarudzo, reElection Resource Center, kana ERC, rinoti riri shushukana zvikuru kuti hapana zvikuru zvati zvaitwa pakushandura mitemo inobata sarudzo munyika sezvinodiwa nebumbiro remitemo yenyika. Vachiparura gwaro reongoorora yezvinhu zvakakakosha zvinoda kugadziriswa kuitira kuti nyika iite sarudzo dziri pamutemo sezvinodiwa nrbumbiro remitemo yenyika, mukuru weERC, VaTawanda Chimhini, vati kunyange hazvo bumbiro remitemo riine hwaro hwekuti nyika iite sarudzo dzakajeka, mutemo wesarudzo hausati wavandudzwa kuti uenderane nebumbiro iri. VaChimhini vati gwaro ravaparura nhasi rinotarisa zvinhu zvakanyanya kunyunyutwa nazvo neveruzhinji musarudzo dzapfuura uye rinotsanangurawo zvinofanira kugadziriswa kuti munyika muite sarudzo dzisina gakava. Vati sezvo mutungamiri wenyika vakataura kuti pachashandurwa mitemo yesarudzo apo vakavhura paramende nemusi weChipiri, vanoda kuti nhengo dzeparamende, nevese vane chekuita pakunyorwa kwemitemo, vatore pfungwa dziri mugwaro ravo pakuvandudza mitemo yesarudzo. VaChimhini vati zvimwe zvezvinhu zvinofanira kugadziriswa inyaya dzekunyoresa vanhu kuvhota, nyaya yekuti zvizvarwa zveZimbabwe zviri kunze kwenyika zvivhote, pamwe nemamiriro ekomisheni inoona nezvesarudzo, yeZimbabwe Electoral Commission. VaChimhini vati vacharamba vachidzidzisawo veruzhinji, masangano akaita seSADC neAfrican Union kuti vautaure nevatungamiri vemuno kuti vagadzirise mitemo yesarudzo kuitira kuti nyika iite sarudzo dzisina mutauro. Mukuru werimwe bato rinopikisa reDemocratic Party, Doctor Wurayayi Zembe, vaudza Studio7 kuti gwaro raparurwa neERC rakakosha uye vanotarisira kuti vatungamiri neparamende vacharishandisa pakugadzirisa mitemo yesarudzo. Vati vanoona sekuti vaimbove mutungamiriri wenyika, VaRobert Mugabe, ndivo vatadzisa kuti mitemo isashandurwe uye zvinhu zvinogona kufamba rwendo runo. Asi mukuru wesangano reZimbabwe Democracy Institute, Doctor Pedzisayi Ruhanya, vaudza Studio 7 kuti hapana zvasanduka munyika kubvira pakabviswa VaMugabe vachiti hurumende VaMugabe yairamba kusandura mitemo yesarudzo yakafanana neyaVaEmmerson Mnangagwa. Vachivhura paramende nemusi wechipiri, VaMnangagwa vakati vakatoumba chikwata chedare remakurukota icho chichagadzirisa zvese zvakanzi zvigadziriswe nemasangano nenyika dzakaongorora sarudzo dzegore rapfuura. Zvimwe zvakanzi zvigadziriswe inyaya yekuti mapato ese awaniswe mukana wakafana kumapepanhau nenhepfenyuro dzehurumende, uye kuti vechiuto nemadzishe vasapindire musarudzo. Asi ERC inoti komiti yekugadzirisa mitemo yesarudzo inofanira kuvandudzwa kuitira kuti imiririre vanhu vese kusanganisira masangano anoshanda kazvimirira, vedzisvondo nevamwe. No media source currently available ",ERC Yoshushikana neMitemo Inobata Sarudzo
"Vashandi vemuZimbabwe vacherechedza zuva revashandi re Workers Day vachinyunyuta nemari dzavanotambiriswa pamwe nekusamira zvakanaka kwakaita zvinhu munyika. No media source currently available Vashandi ava vaungana neChishanu munhandare ye Gwanzura mu Harare nekune dzimwe nzvimbo mativi mana ese enyika vachicherechedza zuva iri. Vachitaura kuGwanzura mu Harare, mutungamiri wesangano rinomirira vashandi re Zimbabwe Congress of Trade Unions, kana kuti ZCTU, Va George Nkiwane, vati sangano ravo harisi kufara nemari dziri kutambiriswa vashandi vazhinji munyika vachiti mihoro inopihwa vashandi yakafanana nemutero wembwa. Va Nkiwane vatiwo havasi kufara kuti vashandirwi vave kubvumidzwa kungodzinga vashandi zvisina mwero pasi pechirongwa chiri kudaidzwa kuti Labour Market Flexibility vachiti uku kudzosera nyika kunguva ye Economic Structural Adjustment Program. Va Nkiwane vashora danho rakatorwa nehurumende rekudzikisa huwandu hwevashandi vachiti hurumende inofanira kutanga yabvisa mazita evanhu vanotambiriswa mari nehurumende ivo vasingashandire hurumende, kana kuti ma ghost workers, isati yafunga zvekudzinga vashandi basa. Vachitaurawo pamhemberero idzi, vaimbova munyori mukuru mu ZCTU uye vari mutungamiri weMDC-T, Va Morgan Tsvangirai, vashora hurumende yaVa Robert Mugabe neZanu PF nekutadza kupa vanhu mabasa ayakavimbisa payaitsvaga rutsigiro pamberi pesarudzo dzegore rapera. Vachitaurawo pamhemberero idzi, mutungamiri webato reMavambo Kusile Dawn, Va Simba Makoni, vakurudzirawo kuti mapato anopikisa hurumende yaVa Mugabe abatane ashande pamwe chete mukurwisana nematambudziko akatarisana nevashandi pamwe neruzhinji rweZimbabwe. Zvichakadai, VaTsvangirai vashora mhirizhonga iri kuitika ku South Africa uko kuri kudzingwa zvizvarwa zvedzimwe nyika nezvizvarwa zvenyika iyi izvo zviri kugunun’una kuti zviri kupedzerwa mabasa nevekunze Va Tsvangirai vati dambudziko nderekuti hupfumi hwenyika mu Zimbabwe hauna kumira zvakanaka izvo zviri kukonzera kuti vanhu vazhinji vatize munyika vachinotsvaga mafuro manyoro kune dzimwe dzakaita se South Africa ne Botswana. Vanhu vazhinji vanga vari pamhemberero idzi vanga vakapfeka zvipfeko zvanga zvkanyorwa mashoko anotsoropodza nyaya yemhirizhonga iri kuitika ku South Africa iri kudaidzwa kuti xenophobia. Rimwe sangano revashandi re Zimbabwe Federation of Trade Unions kana kuti ZFTU raitawo mhembero dzekucherechedza zuva revashandi iri kunhandare ye Rufaro. ",VaTsvangirai naVaMakoni Votaura Vachicherechedza Zuva reVashandi Pasi Rose
"Muimbi ane mukurumbira Thomas Mukanya Mapfumo anoti akanyorera mutungamiri wenyika VaEmmersom Mnangagwa tsamba achivakumbira kuti ivo nehurumende yavo vashande nesimba kuona kuti yadzora chiremera chevana veZimbabwe kuburikidza nekumutsiridza hupfumi hwenyika. Mukanya, uyo akasiya anyora tsamba iyi asati asimuka kubva kumusha mwedzi wapera, anoti kutambura kwevanhu kwaakaona panguva yaakanga ari kumusha kunomurwadza chose, achiti Zimbabwe inyika yakanaka chose zvekuti anoda kuona vana vachatevera pamwe nevazukuru vachikura nekugara munyika yakagadzikana. Mapfumo anoti hugaro hwevanhu hwakanaka ndicho chinhu chakanyanyokosha munyika, uye anokurudzira vanhu kuti vasiyane nezvekurwisana vakamirira mapato ezvematongerwo enyika, asi kuti vatarise mukuvaka nyika. Ngatinzweyi hurukuro yaaita naJonga Kandemiiri weStudio 7. No media source currently available  ",Muimbi Thomas Mapfumo Otaura nezveTsamba Yaakanyorera VaMnangagwa
"Hurumende neChipiri yakazivisa kuti yabvisa mutemo unorambidza kufamba kwevanhu pakati pemaguta nemadhorobha, uyo wakanga wadzikwa muna Kurume pakaparurwa chirongwa che national lockdown senzira yekudzivirira kupararira kwechirwere cheCovid-19. Gurukota rezvekuburitswa kwemashoko Amai Monica vakaudza vatori venhau pamusangano wemakurukota kuti vemabhazi nemichovha vanenge vachida kuzotakura veruzhinji vanofanirwa kunyoresa nebazi rezvekutakurwa kwezvinhu kuitira kuti vaonekwe kuti vari kutevera here mutemo wekutakurwa kwevanhu unoenderana nezvisungo zvaWorld Health Organisation W-H-O pamwe nemitemo ine chekuita neCovid-19. Izvi zvichaitawo kuti mahofisi eV-I-D avhurwewo, zvichapawo mukana vanenge vachida kutorawo marezinesi ekutyaira nezvimwe. Hurumende yakazivisawo nezvehurongwa hwekuda kuvhurawo mahofisi ekwamudzviti ayo akanga avharwawo nekuda kwechirwere ichi. Nyanzvi mune zvehutano vari chiremba, Dr. Gilson Mandigo vanoti hurongwa hwekubvumidza kufamba zvakare kwevanhu mumaguta nemadhorobha hwakanaka chose, asi panofanirwa kutorwa matanho ekuona kuti mitemo yekudzivirira kupararira kwechirwere yateverwa zvakasimba sezvo vanhu vachizogona kumanikidzana mumabhazi nemunzvimbo dzinokwirirwa mabhazi aya. No media source currently available ",Hurumende Inobvumidza Kufamba kweMabhazi muMaguta neMadhorobha.
"Ishe Beperere vekuMashonaland West, avo vakashaya nechirwere cheCovid-19 muHarare vari kutarisirwa kuvigwa mangwana (China) kuRaffingora. Mambo Beperere, avo vanonzi VaAlfred Tome, vakashaya svondo rapera mushure mekurwara kwemazuva maviri chete. Mutevedzeri wegurukota rezvematunhu, Amai Marian Chombo, vati Mamb Beperere vacharadzikwa mangwana papurazi ravo reChepstow kuRaffingora.\n\nAmai Chombo vati kufa kwamambo Beperere kwakashamisa vanhu vakawanda mudunhu reZvimba sezvo pasina kuziviswa kwekurwara kwavo. Amai Chombo vati Mambo Beperere ndimambo aida kuti mudunhu mavo muve nerunyararo pamwe nebudiriro uye vachida zvikuru kuti vanhu vashandise minda yavakapihwa nehurumende.\n\nAsi Mambo Beperere vanga vasingawirirane nemhuri yekwaMugabe sezvo\nvaipomerwa mhosva yekuwirirana nemutongo waMambo Zvimba wekuti mutumbi waVaRobert Mugabe, ufukunyurwe kuitira kuti unovigwa zvakare kumarinda anovigirwa magamba kuHarare. Hama yaVaMugabe, VaDominic Matibiri, vati Mambo Beperere ndivo vaive mambo wavo nekudaro ndivo vaifanirwa kunge vakatonga nyaya yaipomerwa mudzimai waVaMugabe, Amai Grace Mugabe, yekuti vakaviga mufi nenzira isingabvumirwe mudunhu. VaMatibiri vati ivhu rave kurwa rega. Muzukuru waVaMugabe uye vari mutauriri wemhuri yekwaMugabe,\nVaLeo Mugabe, vati vakashamiswa kuti nyaya yakaendesva kwaMambo\nZvimba vachiti Mambo Beperere ndivo vaifanirwa kutonga nyaya iyi asi\nvati vaviri ava vaishanda pamwechete panyaya iyi. Zvichakadaro, bazi rezvehutano rakazivisa nezuro kuti vanhu vatatu vafa\nnechirwere cheCovid-19 munyika izvo zvakasvitsa huwandu hwevanhu vafa nechirwere ichi munyika yose pazviuru zvina nemazana mana\nnegumi nezvipfumbamwe, 4,419.\n\nVamwe vanhu zana nemakumi mapfumbamwe nevaviri vakabatwa nechirwere ichi nezuro wakare izvo zvasvitsa vanhu vabatwa nechirwere cheCovid-19 kubva zvachatanga pavanhu zviuru zana nemakumi maviri nazvina nemazana manomwe ane makumi manomwe nevatatu, 124,773..\n\nKusvika pakupera kwezuva nezuva nezuro, vanhu vabayiwa nhomba yekutanga yekudzivirira chirwere cheCovid-19 vanga vave mamiriyoni maviri ane zviuru mazana mashanu nemakumi matatu nezviviri zvine mazana manomwe nevashanu, 2, 532,705. Vabayiwa nhomba dzose mbiri vave miriyoni imwechete ine\nzviuru mazana matanhatu nemakumi matatu nezvitanhatu nemazana\nmana ane makumi mapfumbamwe nevasere, 1, 636,498. Hurumende inoti ine hurongwa hwekubaya nhomba yeCovid-19 vanhu mamiriyoni gumi, kana kuti zvikamu makumi matanhatu kubva muzana kuitira kuti chirwere ichii chisarambe chichipararira munyika. No media source currently available  ",Ishe Beperere Votarisirwa Kuvigwa kuRaffingora neChina
"Rimwe sangano rinorwira kodzero dzevanhu rinoti zvakakosha kuti mutungamiri wenyika, VaEmmerson Mnangagwa, vatore matanho ekuona kuti vashanda pamwe chete naVaNelson Chamisa neMDC Alliance yavo muhurumende. Mukuru wezvirongwa muZimbabwe Network for Social Justice, Va Tendai Reuben Mbofana, vanoti kunyange hazvo paine gakava riri kuda kuendeswa kumatare neMDC Alliance, zvakakosha kuti Zanu PF neMDC Alliance dzishande pamwe chete senzira yekupedza ruvengo rwuri munyika rwuri kukonzerwa nezvakabuda musarudzo. VaMbofana vanoti vanotambira zvikuru kurudziro yeZimbabwe Council of Churches, iyo yakakurudzira neChishanu chapfuura kuti VaMnangagwa vashande naVaChamisa muhurumende inenge yakamirira zvido zvevanhu vose muZimbabwe. VaMbofana vanotiwo kunyange VaChamisa vakanzi nematare ndivo vakakunda musarudzo yemutungamiri wenyika, vanokurudzirwawo VaChamisa nenhengo dzavo kuti vatsigirewo hurongwa hwekuti mapato maviri aya ashande pamwe chete sezvo akaratidza kuti anotsigirwa nevanhu vakada kuenzana, zvisineyi kuti Zanu PF yakawana zvigaro zana nemakumi mana nezvishanu, ukuwo MDC Alliance ichiwana zvigaro zvemuparamende makumi matanhatu nezvitatu. Musarudzo yemutungamiri wenyika, VaMnangagwa vakawana mavhoti 2,460,463 - ukuwo VaChamisa vakawana mavhoti 2,147,436. No media source currently available ",Masangano Anorwira Kodzero Okurudzira VaMnangagwa Kuti Vashande naVaChamisa
"Bazi rezvehutano rinoti huwandu hwevanhu vafa nechirwere cheCovid-19 munyika hwakwira kusvika pamakumi mana nemumwe kana kuti 41 zvichitevera kufa kwemumuwe munhu mumwe chete kuManicaland. Huwandu hwevanhu vabatwa nechirwere ichi hwasvika pazviuru zviviri nemazana masere ane makumi manomwe nevapfumbamwe kana kuti 2, 879. Izvi zvinotevera kubatwa kwevamwe vanhu makumi matanhatu nevaviri nechirwere ichi. Pavanhu ava, makumi mashanu nevaviri vakachitapurirwa munyika, vamwe gumi nevaviri vakabva nacho kuSouth Africa. Vanhu vapora kubva kuchirwere ichi vasvika mazana masere nemakumi masere nevanomwe kana kuti 887. Kukwira kwehuwandu hwevanhu vari kubatwa neCoronavirus munyika kuri kuuya apo vashandi vemuzvipatara, kusanganisira vakoti navanachiremba, vari kuramwa mabasa. Vamwe vakoti nanavachiremba vari kubatwawo nechirwere ichi. Mutungamiri wesangano revakoti reZimbabawe Nurses Association, VaEnoch Dongo, vanoti vamwe vakoti vave kudzingwa mudzimba dzekuroja neridzi vedzimba idzi vari kutyira kutapurirwa chirwere ichi. Kuramwa mabasa uko kunonzi kwakapawo kuti vana vanomwe vazvarwe vakafa kuSally Mugabe Hospital muHarare sezvo kusina nyanzvi dziri kubatsora madzimai anenge akazvitakura aya. No media source currently available Zvichakadaro, mashoko atumirwa Studio7 neAfrican Union achibva kuAfrica Centers for Disease Control and Prevention anoratidza kuti vanhu vanodarika zviuru mazana masere ane makumi masere nechimwe, kana kuti 871, 000 vabatwa neCovid-19 muAfrica yose. Vanhu vafa vadarika zviuru gumi nezvisere nemakumi manomwe nevashanu, kana kuti 18,575. Vapora vadarika zviuru mazana mashanu nemakumi maviri nezvitatu, kana kuti 523, 000. Pasi rose, Johns Hopkins University yemuAmerica iyo iri kuongorora nezvechirwere ichi munyika dzose inoti vanhu vanodarika mamiriyoni gumi nematanhatu ane zviuru mazana masere, kana kuti 16,8 million, vabatwa nechirwere ichi. Vafa pasi rose vadarikawo zviuru mazana matanhatu nemakumi matanhatu nezviviri, kana kuti 662, 000. America ndiyo ine vanhu vakawandisa vafa vadarika zana nemakumi mashanu ezviuru, kana kuti 150,000. ",Huwandu hweVanhu Vafa neCovid-19 Hwosvika paMakumi Mana neMumwe
"Vagari vekuChinyamukwakwa kuChisumbanje, Chipinge, vanoti mapurisa ekuChisumbanje anga akapakatira zvombo anodarika makumi mashanu afumobata jongwe muromo achisecha mudzimba dzavo zvine chisimba. Mapurisa aya, ayo anonzi anga achishandisa marhorhi matatu ekambani ye Green Fuel mukuita basa iri, anga achiti ari kutsvaga midziyo yekambani yemafuta ye Green Fuel inosanganisira GPS, inonzi yakabiwa nevagari. Sangano rePlatform for Youth Development rinoti mapurisa aya apinda mumisha kubva na 3 mambakwedza eChishanu vakagara kwemaawa matatu vachisecha mudzimba dzevanhu. Sangano iri rinoti kupinda kwemapurisa mudzimba uku kwaonawo vamwe vachiwanikwa vasina kupfeka mbatya, izvo zvinonzi zvakonzera bowabowa zvikuru kumadzimai. Imwe nhengo yesangano iri, Muzvare Sally Nobuhle Mlambo, vanoti mapurisa aya azombosunga nengetani mugari wemunzvimbo iyi, VaMuchatiroto Mashava pamwe nemwanakomana wavo, Gondani, asi vakazosunungurwa. Hukama pakati pevagari nekambani ye Green Fuel hunonzi hwaderera zvakanyanya izvo zvinonzi zvave kuita kuti pagare pakabatiranwa matemo. Studio 7 yakundikana kubata mapurisa ekuChisumbanje kanawo veGreen Fuel kuti tinzwe divi ravo. No media source currently available ",Mapurisa Ombunyikidza Vagari kuChisumbanje?
"Hurumende mwedzi uno yakawedzera mihoro inotambirwa nevashandi vayo, asi vamwe vari kutoona sekunge danho iri rave gokamunyama nekuda kwematambudziko anonzi arakonzera. Mitengo yezvinhu zvakawanda inonzi yabva yakwirawo, izvo zvinonzi nevamwe vashandi vehurumende zviri kumedza mihoro yavo yavachangobva kuwedzerwa nehurumende iyi. Zvinonzi zvakwidzwa mitengo zvinosanganisira nyama, upfu, shuga, mafuta ekubikisa nemafuta ekufambisa. Izvi zvinotsinhirwa nemunyori mukuru werimwe remasangano evashandi vehurumende, reProgressive Teachers Union of Zimbabwe, PTUZ, VaRaymond Majongwe, avo vanoti nhengo dzavo zhinji dzatambira mihoro yadzo nhasi dzashamiswa kwazvo kupinda muzvitoro dzichiwana zvinhu zvizhinji zvakwidzwa mitengo. Munyori mukuru weZimbabwe Congress of Trade Unions, VaJaphet Moyo, vanoti ratove dambudziko nevezvitoro rekuti pose pangowedzerwa vashandi vehurumende mari dzemihoro vezvitoro vanobva vakwidza mitengo yezvinhu zvose. Vakawanda munyika vari kuchemawo nekutengeswa kwezvimwe zvinhu nemari yekunze asi ivo vashandi vemunyika vachitambira mihoro yavo nemari yemunyika. Semuenzaniso, kambani inotengesa mafuta edzimotokari yeZUVA Petroleum, nhasi yazivisa kuti yave kutengesa mafuta edhiziri nepeturu pamagaraji ayo masere emunyika nemari yekunze, danho rinoshoropodzwa zvikuru naVaMoyo veZCTU. VaMoyo vanoti zvakakosha zvikuru kuti hurumende itore matanho ekumisa chamurambamhuru chinonzi chave kuitwa nemitengo yezvinhu, pamwe nekuona kuti zvinhu zvose munyika zvatengeswa nemari yemunyika, inokwanisa kuwanikwa nevanhu vose, kwete kuita zvitoro zviviri, chevarombo nechevapfumi. Nyanzvi mune zveupfumi vachishanda nesangano reLabour and Economic Development Research Institute of Zimbabwe, Doctor Prosper Chitambara vanoti vari kuonawo kukwira kuri kuita mitengo yezvinhu zuva nezuva, uye vanofunga kuti zviri kukonzerwa nekushaya simba kuri kuramba kuchiita mari yemunyika ichienzaniswa nemari yekunze. Doctor Chitambara vanoti matambudziko akatarisana nenyika ari kukonzerwa nekuti pave nenguva yakareba hupfumi hwenyika husiri kubatwa zvakanaka pamwe nekushaikwa kwechivimbo munyaya dzezvehupfumi nevanoda kusima mari dzavo munyika. Vanoti izvi hazvisi zvinhu zvingangomuka zvagadziriswa neusiku humwe. Asi gavhuna vebhanga guru renyika, Doctor John Mangudya, vakaudza nyika neMuvhuro pakuparura kwavo hurongwa hwekushandiswa kwemari, kana kuti Monetary Policy Statement, kuti vari kutora matanho ekugadzirisa zvinhu munyaya dzezvehupfumi kuitira kuti vanhu vave nechivimbo. Doctor Mangudya vakatiwo vari kurwisa kuona kuti inflation yadzika here gore rino, vachiti panopera gore rino inofanirwa kunge yadzika nezvikamu makumi mashanu kubva muzana. Asi vakawanda vanoti pachine nguva kuti zvinhu zvigadzirisike munyika pachitariswa kuti nyika inenge yave kutodzokera mukushandiswa kwedhora rekuAmerica, kana kukwira kwemitengo yezvinhu pachishandiswa huremu hwedhora rekuAmerica. Kusvika izvi zvagadziriswa, zvinhu zvicharamba zvichinetsa mune zvehupfumi munyika. No media source currently available ",Mitengo yeZvinhu Zvakawanda Inokwira Panguva Iyo Vashandi veHurumende Vawedzerwa Mihoro
"Vange vari nhengo yekomiti yepamusoro muZapu, Va Lloyd Masirarambi nevamwe vanga vari kuMDC Renewal Team, vabatana neMDC inotungamirwa naVa Morgan Tsvangirai zvichitevera kurudziro yaVa Tsvangirai yekuti mapato anopikisana ne Zanu PF ashande pamwe chete. No media source currently available Vachitaura pamusangano wavaita nevatori venhau mu Harare, Va Tsvangirai vazivisa kuti Va Masirarambi, avo vanga vari munyori anoona nezvehupfumi mubato reZapu, vaimbova meya wedhorobha reChegutu, Va Blessing Dhlakama, pamwe naVa Biggie Haurovi, avo vakanga vave kushanda vari ku MDC Renewal Team, vave nhengo dze MDC-T. Va Tsvangirai vakurudzira vamwe vasati vauya kubato ravo kuti vauye vaite mushandirapamwe vakanangana negadziriro dzesarudzo dzemuna 2018. Va Haurovi, avo vanga vari nhengo yepurovhinzi kuMasholand West mu MDC Renewal Team, iyoyakapatsanuka kubva mu MDC-T gore rapera, vatsinhira zvataurwa naVa Tsvangirai izvi. Va Masirirambi, avo vatakurana naAmai Laura Makuzva, avo vanga vari munyori anowona nezvevashandi mu Zapu kuenda ku MDCT, vati vawona zvakakodzera kuti vabatane naVa Tsvangirai vachiti MDC-T ndiro bato rega riri kutarisirwa neveruzhinji kuti rigadzirise zviri kunetsa munyika. Zvichakadai, mutevedzeri wemutungamiri we Zapu, Amai Emilia Mukaratirwa, vati havana chavanokwanisa kutaura nekuenda kwaita Va Masarirambi naAmai Makuzva ku MDCT vachiti havasati vatambira tsamba dzekuti Va Masarirambi naAmai Makuzva havasisiri nhengo dzebato ravo. Hatina kukwanisa kubata mutauriri weMDC Renewal Team, Va Jacob Mafume, kuti tinzwe divi ravo panyaya iyi. Va Tsvangirai vari kurudzira kuti mapato anopikisa aite mushandirapamwe pamberi pesarudzo dzemuna 2018. Mune imwewo nyaya, MDC-T yaburitsa mashoko ekuti makanzuru ndiwo anofanirwa kusiiwa achigadzirisa nyaya dzevanhu vanotengesera mumigwagwa sezvo bumbiro idzva remitemo yenyika rave kupa masimba kumakanzura ekuti atonge zvisina kupindira kwakanyanya kwebazi rinowona nezvinoitika mumatunhu. MDC-T inoti haisi kuzotambira zviri kutaurwa nehurumende kuti vanotengesera mumigwagwa ava vabviswe sezvo kusiri kuda kwavo kutengesera mumigwagwa asi kuti zvinhu hazvina kumira zvakanaka munyika. Mumwe wevanotengesera mumigwa yemu Harare, Va Herbert Zaranyika, vati havasi kuzobva mumigwagwa kana pasina hurongwa hwakati tsvikiti hunoita kuti vanotengesera mumigwagwa vakwanise kuraramisawo mhuri dzavo kubudikidza nekutengesa vari munzvimbo dzakanaka. Hatina kukwanisa kunzwa kugurukota rinowona nezvematunhu, Va Ignatious Chombo, kuti tinzwe divi ravo panyaya iyi sezvo vanga vasiri kudaira nharembozha. Mune imwewo nyaya, kanzuru ye Harare yaburitsa mashoko ekuti vagari vemu Harare yose vachange vasina mvura kwemazuva maviri kubva musi weChishanu kusvikira musi weMugovera zvichitevera kugadzirwa kuchange kuchiitwa nzvimbo yekuchenesa mvura ye Morton Jaffray Water Works. Kanzuru inoti kugadzirwa kuchange kuchiitwa michina iyi kuchawedzera kubuda kwemvura mudzipombi pamwe nekuti vanhu vagare vaine mvura nguva nenguva sezvo michina iyi yave yekare ",Dzimwe Nhengo dzeZapu ne MDC Renewal Dzobatana naVaTsvangirai
Mutauriri wekanzuru yeHarare VaMichael Chideme vanoti kanzuru yeHarare yakakokwa nehurumende kuti ipwanye dzimba dziri pedyo nenhandare yendege yeHarare International Airport. VaChideme vanoti kanzuru iri pasi pebazi rezvematunhu rehurumende uye ndiyo ine basa rekuona kuti hapana vanoita madiro aJojina vachingovaka dzimba pose pose muguta. Izvi zvinotevera mutauro wakanyanya munyika wekuti ndiyani akapa kuti dzimba idzi dziputswe. Mutungamiri wenyika VaRobert Mugabe vakataura gore rapera kuti dzimba idzi dzaifanira kuputswa sezvo dzainge dzakavakwa panzvimbo isina kukodzera. Vamwe vange vachichema chema kuti kanzuru yeHarare ichitungamirwa neMDC-T ndiyo yainge yaita zano ndega ichiputsa dzimba dzevanhu. Vakawanda vari kuputsirwa dzimba idzi vatsigiri veZanu-PF avo vakapihwa pekuvakira nevatungamiri vebato ravo kunyangwe hazvo nzvimbo iyi isingafanire kuvakirwa dzimba sezvo ichinzi inogona kuzoshandiswa kana poda kuwedzerwa nhandare yendege. Pane dzimba dzinodarika chiuru chimwe chete dziri kupwanya panzvimbo iyi nekanzuru. No media source currently available  ,Ko Kanzuru Inodei paMuchato weDhongi neBere Pakuputsa Dzimba?
"Mutungamiri webato rinopikisa reTransform Zimbabwe, VaJacob Ngarivhume, avo vakange vashevedzera kuti munyika muratidzirwe svondo rapera, vanyimwa mukana wekubhadhara mari yechibatiso nedare repamusoro pamhosva yavari kupomerwa yekukurudzira veruzhinji kuti varatidzire zvine mhirizhonga mukati. Vachitura mutongo wavo pachikumbiro chaVaNgarivhume chekuti vatongwe vachibva kumba kwavo zvichitevera kunyimwa kwavakaitwa mukana uyu nedare ramejasitiriti, mutongi wedare repamusoro VaTawanda Chitapi, vati Ngarivhume havana kusvitsa zvikonzero zvinonwisa mvura zvinoita kuti vapihwe mukana wekubhadhara mari yechibatiso. Zvaturwa nedare zvatsinhirwa negweta raVaNgarivhume, VaMoses Nkomo. VaNgarivhume vakanyora padandemutande ravo reTwitter vachikurudzira mhirizhonga mukuratidzira kwavakange vashedzera kuti kuitwe munyika musi wa31 Chikunguru pasi peboka ravari kudaidza kuti July 31st Movement iro rinoti harisi kufara nehuori hwarinoti hwatekeshera muhurumende. Mutevedzeri wemutauriri weMDC Alliance, VaClifford Hlatshwayo, vati kunyimwa kwaita VaNgarivhume mukana wekubhadhara mari yechibatiso pamhosva yavari kupomerwa kunoratidza kuti Zimbabwe yave kutongwa pachigandanga. Zvichakadai, mutori wenhau Hopewell Chin’ono uyo akanyimwa mukana wekubhadhara mari yechibatiso nedare repamusoro nemusi weChina dare richiti hapana zvaakasvitsa kudare zvinoratidza kuti mutongi wedare ramejasitiriti akakanganisa kutonga paakamunyika mukana wekutongwa achibva kumba kwame pamhosva yaari kupomerwa yekukurudzira veruzhinji kuti varatidzire zvine mhirizhonga, anga ari mudare ramejasitiriti zvakare neChishanu. Gweta rake, Amai Beatrice Mtetwa, vanga vachida kusvitsa chikumbiro kuna mejasitiriti VaNgoni Nduna chekuti apihwe mukana wekubhadhara mari yechibatiso sezvo vachiti pane zvashanduka kubva paakambonyimwa mukana uyu asi muchuchisi wenyaya iyi, VaWhisper Mabhaudhi, vati vanga vasina kuziviswa. Izvi zvatsinhirwa nerimwe gweta raChin’ono, VaGift Mtisi. Nyaya yaChin’ono yakayarisirwa kudzoka mudare ramejasitiriti neChitatu svondo rinouya mushure mezororo remagamba. Kusungwa kwaNgarivhume naChin’ono kwakonzera mutauro pasi rose zvaita kuti mutungamiri weSouth Africa VaCyril Ramaphosa vatumire nhume kuZimbabwe kuzoona zviri kuitika munyika munyika. Masangano anorwira kodzero dzevanhu ari kupopota nekunze rumwe rutivi achiti hurumende yeZimbabwe yanyanya kutyora kodzero dzevanhu. Asi hurumende pamwe nebato reZanu PF vanoti hapana chakaipa chavari kuita. No media source currently available  ","Mutungamiri weTransform Zimbabwe, VaNgarivhume, Vanonyimwa Mukana weKubvisa Mari yeChibatiso neDare Repamusoro"
"Vachitambira kusarudzwa kwavo zviri pamutemo nebato ravo re Democratic Party kuti vakwikwidze musarudzo yemutungamiri wenyika, Va Joe Biden vakaburitsa pachena kuti mutungamiri wenyika, Va Donald Trump, avo vavari kukwikwidzana navo muna Mbudzi, havana kubata zvakanaka chirwere che Covid-19. VaBiden vakatiwo vakasarudzwa semutungamiri wenyika, vachabvisa kutya kuri muvanhu uye kuona kuti America yabatana nepasi rose kuitira rakanaka repasi rose No media source currently available Kune rImwe rutivi, Va Trump vari kushandisa mazwi ekuti ndiyani anogona kugadzirisa hupfumi hwenyika pakati pavo naVaBiden. VaTrump vari kushorawo Va Biden vachiti havana kusimba, uye munhu ane pfungwa dzegwara rekumabvazuva, uyo anoda kukwidza mitero nekutengeserana zvinhu pamadiro nepasi rose nechinangwa chekuendesa mabasa kunze kwe America. \n\nNyanzvi munyaya dzematongerwo enyika, Va Moses Rumano, vanoti vakafara zvikuru nezvakataurwa naVaBiden sezvo zvichizokwanisa kubatanidza America nepasi rose. ""Ndakafadzwa nezvakataurwa naVaBiden pamusoro pezvirongwa zvavanazvo zvekubatanidza nyika nekurwisa chirwere cheCovid-19 uye nekumutsiridza hupfumi hwenyika. Ndine chivimbo chekuti VaBidden vachakwanisa kusimudzira kodzero dzemadzimai, vatema nevabvakure,"" Va Rumano vanodaro. No media source currently available ",VaJoe Biden Vanotambira Kudomwa Kwavo Kuti Vamirire Democratic Party Musarudzo yeMutungamiri weAmerica.
"Chimwe chizvarwa cheZimbabwe chinogara kuGermany Muzvare Albie Matarutse vanoti vari kufadzwa nekuratidzira kwavakaita kumuzinda weVatican kuItaly uko vakashoropodza hwavanoti hutongi hwehudzvinyiriri hwemutungamiri wenyika VaRobert Mugabe. Muzvare Mataruste vanoti vakashingiswa nekuratidzira kwakaita mufundisi vekukuKariba Pastor Patrick Mugadza avo vakaratidzira vari vega muHarare nekunyora tsamba kuchechi yeRoma kuti idzinge VaMugabe mukereke. Muzvare Matarutse vanoti zvanga zvisiri nyore kuti varatidzire sezvo izvi zvisingabvumirwe munzvimbo iyi asi vakapinda vakaviga hembe yakanyorwa yekushora VaMugabe iyo vakazoratidza vapinda mukati meVatican. ""Kunyangwe zvangu ndakange ndichitya kuti ndichanzi handisi kuremekedza Papa Francis ndakawona kuti dambudziko remunyika medu iguru uye zviri kunemunhu wese kuti aite zvaanokwanisa kushandura zvinhu,"" Vanodaro muzvare Matarutse. Vakaenderera mberi vachiti, ""Ndakasimuka ndikamira pachigaro ndika simudza zvinyorwa zvangu zvaive nemanzwi ekuti Papa vatsiure vaMugabe nehutsinye hwavo huru kudzosera nyika kumashure."" Muzvare Matarutse vanoti vacharamba vachitsvaga dzimwe nzira dzekuratidzira kusafara kwavo nezviri kuitika munyika uye shuwiro yavo ndeyekuti nyaya dzakadayi seGukurahundi dzizeyewe munyika. Munguva yeGukurahundi kuma 1980 vanhu vakawanda vakaurayiwa kuMatabeleland neMidlands vachinzi vainge vapandukira hurumende yaVaMugabe. Muzvare Matarutse vanoti varikufara nemafambiro akaita kuratidzira kwavo sezvo nzvimbo inoyera yeVatican ichiendwa nevazhinji. No media source currently available  ",Chimwe Chizvarwa cheZimbabwe Choratidzira KuVatican City Pamberi paPapa Francis Chichshora Hutongo HwavaMugabe
"Vanhu vaviri vari kupomerwa mhosva ine chekuita nekuputiswa kwebhomba kwakaitika muWhite City stadium kuBulawayo svondo rapera, vamiswa pamberi pedare muBulawayo vachipomerwa mhosva yekuita zvegandanga pamwe nekuda kupidigura hurumende.  Vaviri ava, VaDouglas Musekiwa naVaJohn Zulu, vamiswa mudare vasina magweta anovamirira. Mutongi wedare ramejasitireti, VaGladmore Mushowe, vadzinga vanhu vose vanzi havana chekuita nenyaya iyi apo vaviri vamiswa pamberi pedare kuWest Commonage Magistartes Court. Mutongi wedare abvumirana nemuchuchisi kuti nekuda kwekukura kwemhosva iri kupomerwa vaviri ava, hazvaigona kuti inzwikwe nevanhu vose vose. Vasungwa ava, avo vanga vachiratidza kunge vasiri kuziva kodzero dzavo, havana kupikisa kuti nyaya yavo inzwikwe pasina veruzhinji vanoinzwa. Vatori venhau vamirira kubva mangwanani kusvika nguva dzekuma 4 manheru vachida kunzwa nyaya iyi asi nyaya iyi yange isina kunyatsojeka kuti iri kufambiswa seyi. Studio7 haina kuzokwanisa kunzwa kuti vaviri ava vataura kuti chii payanga yonzwikwa mukamera. Asi magwaro ari mumaoko eStudio7 anoratidza kuti mukuru wematikitivha muBulawayo akumbira dare kuti vaviri ava vachengetedzwe nemapurisa kubva musi wa Chikumi 30, kusvika musi wa Chikunguru 2. Magwaro aya anoratidza kuti mapurisa akumbira kuti awedzerwe nguva nedare kuitira kuti aenderere mberi nekuferefeta nyaya iyi ivo vakachengetedza vapari vemhosva. Hazvinawo kujeka kuti vaviri ava vakaiswa riini mumaoko emapurisa, sezvo mashoko atinawo achiti vaviri ava vakanga vasungwa nemauto zvichitevera kuputika kwebhambu rakasiya nepadiki rakuvadza mutungamiri wenyika, VaEmmerson Mnangagwa. Vakakuvara pachiitiko ichi vanosanganisira mutevedzeri wemutungamiri wenyika, VaKembo Mohadi, mudzimai wemumwe mutevedzeri wemutungamiri wenyika, Amai Mary Chiwenga, sachigaro weZanu PF, Amai Oppah Muchinguri Kashiri nevamwe vanhu vanodarika makumi mana. Vanhu vaviri, VaNelson Dube, avo vaive mukuru wevachengetedzi vaVaMohadi, pamwe naVaStanley, pamwe nemumwe wevachengtedzi waVaConstantino Chiwenga, Colour Sergeant Stanley Mugunzva, vakashaya mushure mekukuvadzwa zvichitevera kuputika kwechombo neMugovera wapfuura. No media source currently available ",Vari Kupomerwa Mhosva yeKubhomba kuWhite City Stadium Vanomiswa Mudare
"Mutongi wedare raMejastiriti muHarare VaTendai Mahwe nemusi weChishanu vakapa mukana wekubvisa mari yechibatiso kune vanhu gumi asi vakanyima mukana uyu kune vamwe makumi matanhatu nemasere. Sangano reZimbabwe Lawyers for Human Rights kana kuti ZLHR rinoti vakasunungurwa vanosanganisa mutori wenhau James Jemwa avo vanzi vabhadhare mari inosvika madhora makumi mashanu mushure mekusungwa vachiratidzira muHarare svondo rapera. Mune imwe nyaya, mutongi wedare ramejastiriri kuMbare, VaStan Mambanje vakanyima mukana wekubvisa mari yechibatiso kuna VaPride Mukono, VaMakomborero Haruzivishe naVaMehluli Dube. Zvichakadaro, sangano reZLHR rinoti dare iri harina kuzonwa nyaya yaMuzvare Linda Masarira avo vave nemavhiki akawanda vari mujeri. Dare rati rakawandirwa nenyaya uye nyaya iyi ichanzwikwa musi wa 6 Gunyana.","Mutori weNhau VaJames Jemwa Voburitswa muHusungwa, Asi Vakawanda vanoramba Vari muHusungwa"
"Mauto eZimbabwe National Army anonzi akaungana muChinhoyi pakamba yemapurisa yeChinhoyi Central Police Station, uye pajeri reMurehwa Prisons, paine fungidziro yekuti igadziriro yekuparadza kuratidzira kunonzi kwakarongwa nebato rinopikisa reMDC mumatunhu eMashonaland East neMashonaland West. Mauto anonziwo ave kuwanikwa pama road block ari kuiswa memapurisa mumigwagwa yemunyika. Bato reMDC rinonzi riri kuronga kuratidzira nyika yose richida kuti hurumende yaVaEmmerson Mnangagwa igadzirise zviri kunetsa munyika. Asi mapurisa anonzi akatorambidza kuratidzira kwakanga kwakarongwa neMDC kuChinhoyi nekuMagunje kuMashonaland West. Murongi wemisangano muMDC, VaAmos Chibaya, vaudza Studio 7 kuti vacharatidzira vachitevera bumbiro remitemo yenyika. Studio7 yabata Mutauriri wemauto, Colonel Alphios Makotore, kuti tinzwe divi remauto panyaya iyi, asi vati tiite zvekuvatumira mibvunzo netsambambozha, vachiti vanozotipindura nemusi weChishanu sezvo vanga vari kuNyanga. Vanoongorora zvematongerwo enyika, uye vari mukuru wesangano reCenter for Natural Resource Governance, VaFarai Maguwu, vanoti zvave kuitwa nehurumende zvekungoisa mauto pese pese zvinoratidza kuti pane zvairi kutya. No media source currently available  Ukuwo vanoongorora zvematongerwo enyika vari nhengo yevechidiki muZanu PF, VaTafadzwa Mugwadi, vanoti manyepo kuti mauto aiswa mumatunhu ari kuda kuratidzirwa neMDC sezvo bato iri risina rutsigiro kumaruwa kwacho zvekuti hapana vanobuda kunoratidzira. No media source currently available ",Mauto Anoiswa muMatunhu Ari Kuronga Kuratidzirwa neMDC
"Vatenderi vechiMuslim pasi rese, kusanganisira muZimbabwe, vari kucherechedza mwedzi weRamadan vachitsanya, kunamata zvakasimba pamwe nekupa vanotambura. Ramadan mwedzi wakakosha zvikuru pachitendero cheIslam uye gore rino wakatanga musi wa2 Kubvumbi uchipera musi wa1 Chivabvu. Ramadan mwedzi wechipfumbamwe pakarenda remaMuslim uye mwedzi, uyo vatenderi vechiIslam vano tsanya, kunamata zvakasimba, kuregerera pamwe nekuwana makomborero kubva kumusiki. Panguva yeRamadan, vatenderi vechiIslam havadye kana kunwa chinhu kubva panobuda zuva kusvika parino vira kwemwedzi wese. Sheik Majidu Adini vanoti mwedzi weRamadan wakatanga kucherechedzwa apo pakadzika bhuku ravo rechitendero reQurun. Vanoti kunyange hazvo vachitsanya nekunamata dzimwe nguva, paRamadan vanoita izvi zvakanyanya. Vanotiwo kunze kweku namata nekutsanya nguva mwedzi weRamadan inguvawo yekuregererana. Vaenderera mberi vachiti, Ramadan ndiyo nguva apo mwari vanobviswa marwadzo kuvatadzi. Mutungamiriri weIslamic Supreme Council of Zimbabwe Sheik Ishmael Duwa vanoti Ramadan mwedzi wemakomborero akanyanya. Ramadan ndechimwe chezvinhu zvakakosha pachitendero cheIslam zvinosanganisira kutenda kunaMwari nekuti muporofita Muhammed aiva mutumwa waMwari,kunamata kashanu pazuva, pamwe nekupa chegumi kana kuti Zakat. Ramadan inocherechedzwa pasi rese nevatenderi vechiIslam asi vana vadiki, vanhu vanopenga, vanorwara kana vakwegura havacherechedzi mwedzi uyu. Sheik Duwa na Sheik Adini vati vanofara chose kuti Ramadan yegore riono inouuya apo vanhu vave kubvumidzwa kuungana. Vati kwasara mazuva matatu kuti Ramadan ipere vanoungana vachinamata pamwe munvimbo dzavo dzekunamatira kana kuti maMosque. Kunyange hazvo masangano echiIslam munyika achiti muZimbabwe mune vanhu miriyoni nemazana maviri vechitendero cheIslam, nyanzvi munyaya dzezvitendero dzinoti vanhu vechitendero ichi vanodarika zana rezviuru nechidimbu. Nyanzvi idzi dzinotiwo vechidiki vakawanda vave kuteera chitendero ichi nekuda kwemabhezari anovanopihwa kuonita zvidzidzo kune dzimwe nyika dzine chitendero ichi kuMiddle East. Gwaro reGlobal Religious Landscape rakaburitswa nePew Research Centre Forum on Religion and Public Life muna 2012 rinoti pasi rese vatenderi vechiIslam vanodarika bhiriyoni nezviuru mazana matanhatu.",Vatenderi veChiMuslim Vocherechedza Ramadan
"MDC inotungamirirwa naVaMorgan Tsvangirai inoti inofara kuti yakazokokwa nasachigaro weZimbabwe Electoral Commission, ZEC, Amai Rita Makarau kuti inotora gwaro revavhoti. Mutauriri webato iri, VaObert Gutu, vatsinhira kuti bato ravo rakakokwa kuti rinotora gwaro revavhoti rekuMt. Darwin West pamwe nerekuChirumhanzu-Zibagwe. VaGutu vanoti bato ravo rakanga rakumbira kuti ripiwe magwaro aya ari murudzi rwuviri, rwe“electronic” pamwe ne “hard copy.” Munyori mukuru weMDC-T, VaDouglas Mwonzora, vaudza Studio7 kuti vaenda kumahofisi aAmai Makarau vakakwanisa kubhadhara mari inoita madhora gumi nemashanu ekuti vakwanise kupiwa gwaro riri murudzi rwemapepa nemadhora gumi nemaviri ekuti vapiwe gwaro iri murudzi rwevhidhiyo. Asi VaGutu vanoti kana zvavo vazopiwa gwaro iri neZEC, hazvirevi kuti bato ravo rave kuzopinda musarudzo dze by-elections mumatunhu maviri aya, sezvo sarudzo idzi dzatosvika, uye bato ravo richida nguva yekumbotarisisa gwaro iri. MDC T yakaramba kupinda musarudzo dzipi zvadzo munyika kana zvakawanda zvinosanganisira nyaya yegwaro revavhoti nekuvandudzwa kwemitemo yesarudzo zvisati zvagadziriswa. No media source currently available  ",MDC-T: Kupihwa Gwaro reVavhoti Hazvirevi Kuti Topinda Musarudzo
"Muganhu weZimbabwe neSouth Africa, weBeitbridge, uchamboramba wakavharwa mushure mekunge vakuru vezvehutano mudunhu reBeitbridge vazivisa kuti vanoda nguva yakakwana yekugadzirira kudzivirira Covid-19 vasati vavhura muganhu uyu. Mukuru wezvehutano mudunhu iri Doctor Lenos Samhere vakaudza bepanhau reHerald neChipiri kuti vanoda kutanga vaona kuti vanhu vakawanda vabaiwa nhomba muganhu uyu usati wavhurwa, uyewo kuti vanoda vamwe vashandi vezvehutano pamwe nezvikwanisiro kuitira kusimbisa chikwata chavainacho kare. Veruzhinji vanga vachitarisira kuti Zimbabwe ichakasika kuvhura muganhu uyu mushure mekunge South Africa yavhura divi rayo remuganhu uyu. Zimbabwe iri kutora matanho akasimba ekudzivirira kupararira kwechirwere ichi zvichitevera kukwira kwehuwandu hwevanhu vakabatwa pamwe nekufa neCovid-19 munguva yezororo reKisimusi. Vanhu vakawanda vakapinda munyika vachibva kuSouth Africa, iyo inove nyika yakabatwa zvakanyanya neCovid-19 muAfrica yose. Hatina kukwanisa kubata gurukota rebazi rezvemukati menyika VaKazembe Kazembe panyaya iyi. Asi vanoongorora zvematongerwo enyika vachidzidzisa paTswane University of Technology, Doctor Rcky Mukonza, avo vari muSouth Africa, vanoti danho rekuramba muganhu uyu wakavharwa idanho rakaomera hurumende sezvo yakatarisana nezvinhu zviviri zvakakosha, hutano hwevanhu kune rimwe divi, kuchitiwo hupfumi hwenyika kune rimwe divi. No media source currently available ",Nyanzvi dzeHutano Dzokurudzira Kuti Muganhu weBeitbridge Umbomira Kuvhurwa
"Vamwe vashandi vehurumende vakaverenga vanhu munyika pasi pechirongwa cheCensus chaitungamirwa neZimStat, vari kuchemachema kuti havasati vabhadharawa mari dzavo dzebasa ravakaita mwedzi mitatu yapfuura, vachiti pavachazobhadharwa mari yemunyika inenge isisina simba. Vanotiwo vave kutyira kuti vanogona kutozoshaya mari iyi zvachose sezvo hurumende yakatobudisa zvakabuda muchirongwa ichi svondo rino. Vachitaura neStudio 7, vakaverenga vanhu paCensus ava vanoti kuburitswa kwakaitwa nehurumende zvavakashanda kuri kuvapa pfungwa yekuti chirongwa ichi chatopetwa nekudaro vanogona kuzotoshaisisa mari iyi zvachose. Vamwe vakaita semumwe ada kuzivikanwa nerekuti VaZizhou chete nekutyira basa rave muhurumende vati havachina chivimbo chekuti vachawana mari iyi. Vamwe vanoti vari kurwadziwa zvikuru kuti mitengo yezvinhu iri kuita chamurambamhuru muzvitoro apo mari yemunyika iri kudonha simba zuva nezuva vachiti pavachazobharwa vanogona kuzosara vasina chekubata. Izvi zvatsinhirwa nemmwe aramba kudomwa nezita rake achityira basa rake\nati pavachapuwa mari iyi inenge isingasatengi zvine musoro. Hurumende kuburikidza nebazi reZimbabwe National Statics Agency kana kuti Zimstat yakange yakavimbisa vakaverenga vanhu ava kuvabhara mari inosvika zviuru zana negumi zvemadhora emunyika kana kuti ZWDL$110 000.00, iyo yaive nehuremu hwemadhora mazana maviri ekuAmerica pakupera kwakaita chirongwa ichi muna Chivabvu. Pamusoro pazvo, vaifanirwa kubhadharwa mari dzekudzidziswa basa dzaitangaira pazviuru makumi matanhatu nezvitanhu zvemadhora emunyika kana kuti ZWDL$66 000.00, kusvika pazviuru makumi masere zvemadhora emunyika, kana kuti ZWDL$80 000.00, idzo dzinonzi dzakabharwa vamwe asi vamwe nanhasi havasati vadziwana. Asi vanoti nekuda kwekudonha kwesimba remari yemunyika, mari iyi haichakwani zana remadhora ekuAmerica kana pachishandiswa mutengo wedhora rekuAmerica pamusika mutema wanhasi. Mumwe mushandi akaverenga vanhu uye ari munyori mubazi rezvekurongwa kwenhengo dzesangano revarairidzi vekumaruwa re Amalgamated Rural Teachers Union of Zimbabwe, ARTUZ, VaAndrew Munguri, vashoropodza hurumende vachiti yakashandisa vashandi mahara. Vamwe vaverengi vanoti chiri kuvarwadza ndechekuti bazi reZimstatt harisi kuvazivisa kuti zvakamira sei? Vamwe, kunyanya vakashandira kumaruwa, vanoti vanorwadziwa chaizvo nekuti vaifamba mitunhu yakareba kuti vapedze misha yakange yakatarwa pazuva nekudaro vakazowana mari yapera simba vanenge vakashandira mahara. Mumwe muverengi ada kuzivikanwa nerekuti Muzvare Mamoyo anoti kunze kwekufamba nzendo ndefu, vaibira nzizi dzakazara vachiisa hupenyu hwavo panyanga dzamushore. Hatina kukwanisa kubata mukuru webasa muZimstat, VaTaguma Muhonde, kuti tinzwe divi ravo sezvo nharembozha yavo yanga ichiramba kupinda. Tatumirawo mibvunzo kune vanoona nezvekufambiswa kwemashoko mubazi ZimStat, Muzvare Mercy Chidemo, asi vati havakwanisi kutipa mhinduro dzizere nekuti vange vari mumusangano uye havasati vaziva kuti vashandi ava vachabhdhara rinhi. Asi mumashoko kuvatori venhu, Muzvare Chidemo, vakambovimbisa vakashanda paCensus ava kuti vaizobhdharwa pakupera kwemwedzi wapfuura muna Chikumi, asi izvi hazvina kuitika. Kuverengwa kwevanhu uku kwakaratidza kuti Zimbabwe yave nevanhu vanosvika 15,178,979 kubva pahuwandu hwakawanikwa muna 2012 hwevanhu 13,061,329. No media source currently available ",Vamwe Vakashanda paCensus Vonyunyuta Kuti Havasati Vabhadharwa Mwedzi Mitatu Vaita Basa Iri
"Ongororo yakaitwa muZimbabwe neAfrobarometer ichitungamirwa neMass Public Opinion Institute, kana kuti MPOI, inoratidza kuti vanhu vakawanda munyika vari kufarira hurongwa hwekuti vemapato anopikisa vaumbe mubatanidzwa wekukwikwidzana nemutungamiri wenyika, VaRobert Mugabe, musarudzo dzemuna 2018. Pavanhu vakabvunzwa, zvikamu makumi mana nezvishanu kubva muzana, vakati vanowirirana nepfungwa iyi, zvikamu makumi maviri nezvisere kubva muzana, vachiti havatenderane nepfungwa iyi, ukuwo zvikamu gumi nezvinomwe kubva muzana, vachiramba kutaura. Vanoda mubatanidzwa kunyanya, vatsigiri veMDC-T zvikuru muBulawayo neHarare. Asi ongororo iyi inoratidzawo kuti dai sarudzo dzakaitwa munguva yaibvunzwa vanhu, kubva musi wa 28 Ndira kusvika musi wa 10 Kukadzi 2017, zvikamu makumi matatu nezvisere kubva muzana, vaivhotera Zanu-PF, zvikamu gumi nezvitanhatu kubva muzana, vachivhotera MDC-T, uye zvikamu zvina kubva muzana, vachitsigira Zimbabwe People First. Asi chiri kukatyamadza nyanzvi munyaya dzezvematongerwo enyika inyaya yekuti pane vanhu vakabvunzwa ava, zvikamu makumi maviri nezvina kubva muzana, vakaramba kupa pfungwa dzavo. Izvi ndizvo zvinonzi nevamwe munongedzo wekuti vanhu vanotya kutaura vakasungunuka. Vakatungamira ongororo iyi muZimbabwe vachishanda neMPOI, VaStephen Ndoma vanoti ongororo iyi yakaitwa mumatunhu gumi ose enyika. No media source currently available Asi nyanzvi munyaya dzezvematongerwo enyika vari mukuru weMedia Center, VaEarnest Mudzengi, vanoti vanowirirana neongororo panyaya yekuti vakawanda munyika vanoda mubatanidzwa wemapato anopikisa. Asi vatiwo chikuru chinodiwa muZimbabwe isarudzo dzakachena. No media source currently available  ",Ongororo yeAfrobarometer Inoti Vakawanda Vanoda Mubatanidzwa weMapato Anopikisa
"Vanhu makumi maviri nevasere vakafa nechirwere cheCovid-19 nezuro, uye vanhu chiuru chimwe chete nemazana matatu nemakumi matatu nemumwe chete, vakabatwa nechirwere ichi nezuro wakare. Kutekeshera kuri kuramba kuchiita chirwere cheCovid 19 kwave kuita kuti zimwe zvirongwa zvakasiyana-siyana zvange zvichifanirwa kuitwa munyika,\nzvimbosendekwa parutivi.\n\nMutauriri wekanzuru yeguta reGweru, Muzvare Vimbai Chingwaramuse, vati kanzuru yange yakatara zuva ranhasi sezuva richatanga kushanda nzvimbo yeKudzanayi Bus Terminus iyo yakavakwa patsva asi izvi zvambosendekwa parutivi nekuda kwekuvelo kwechirwere cheCovid-19.\n\nMukuru wezvekufambiswa kweamabasa mukambani yeBen Touch iyo yakavaka nzvimbo iyi, VaDavid Kudakwashe, vaudza Studio 7 kuti vange vagadzirira kuti nzvimbo iyi itange kushanda sezvo vakapedza kuita basa rakawanda rakakosha pakuti nzvimbo iyi itange kushanda. Vati kumbosendekwa parutivi kwekuvhurwa kwenzvimbo iyi kuchavapa\nmukana wekunyatsokwenenzvera zvose zvinoda kupedziswa.\n\nVaKudakwashe vati chikamu chekutanga chenzvimbo yemusika cheKudzanayi Bus Terminus chinokwana vanhu mazana mashanu nevatatu vanotengesa uye chikamu chechipiri icho vati vachatanga kuvaka munguva pfupi iri kutevera chichange chichikwana vanhu mazana matatu.\n\nZvichakadaro, hurumende nezuro yakazivisawo nezvekumbosendekwa\nparutivi kweZimbabwe International Trade Fair kana kuti ZITF. Gungano iri range richifanirwa kuitwa mwedzi uno asi rave kuzoitwa mwedzi unouya.\n\nMukuru mukuru weZITF, VaNicholas Ndebele, vaudza Studio 7 parunhare kuti ichokwadi kuti gungano iri rambosendekwa parutivi nekuda kwekutekeshera kwechirwere cheCovid-19.\n\nMudzidzisi wezvidzidzo zvepamusoro zvehupfumi vari muongorori\nakazvimirira, VaFelix Chari, vanoti kuparira kweCovid-19 kwave kuvhiringidza zvekare zvehupfumi nemararamiro everuzhinji zuva nezuva sezvakaitika pachakatanga kuvepo.\n\nVaVincent Chakunda avo vanodzidzisawo zvidzidzo zvepamusoro zvehupfumi nebudiriro vanoti pane kuti hurumende irambe ichitora matanho ekuvhara nyika senzira yekurwisa kupararira kweCovid-19, zvakakosha kuti pave nemafungiro matsva.\n\nVachitaura pazviitiko zvakasiyana mumazuva mashoma apfuura mutungamiri wenyika, VaEmmerson Mnangagwa pamwe nemutevedzeri wegurukota rezvehutano Dr John Mangwiro vakati zvakakosha kuti vanhu munyika vabaiwe nhomba yekudzivirira Covid-19 vachiti vashandi\nvehurumende kunyanya, vanogona kumanikidzwa kuti vabaiwe nhomba iyi.\n\nVakambove gurukota rezvehutano, Dr Henry Madzorera, vanoti kunyange\nhazvo zvakakosha kuti vanhu munyika vabaiwe nhomba, hazvizi pamutemo kumanikidza vanhu kuita izvi.\n\nZvakabudiswa nehurumende nezuro zvinoratidza kuti vanhu chiuru\nnemazana matatu nemakumi matatu nemumwe vakabatwa nechirwere cheCovid munyika mose.\n\nKusvika nezuro pane vanhu zviuru makumi mana nezvipfumbabwe\nnemazana masere nemakumi matanhatu nevana, 49, 864, vakabatwa nechirwere ichi munyika kusvika, uye vanhu chiuru nemazana manomwe nemakumi masere nevapfumbabwe kana kuti 1789 vafa munyika mose. Hurumende yakazivisa nezuro kuti vanhu vabaiwa nhomba yekutanga vava zviuru mazana manomwe nemakumi manomwe nezvinomwe nezana nemakumi mashanu nemumwe, 777,151, uye vabaiwa nhomba yepiri vava zvuru mazana mashanu nemakumi mashanu nezvishanu nemazana maviri nemakumi manomwe nevanomwe, 555,277. Hurumende inoti ine hurongwa hwekubaya vanhu mamiriyoni gumi kana kuti zvikamu makumi matatnhatu kubva muzana senzira yekudzivirira kuparararira kwechirwere ichi. No media source currently available ",Covid-19 Yoita Kuti Zvimwe Zvirongwa Zvimiswe Munyika
"Politburo yeZanu-PF nemusi weChitatu yakaita musangano ikaumba komiti ichatungamirwa nemumwe mutevedzeri wemutungamiri wenyika Retired General Constantino Chiwenga kuti iongororore kuti chii chiri kukonzera kuti mitengo yezvinhu irambe ichiita chamurambamhuru kukwira. Vachitaura pakapera musangano uyu, mutauriri weZanu-PF VaSimon Khaya Moyo vakaudza vatori venhau kuti pane vamwe vemabhizimisi vave kuda kukonzera kusagadzikana munyika nekudhurisa zvinhu. Asi imwe nyanzvi munyaya dzezvehupfumi ichishanda nesangano reLabour and Economic Development Research Institute of Zimbabwe Doctor Prosper Chitambara vanoti hurumende inofanira kuita mubatira pamwe nevamwe kuti igadzirise dambudziko iri. Vati hurumende inofanira kutaura nevemabhizimisi nevanopikisa nekuti iyo yega haingakwanise kugadzirisa zvinhu zviri kunetsa munyaya dzezvehupfumi. No media source currently available ",General Chiwenga Votungamira Komiti Yekuongorora Kukwira kweMitengo
Munyori mukuru wedare reparamende VaKennedy Chokuda vanoti nhengo dzedare reparamende dzakasarudzwa musarudzo dziri kuzotoreswa mhiko mangwana. Nhengo idzi dzikange dzatoreswa mhiko zvinenge zvoreva kuti mutungamiti wenyika VaEmmerson Mnangagwa vanenge vokwanisa kusarudza dare ravo remakurukota. Asi dzimwe nhengo dzeMDC Alliance dzinenge dzichatadza kutora mhiko nekuti dziri kusungwa kana kuda kusungwa nemapurisa dzichipomerwa mhosva dzakasiyana siyana. Sangano reZimbabwe Lawyers for Human Rights rinoti mapurisa nezuro akaenderera mberi nekusunga vakuru uye nhengo dzesangano reMDC Alliance dzichipomerwa mhosva yekukonzera mhirizhonga. Mapurisa akasunga VaHappymore Chidziva vakasarudzwa kumiririra Highfield West mudare reparamende uye vari mutungamiri weYouth Assembly yebato iri. Vamwe vakasungwa vanosanganisa VaChamunorwa Madya vanova mutevedzeri wemunyori mukuru weMDC Youth Assembly uye VaMafaiti Mubaiwa vanoona nezvekuchengetedzwa kwemuzinda webato iri weRichard Morgan Tsvangirai House. Mapurisa anoti akavasunga vatatu ava pasi pemutemo weCriminal Law (Codification and Reform) Act. Vakasungwa ava vari kutarisira kumiswa pamberi pematare nhasi. Vanonzi vaitaura mashoko ekupesvedzera mhirizhonga munyika. VaMubayiwa naVaMadya vari kupinda mudare muHarare nhasi. Vari kunzi vakaratidzira muHarare musi wa 1 Nyamavhuvhu apo mauto akazopfura vanhu vatanhatu. Asi VaChidziva avo vakaendeswa kuGweru nezuro kwavanonzi vakataura mashoko ekukukurudzira mhirizhonga muna Chikunguru pakutsvaga rutsigiro. Asi VaChidziva vari kuti vari kuzorwa mafuta enguruve yavasina kudya. Mutauriri weZimbabwe Lawyers for Human Rights VaKumbirai Mafunda vanoti magweta avo ane nhengo dzakawanda dzeMDC Alliance dzavari kumiririra. No media source currently available  ,"VaHappymore ""Cde Bvondo"" Chidziva Vosungwa Vamwe Vachitoreswa Mhiko neChitatu"
"Mhuri yeMDC-T mudunhu reMashonaland Central iri kuchema kushaya kwasachigaro webato iri mudunhu iri, VaJustine Chitate, avo vakashaya nemusi weSvondo. VaChitate vanonzi vakadonha vachibva vashaya mushure mekunge vachangopedza kutaura pagungano rekurangarira imwe nhengo yebato ravo yakashaya masvondo adarika. Mutauriri webato reMDC-T mudunhu reMashonaland Central, VaSaymore Mhene, vanoti mutumbi waVaChitate warara kumba kwavo kuWaterfalls usiku hweMuvhuro uye waendeswa kumusha kwavo mubhuku rekwaNzvere, kwaNy’ava kuBindura, uko vari kutarisira kuradzikwa neChitatu. VaMhene vanoti sebato varasikirwa zvikuru nekushaya kwaVaChitate, sezvo vanga vari baba, mukoma, mutungamiri uye chipangamazano kumunhu wese, kwete nhengo dzeMDC-T chete. VaChitate vanonzi vasiya mhuri yakakura ine vana vanodarika makumi maviri. No media source currently available  ",Mashonaland Central Inochema Kushaya kwaVaChitate veMDC-T
"Paita kusimudzirana mapfumo mubato reZimbabwe People First (ZimPF) mudunhu reMashonaland West apo hutungamiri hwedunhu iri hwakambomisa sachigaro waro, Amai Marian Chombo, pamusangano wavakaita neMugovera vachivapomera mhosva yekutadza kubatanidza nhengo mudunhu uye kutonga nedemo zvisina pfungwa dzevamwe. Komiti iyi, iyo yakagara musangano wayo kuHarare, yakabvumirana kuti vakafanobata chigaro chasachigaro, Amai Chombo, vambomira kutungamira sezvo vatadza kutungamira zvakanaka bato iri mudunhu reMashonaland West. Musangano uyu, uyo wakapindwa nenhengo dzakabva kumatunhu gumi nemapfumbamwe pamatunhu makumi maviri nemaviri ari mudunhu rose, wakasunga chibvumirano chekuti Amai Chombo vambomira kufambisa basa mudunhu uye vasamiririre dunhu kukomiti yenyika. Vachitaura neStudio7, murongi wemisangano mubato iri, Muzvare Abgail Sauti, vati kubvira pakagadzwa Amai Chombo, vanga vachidzinga nhengo dzisingabvumirane navo vachiti vainge vatumwa nemutungamiri webato, Amai Joyce Mujuru. Muzvare Sauti vati bato reZimPF harife rakatonga sezvo vanhu vakawanda vaodzwa moyo nevanhu vasingagone kutungamira. Kusawirirana uku kwaitawo kuti dzimwe nhengo dzibude mubato iri dzichidzokera kuMDC-T inotungamirwa naVaMorgan Tsvangirai. VaTendai Musonza, avo vaive mutevedzeri wemunyori mukuru, vanyorera bato reMDC-T vachikumbira kudzokera kubato iri. VaMusonza vanoti vaneta nemahumbwe ari kuitwa kuZimPF. VaMusonza vanoti nyonga nyonga iri kuitika kuZimPF inoratidza kuti ZimPF chibande cheZanu PF. Studio7 haina kunzwa kuna Amai Chombo pavamire, kanawo kubata Amai Mujuru kuti tinzwe divi ravo, Asi mutauriri webato reZimPF, VaJealous Mawarire, vanoti Amai Chombo ndivo vachiri mutungamiri wedunhu reMashonaland West sezvo vakadzingwa zvisiri pamutemo. VaMawarire vanoti chekutanga ndechekuti musangano uyu wakaitirwa kuHarare asi uri wedunhu reMash West uye vanoti nhengo dzakapinda musangano uyu dzakaburitswa mubato pamwe nevamwe vatungamiriri vakaita saVa Rugare Gumbo, VaDydmus Mutasa, Amai Magret Dongo pamwe nevamwe. No media source currently available ",Amai Marian Chombo Vokonzera Mutauro muZim PF Vachitsigirwa naAmai Mujuru?
No media source currently available ,America Yopinda muSarudzo Dzepakati peTemu yeHurumende Vachitsvaga Vadare
"Mitambo yeCastle Lager Premier Soccer League yatsvuka ropa apo zvikwata zvine mukurumbira zvodamburana. Mutambo mukuru uriko ndeuyo uri kuBarbourfields kuBulawayo neSvondo pakati pechikwata chiri kutungamira makwikwi eCastle Lager Premier Soccer League cheChicken Inn, nechikwata chine mukombe uyu cheDynamos. Uyu ndiwo mutambo wakanyanyokoshesesa pazvikwata zviviri izvi panguva ino yemwaka yemitambo zvekuti kuchange kusingadanwe anonzwa musi uyu. Muongorori wezvemutambo wenhabvu VaMisheck Chisaga vanoti vari kuona mutambo uyu uchinakidza zvikuru. Chikwata cheChicken Inn chikakunda chinenge chave pedyo pedyo nekutora mukombe wakakosha uyu, asi kukundwa kwacho nekubudirira kweFC Platinum iyo iri kutamba neTsholotsho Pirates, kunopa kuti mabhiza akawanda apinde mumujahwo. Pari zvino, Chicken Inn iri kutungamira nemapoinzi makumi mana nemapfumbamwe ichi teverwa neFC Platinum iyo ine maponzi makumi mana nemana. Dynamos ine mapoinzi makumi mana nemaviri. Murairidzi weDynamos Tonderayi Ndiraya anoti panguva ino hapasi pekutambisa mapoinzi achiti chikwata chake chiri kuda kukunda mumitambo yese yasara kusanganisa weChicken Inn uyowu. Asi vaChisaga vanoti semaonero avo Dynamos haisi kumira mumutambo uyu mushure mekunge yarohwa 3-0 apo zvikwata izvi zvakasangana muHarare. FC Platinum iyo iri kukwikwidzawo zvine mutsindo iri kubandana neTsholotsho Pirates muWhite City Stadium neMugovera. Mushure mekubuda mumakwikwi eChibuku Super Cup murairidzi wechikwata ichi Norman Mapeza anoti rigi ndicho chave chinangwa chavo. Vachiona mairiro akaita zvinhu, VaChisaga vanofunga kuti Mapeza nechikwata chake ndivo vachatora mukombe mukuru uyu nezviuru zana zvemadhora izvo zvichapihwa vachakunda. Panguva imwecheteyo, varairidzi vatsva kuzvikwata zvavo Lloyd Chitembwe weCaps United naAmini Soma-Phiri wekuHighlanders vari kusanga muNational Sports Stadium neSvondo. Mumitambo miviri yatambwa Chitembwe achirairidza chikwata cheCaps United, atora mapoinzi mana zvekuti vatsigiri vake vatanga kuimba nekumupembedza mushure menguva refu vasati vaita izvi. Asi vachaimba zvekare here neBosso? Uyu ndiwo mubvunzo une vatsigiri vakawanda veCaps United, asi veBosso vachiti nhasi ndezveduwo. Mimwe mitambo irko ndeiyi, Chapungu v Buffaloes Flame Lilly v ZPC Kariba Harare City v Triangle Whawha v How Mine Dongo v Hwange Zvakamira zvakadai, gurukota idzva rezvemitambo VaMakhosini Hlongwane vatanga basa ravo vaine uturu mushure mekutuma veSport and Recreation Commission kuti vaongorore nyaya yekuti Zimbabwe yakatumira vatambi vaive vakakuvara kumakundano e2015 Africa Games ayo akaitirwa kuCongo. No media source currently available  ",Makwikwi eNhabvu Otsvuka Ropa apo Dynamos Yotatsurana neChicken Inn
"Mumiriri weZengeza West mudare reparamende VaJob Sikhala, vakumbira nhasi kuti mutongi wenyaya yavari kupomerwa nemumiriri weChitungwiza North yekupesvedzera mhirizhonga asave nechekuyita nenyaya iyi. VaSikhala vari kupomerwa mhosvba iyi pamwe nemumiriri weChitungwiza North mudare reparamende VaGodfrey Sithole. Magweta aSikhala asvitsa chikumbiro ichi kudare nhasi achiti haana kufara nemashoko amejastiriti Muzvare Tafadzwa Miti pavainyima VaSikhala mukana wekubvisa mari yechibatiso pane imwe mhosva yavaipomerwa nezuro. Kunyangwe VaSikhala vasungwa kanaodarika makumi matanhatu nemana havana kumbobvira vabatwa nemhosva asi mejastiriti Miti mukupa mutongo wavo vakati VaSikhala inhinhi inoramba ichityora mutemo. Izvi zvakakatyamadza vanhu vainge vari mudare nezuro pamwe nemagweta aVaSikhala. Rimwe gweta raVaSikhala, VaJeremiah Bamu vaudza Studio 7 kuti nekuda kwemashoko aya, vaona zvakakodzera kuti mutongi uyu asanzwe nyaya iri kupomerwa VaSikhala naVaSithole. VaBamu vatiwo vachasvitsa chikumbiro chizere kudare chiri muhunyorwa vachipa zvikonzero zvizere panhuna dzaVaSikhala. Gweta rehurumende panyaya iyi, VaGeorge Manokore, vati ikodzero yemusungwa kuti nyaya yake itongwe zvake vakati vachazopawo dare mhinduro yavo iri muhunyorwa kana vawana zvinyorwa zvemagweta aVaSikhala. Gweta raVaSithole, VaOliver Marwa, vati havana dambudziko nechikumbiro chaVaSikhala vakati vachatevedzera zvese zvinenge zvaturwa nedare pachikumbiro chaVaSikhala. Mutongi wedare ati achatura mutongo wake musi wa Zvita 7 wekuti ogeza maoko ake panyaya iyi here kana kuti kwete mushure mekunge averenga zvinyorwa zvemagweta aVaSikhala pamwe nevachuchisi. VaBamu vati kana Muzvare Miti vakaramba kugeza maoko avo panyaya iyi vachakwidza nyaya iyi kudare repamusoro. VaSikhala vari kutarisirwawo kudzoka kudare mangwana pavakatarisira kupihwa mutongo pachikumbiro chavo chekuti vatongwe vachibva kumba kwavo pane imwe mhosva yavari kupomerwa vari vega yekunzi vakavhiringidza mafambisirwo enyaya mumatare zvichitevera kupambwa nekuzopondwa kwakaitwa nhengo yebato ravo reCitizens Coalition for Change, Muzvare Moreblessing Ali. Asi VaSikhala vari kuramba mhosva iyi vachiti vakazopomerwa mhosva iyi ivo vatosungwa kare uye hapana chavakwanisa kukanganisa mukusungwa kweinofungidzirwa kuti inhengo yeZanu PF, VaPius Jamba Mukandi, avo vakazosungwa vakabvuma mudare kuti ndivo vakapamba pamwe nekuponda Muzvare Ali. VaSikhala vave nemazuva zana nemakumi matanhatu vari muhusungwa zvichitevera kusungwa kwavakaitwa muna Chikumi mushure mekupambwa nekupondwa kwaMuzvare Ali nhengo yebato ravo reTripple C. Mhuri yemufi haisi kuzoviga mutumbi waMuzvare Ali kudzamara VaSikhala, avo vanove gweta remhuri iyi, vaburitswa muhusungwa. Mune imwewo nyaya yanga iri mumatare, imwe nhengo yeCCC inozivikanwa zvikuru nezita rekuti Madzibaba Veshanduko, VaGodfrey Karembera, avo vari kupomerwa mhosva yekuita musarinya nekuda kukonzera kusagadzikana munyika vachinzi vaifamba muHarare vachikurudzira vanhu kuti vavhotere VaNelson Chamisa veTripple C vanzi vagodzoka kudare muna Ndira gore rinouya. Dare rabvisawo zvaranga rasunga kuti vapihwe mukana wekubvisa mari yechibatiso zvekuti vazvipire kumapurisa ekuGuruve kaviri pasvondo rega-rega kudzamara nyaya yavari kupomerwa yapera kunzwikwa mumatare. VaKarembera vati vafara zvikuru nekurerutsirwa kwavaitirwa nedare. CCC inoti nhengo dzayo idzi dziri kushungurudzwa zvine chekuita nezvematongerwo enyika pasina mhosva yadzakapara. Asi bato reZanu PF rinoti harinei nemafambisirwo enyaya mumatare ukuwo hurumende ichiti munhu wese anomira nemhosva dzake mumatare zvisinei nekuti abuda mumba maani. No media source currently available ",VaSikhala Vanoti Mejasitiriti Miti Vasatonge Nyaya Yavo Nekuti Havasi Mutongi Gava
"Kanzuru yeguta reHarare inoti iri mushishi rekugadzirisa zvechimbi chimbi pombi dzinofambisa mvura inenge yanaya. Kanzuru inoti iri kuita izvi senzira yekudzivirira kuti mvura isarasikire kwese kwese sezvakaitika pakanaya mvura mazuva mashoma apfuura. Meya veHarare, Va Bernard Manyenyeni, vanoti vagari vemuguta iri vanofanirwa kusakanda marara mupombi dzinofamba nemvura sezvo pombi idzi dziri idzo dzinoita kuti dambudziko remafashamu emvura riderere. VaManyenyeni, avo vakasarudzwa netiketi reMDC-T kuva meya weHarare gore rapera, vanoti kanzuru iri kushanda nevemadzisvondo, masangano akazvimirira pamwe nevagari vemuHarare paine chinangwa chekukoshesa hutsanana uye kuti vanhu vasarasire marara munzvimbo dzisingakodzeri. Izvi zvikabudirira zvinoita kuti mapombi emvura afambise mvura zvakanaka kana yanaya sezvo anenge asingadzipwe nemarara. Dzimwe nzvimbo muguta reHarare neMuvhuro dzaisafambika nevedzimota sezvo mvura yainge yakawanda ichotoita sekune mafashamu. VaManyenyeni vanoti veruzhinji vanofanirwa kugadzirira kubvisa dzimota dzavo munzvimbo dzinojenga mvura kana panaya mvura yakawandisa Asi vamwe vanoongorora mabasa ekanzuru vanoti dai kanzuru yagadzirisa dambudziko rekutakurwa kwemarara munzvimbo dzakasiyana siyana sezvaimboitwa kare. Nyanzvi munyaya dzemvura nehutano dzinotiwo kana mvura ikanaya zvakasimba, inokukura marara ose ayo anozopedzisira avhara mapombi anofambisa mvura. Nyanzvi idzi dzinoti mvura dzine tsvina dzikajengera, dzinokonzera zvirwere kuvanhu vanotsika mvura idzi. Kunyange hazvo zvinhu zvakambenge zvashata muHarare apo Zanu PF yaitonga yega isina bato rakasimba raiipikisa, zvinhu zvakamboita nani muna 2000 apo meya weHarare vakapinda netikiti reMDC, Engineer Elias Mudzuri, vakatora matanho ekugadzirisa migwagwa nekutakurwa kwemarara. Asi VaMudzuri havana kugara kwenguva yakareba vari meya weguta zvichitevera kubviswa kwavakaitwa pachigaro negurukota rezvematunhu, VaIgnatius Chombo, vachivapomera mhosva dzenhando. Izvi zvakaita kuti kanzuru yeHarare ishande iri pasi pekomisheni yakadomwa naVaChombo iyo yaitungamirwa naAmai Sekesai Makwavarara. No media source currently available ",Harare Yokurudzira Vanhu Kusarasira Marara Mupombi dzeMvura
Sangano reUnited States Agency for International Development kana kuti USAID rinoti radzivirira rufu rwaigona kuitika kuvana vanodarika zviuru zvitatu kuManicaland zvichikonzerwa nekusamira zvakanaka kwehupfumi hwenyika. USAID inoti kubva muna 2010 kusvika muna 2015 yakwanisa kubatsira vana vanodarika zviuru zvitatu zvaigona kushaya zvisati zvasvika pamakore mashanu. Amai Lucia Gumbo vanoshanda nesangano reUSAID iri vanoti zvirongwa zvavo zvakanangana nekubatsira vana amai vanoshaya muManicaland. Vanoti vanoshanda nebazi rezvehutano uye vanowanzoona vanenge vachida kubatsirwa apo vanenge vaenda kumakirinika. Zvinhu muZimbabwe hazvina kumira zvakanyaka zvichikonzerwa nekusanaya zvakanaka kwemvura uye kusamira zvakanaka kwakaita hupfumi hwenyika. No media source currently available  ,USAID Yobatsira Vana Zviuru Zvitatu Vange Voziya neNzara kuManicaland
"Munyori mukuru wesangano rinomirira vanoita zvekutengesa reZimbabwe Chamber Of The Informal Economy Associations VaWisdom Malaya, avo vari kushanya muno muAmerica vanoti vari kufadzwa neruzivo rwavari kuwana sezvo rwuchabatsira basa ravari kuita munyika. VaMalaya mumwe wezvizvarwa zveZimbabwe zvitatu zviri muAmerica pasi pechirongwa chiri kukokerwa nesangano reGlobal Labour University, apo vachange vari muno kwemavhiki maviri. Pasi pechirongwa ichi VaMalaya vachange vachizeya nedzimwe nyanzvi dzepasi rose pamusoro pematambudziko avari kusangana nawo munyika zvikuru kune vanotengesera mumigwagwa. Vanoti vachange vachiwana mukana wekunzwawo kubva kune vekune dzimwe nyika dzemuAfrica kuti vari kubata seyi dambudziko rakadai. Nyanzvi idzi, idzo dziri kusangana muAmerica dzinosvika mazana matatu. VaMalaya vanoti shuwiro yavo ndeyekuti masangano anomirira vanoita zvekutengesa mumigwagwa seravo arambe achizeya nehurumende kuti vawane nzira dzekugadzirisa matambudziko ari kutarisana nevanotengesa mumigwagwa mumatunhu akawanda munyika. VaMalaya vachaenda kuchikoro chepamusoro chePennsylvania State University chiri kuPennsylvania muno muAmerica kwevhiki imwechete vasati vadzokera kuZimbabwe. Musangano mukuru uyu uri pasi pedingindira rekuti ""Sharing the Gains – Containing Corporate Power"", kureva kuti kushanda pamwe kuchengetedza masimba emakambani madiki kuti akwikwidze nemakambani makuru. No media source currently available  ",Nhengo yeZimbabwe Chamber of The Informal Economy Associations Yoshanya kuAmerica.
"Zvikoro zvakavhurwa neMuvhuro kune vana vasiri kunyora bvunzo uye kune dzimwe nzvimbo zvinhu zvange zvakaita manyama amire nerongo sezvo vamwe vabereki vange voita chipatapata nhaka yemakonzo kutsvagira vana nzvimbo vamwe vototanga kudzidza. Mumwe mubereki ange achiyedza kutsvagira mwana wake nzvimbo yechikoro kwaMutare ndiVaTakunda Majeza avo vaudza Studio 7 kuti nyaya yelockdown ndiyo yakapa kuti vadye manonoko. Amai Jesca Tarasika mumwe mubereki ange achiri kutsvagira mwana nzvimbo vati vakuru vepachikoro chiri pedyo navo ndivo vakapa kuti vakundikana kunyoresa mwana wavo nenguva sezvo pavaienda vaiwana pasina ari kunyoresa vana. Vamwe vakaita saAmai Susan Muchenje vanorarama nekutengesa pamusika vanoti nyaya yekukundikana kuunganidza mari yechikoro nenguva yakapa kuti vanonoke kutsvagira mwana wavo nzvimbo yeForm One pachikoro cheSacred Heart Secondary. Amai Vivian Chitambo vanochema nerekuti vezvikoro vari kuramba kutambira mari yechikoro isina kukwana kunyangwe hazvo vabereki vakaremerwa nenyaya yelockdown. Zvichakadaro, mumwe mubereki ane mwana paChancellor Junior School muno maMutare, uye vaimbove meya weguta VaTatenda Nhamarare vanoti vanogutsikana nematanho ari kutorwa nezvikoro mukuedza kuchengetedza vana kubva kudenda reCovid 19. Svondo rapera mukuru anoona nezvedzidzo mudunhu reManicaland VaEdward Shumba vakaudza vatori venhau pakugamuchidzwa kwezvikwanisiro zvekudzivirira kupararira kweCovid 19 muzvikoro kuti vanofara nerubatsiro ruri kuramba richiuya kubva kubazi rezvedzidzo. Sachigaro wechimwe chikoro chichiri kutanga cheSacred Heart of Jesus Christ Secondary vaCasper Pound vanoti vasangana nedambudziko revana vawandisa asi vasina pekuti vana ava vawane pekudzidzira pakanaka. Kunyangwe hazvo zvikoro zvavhurwa nhasi pachikamu chepiri mukuru werimwe sangano rinomirira vadzidzisi reProgressive Teachers Union of Zimbabwe, PTUZ kudunhu reMashonaland West VaRosten Mutapa vanoti vana chete ndochete variko sezvo varairidzi vasiko kana kuti hapana chavari kudzidzisa. Mutauriri webazi rezvedzidzo VaTaungana Ndoro vaudza Studio 7 kuti vari kufara nemafambiro aita zvinhu muzikoro. Ongororo yaitwa neStudio 7 inoratidza kuti kuBulawayo vamwe vabereki vari kunyunyata nekurambirwa nezvikoro kutambira mari inobhadharwa nemakadhi, vamwe nekudzorererwa vana nekusabvisa mari yakakwana. KuMashonaland West vamwe vabereki vafumobata jongwe muromo kuenda kuzvikoro kunoyedza kunyoresa vana. No media source currently available  ",Zvikoro Zvovhurwa Vamwe Vabereki Vasati Vawana Nzvimbo
"Gweta guru renyika yeAmerica VaWilliam Barr neChipiri vakati hapana humbowo hwekuti sarudzo dzemutungamiri wenyika yeAmerica dzakabirirwa sezviri kutaurwa nemutungamiri wenyika yeAmerica VaDonald Trump. VaTrump avo vakakundwa musarudzo naVaJoe Biden vari kuenda kumatare vachipikisa zvakabuda musarudzo asi nyaya dzavo zhinji dziri kuraswa dzichinzi hadzina humbowo hwakakwana. VaJoe Biden avo vakakunda musarudzo iyi varikuenderera mberi vachidoma makurukota ehurumende yavo idzva apo vari kutarisirwa kugadzwa semutungamiri mutsva muna Ndira gore rinouya. Nyanzvi munyaya dzezvematongerwo enyika Doctor Moses Rumano vanodzidzisa paFriends University kuWinchita, Kansas muno muAmerica vanoti vanetariso yekuti VaBiden vachagadzwa pasina mutauro uye vanoti mashoko egweta guru renyika yeAmerica anoratidza kuti nyika iyi ine hutongi hwejekerere ""Zvino fadza kuti gweta guru renyika yeAmerica VaBarr avo vakagadzwa naVaTrump vanokwanisa kutaura zviri pachena kuti sarudzo hadzina kubirirwa izvo zvinoratidza kuti matare emunyika iyi haateedzere zvinodiwa nemutungamiri wenyika asi zviri pasi pemutemo,"" No media source currently available ",Gweta Guru Renyika yeAmerica Rinoti Hapana Humbowo Hwekuti Sarudzo dzeMutungamiri Wenyika Iyi Dzakabirirwa
"Vamwe vemabhizimisi vari kuchema chema kuti mari yemadhora ekunze inosvika zvikamu makumi mana kubva muzana kana kuti 40% inotorwa neReserve Bank of Zimbabwe, RBZ, vopihwa mari yemunyika pane zvavanenge vatengesa kunze iri kukanganisa zvikuru maitiro ebasa nekuti kana vodawo kutenga mari yekunze pamusika weForeign Exhange Auction zvinenge zvonetsa. Muna Ndira, RBZ yakawedzera mari inobatirwa makambani anotengesa zvinhu kunze achipihwa mari yemunyika nemutengo wedhora uri pamutemo kubva pazvikamu makumi matatu kubva muzana kusvika pazvikamu makumi mana. Gavhuna weRBZ, Doctor John Mangudya, mumashoko kuvatri venhau pakavandudzwa mutemo uyu vakati Monetary Policy Committee yebhanga ravo yainge yasangana ikabuda nechisungo chekuwedzera mari inofanira kuendeswa kubhanga ravo senzira yekudzikamisa musika wemari weRBZ Foreign Exchange Market Sachigaro weAfrica CEO Roundtable, VaOswell Binha, vanoti mari iri kubatwa iyi yave kukanganisa mabhizimisi zvakanyanya. Mashoko aya atsinhirwa nemutungamiri wesangano revashandirwi reEmployers Confederation of Zimbabwe, Doctor Israel Murefu, vati vemabhizimisi vari kuchema chema nemari dzavari kubatirwa. Vati zvakakosha kuti hurumende igare pasi itaure nevemakambani ava vowirirana mari inokodzerwa kutengeswa kuRBZ nemutengo uri pasi. Vaimbova mutungamiri weConfederation of Zimbabwe Industries, VaCallisto Jokonya, vati mari iri kubatwa iyi yaunza kugadzikana munyaya dzezvehupfumi vakati zvinhu zvangokanganiswa nechirwere cheCovid-19 chopa kuti vemabhizimisi vaite mari shoma sezvo vasiri kutengesa zvinhu zvakawanda. No media source currently available ",Mabhizimisi Anoti Mitemo yeMari yeKunze Yave Kudzikisira Mabasa Avo
"Zvimwe zvizvarwa zveZimbabwe zvinoshanda nekugara muBotswana zvine chivimbo chikuru chokuti kusimudzirwa kwehushamwari hwenyika mbiri idzi kuchagadzirisa zviri kunetsa vana veZimbabwe munyika iyi. Ongororo yaitwa neStudio7 mudhorobha reFrancistown, Botswana yaratidza kuti zvizvarwa zveZimbabwe zvinogara nekushanda munyika iyi zvinotarisira nechivimbo chikuru kuti kumutsidzirwa kwehushamwari hweZimbabwe neBotswana kuchagadzirisa zvinetswa zvavari kusangana nazvo. Nyika mbiri idzi dzakanyorerana chibvumirano chekuvandudza hushamwari hwadzo kubva mujoint commission kuti huve bi-national commission muchirongwa chichaita kuti vatungamiriri venyika mbiri idzi vasange gore negore vachizeya zvinetswa zvinosanganisira nyaya dzezvehupfumi nezvematongerwo enyika. Chiitiko ichi chakaitika nemugovera mudhorobha guru reWindhoek muNamibia uko kwangakwabatirwa musangano hwe Southern African Development Community (SADC) hwechimakumi matatu nerusere. Mutungamiri weZimbabwe, VaEmmerson Mnangagwa nemutungamiri weBotswana, VaMokgweetsi Masisi, vaita vafakazi mukusainirana uku. Vachitaura neStudio7, chimwe chizvarwa cheZimbabwe, VaRomeo Goveya, vati vanoshuwira kuti chibvumirano ichi chichabatsira zvizvarwa zveZimbabwe zvinogara nekushanda muBotswana munyaya dzemapepa. Kunze kwenyaya yemapepa, vamwe vari kuchema chema nenyaya dzezvipfuwo. Muzvare Moreblessing Garai vanoti mamwe anotorwa neBotswana muhurongwa hwayo hwekurwisa chirwere cheFoot-and-Mouth Disease akaipira vagari vekuPlumtree. Mombe dzevarimi veZimbabwe dzinorasikira muBotswana dzinopfurwa nemapurisa pamwe nevashandi vebazi rezvekurima venyika iyi. VaTom Sinyoro vanoti chirongwa ichi chingabatsira kwazvo mukugadzirisa nyaya dzekugara nekushanda kwezvizvarwa zveZimbabwe muBotswana. Nyanzwi mune zvezvipfuyo, VaPrince Gurure, vati chibvumirano ichi chichabatsira zvikuru zvizvarwa zvenyika mbiri idzi munyaya dzezvehupfumi, dzidzo nemabasa. Kunze kweBotswana, Zimbabwe ine chibvumirano che bi-national commission neSouth Africa icho chayakasaina mugore ra2016. No media source currently available   ",Zvizvarwa zveZimbabwe Zvotarisira Hukama Hutsva Huri Pakati peZimbabwe neBotswana
"Mumwe wevatevedzerivemutungamiri weMDC inotungamirwa naVaMorgan Tsvangirai, Engineer Elias Mudzuri, vanoti sebato rinoremekedza mitemo nekodzero dzevanhu, vanotarisira kuti mutungamiri mutsva wenyika, VaEmmerson Mnangagwa, kuti vachagadzirisa mitemo inombunyikidza kufambiswa kwesarudzo kwakanaka. Vachitaura vari kumucheto kwemhemberero dzekutoreswa mhiko kwaVaMnangagwa, VaMudzuri vati hurumende itsva inofanirwa kuremekedza kodzero dzevanhu vese kuitira kuti munyika muite zvinhu zvinofambira mberi. VaMudzuri vanoti tarisiro yavo ndeyekuti VaMnangagwa vaone kuti mitemo isiri kuenderana nebumbiro remitemo yenyika yagadziriswa, dzinhepfenyuro nemapepanhau ehurumende zvoshandawo zvichiremekedza mapato ose pasina rusara. VaMudzuri, avo vakambova meya weHarare akaita mukurumbira asi vakazobviswa nehurumende yeZanu PF nenzira isina kutsarukana, vanoti VaMnangagwa vanofanirwa kuziva kuti vanhu vakaenda mumigwagwa vachivatsigira vakawanda vacho vakange vari vemasangano akazvimirira pamwe nevemapato anopikisa. VaMudzuri vanoti vari kutarisira kuti panoitwa sarudzo gore rinouya, hurumende yaVaMnangagwa inenge yagadzirisa pamwe nekuvandudza mitemo inobata nyaya dzesarudzo. No media source currently available ",MDC-T Inoti VaMnangagwa Vanofanirwa Kuona Kuti Hurumende Yavo Yavandudza Mitemo yeSarudzo
"Mutungamiri weSouth Africa, VaCyril Ramaphosa, vatumira mashoko enyaradzo kumhuri, hama, shamwari nevagari veguta reJohannesburg, vachichema vaimbova meya weguta reJohannesburg, VaJolidee Matongo, avo vakafa mutsaona yemotikari nemusi weMugovera. Mumashoko avo enyaradzo, VaRamaphosa vati zvinorwadza kunzwisisa chiitiko ichi, zvikuru kana vakatarisa kushanda kwaiitwa naVaMatongo, uye kudyidzana kwavaiita naivo VaRamaphosa, nevagari vemuSoweto. VaMatongo, avo vana baba mubereki vakaberekerwa muZimbabwe, vange vave nemakore makumi mana nematanhatu.Vakashaya vachibva kuSoweto kunokurudzira vatsigiri vebato ravo, reAfrican National Congress, kuti vanonyoresa kuvhota. Nyanzvi mune zvematongerwo enyika, vachidzidzisa paTswane University of Technology, muPretoria, Muzvinafundo Ricky Mukonza, vanoti kunyange hazvo vamwe vanhu vachifungira kuti VaMatongo vakaurawa nevamwe vavo vezvematongerwo enyika, sekuvona kwavo, iyi itsaona isingaratidzi kuti pane chikiribidi chakaitwa. No media source currently available ","VaRamaphosa Vanonyaradza Mhuri yaVaimbova Meya weJohannesburg, VaJolidee Matongo"
"Mhuri idzi dzinonzi dzave kutyirawo kuti dzimwe dzimba dzavo dzinogona kuwondomoka nekuda kwemamiriro adzaita mushure memvura iyi. Mhuri dzinodarika zviuru zviviri dzinogara papurazi reCabatsha kunze kweguta reBulawayo dzinonzi dzave kugara pamwe nekurara pamhene zvichitevera kuparadzwa kwedzimba dzadzo nedutu nemafashamu emvura neMugovera wapfuura. Mhuri idzi dzinonzi dzave kutyirawo kuti dzimwe dzimba dzavo dzinogona kuwondomoka nekuda kwemamiriro adzaita mushure memvura iyi. Sachigaro werimwe remasangano anomirira vagari reBulawayo Progressive Residents Association, VaEdias Shumba, vanoti sesangano vanonzwira vagari ava urombo zvikuru, sezvo vachikwanisa kuzobatwa nezvirwere zvinokonzerwa nekugara pamwe nekurara panze uye mvura yakasviba. Vanoti sesangano vari kuedzawo kuunganidza rubatsiro rwekupa mhuri idzi, asi vanoti hurumende inofanirwa kupindira kuti ibatsire. No media source currently available ","Dutumupengo, Mafashamu, Zvoparadza Dzimba kuCabatsha kuBulawayo"
"Muzvinafundo Sam Moyo avo vaitungamira sangano reAfrican Institute for Agrarian Studies uye vaimbova chipangamazano chehurumende munyaya dzezvekurima vakashaya munjodzi yemumugwagwa kuNew Dehli, India nemusi weMugovera uko vainge vaenda kumusangano. Mutumbi waVaMoyo uri kutarisirwa kuuya kuZimbabwe nemusi weChitatu uye vari kutarisirwa kuradzikwa nemusi weMugovera. Muzvinafundo Moyo vakamboshanda paUniversity of Zimbabwe uye vakambova mukuru wesangano reSouthern African Regional Institute for Policy Studies (SAPES). Vakanyorawo mabhuku anosanganisa rinonzi 'Land and Agrarian Reform in Zimbabwe: Beyond White Settler Capitalism.' Vanotungamira sangano reSAPES Trust Dr. Ibbo Mandaza, avo vakashanda kwenguva yakareba namuzvinafundo Moyo, vanoti nyika yarasikirwa negamba chairo. Muzvinafundo Moyo vakadzidza kuSierra Leone, Canada nekuBritain uye vasiya vana vashanu vasikana. No media source currently available  ","Muzvinafundo Sam Moyo Vanoshaya Mutsaona yeMumugwagwa kuNew Dehli, India"
"Vanhu vakawanda vanorangarira kubviswa nechisimba kwakaitwa vaimbove mutungamiri wenyika mushakabvu VaRobert Mugabe vamwe vanhu vakawanda vachiti zvinhu zvatonyanya kuoma munyika. Vamwe vakaita semumwe mugari wekwaRusape, VaFambayi Fambayi, vanoti zvinhu zvaive nani munguva yaVaMugabe sezvo VaMugabe vaitombomira mira kugadzirisa zvinhu izvo vanoti zviri kutadza kuitwa nemutungamiri wenyika, VaEmmerson Mnangagwa.\n\nVaArthur Changara, avo vakapedza zvidzidzo zvavo paMidlands State University, vanoti kudzidza kwavo kwakarwadza pasi pehutongi hwaVa Mnangagwa. VaChangara vanoti munguva yaVaMugabe vaikwanisa kurarama vachidya pachikoro asi pari zvino, vave kupihwa mari shoma nevabereki sezvo vabereki vavo vasisawane mari sezvavaimboita munguva yaVaMugabe.\n\nMukuru wesangano revadzidzisi vekumaruwa reAmalgamated Rural Teachers Union of Zimbabwe, VaObert Masaraure, vanoti kunyange hazvo zvinhu zvainge zvakaoma munguva yaVaMugabe, varairidzi vaipihwa mari yavo iri yemadhora ekuAmerica izvo zviri kutadza kuitwa naVaMnangagwa. VaMasararure vanoti nguva yaVaMugabe vaipihwa mari yavo yebhonasi\nyakakwana nemabhenefitsi ose izvo zvashanduka munguva ino yaVaMnangagwa vari panyanga.\n\nVaMasaraure vanoti chimwe chinoita kuti vadzidzisi vaone kunge nguva\nyaVaMugabe zvinhu zvanga zvarinani ndechekuti VaMugabe vaive\nnekakuremekedza vadzidzisi nekuti vaitaurirana navo kwete zvehurumende yaVaMnangagwa.\n\nMutevedzeri wemutauriri weMDC Alliance, VaClifford Hlatswayo,\nvanotiwo huori nekutyorwa kwekodzero dzevanhu kwanyanya munguva\nyaVaMnangagwa.\n\nHatina kukwanisa kunzwa divi rebato reZanu PF sezvo mutauriri webato iri,\nVaPatrick Chinamasa, avo vanga vambovimbisa kutaura nesu, vange\nvasisadavire nharembozha yavo. Asi mukuru anoona nezvekufambiswa kwemashoko muZanu PF, VaTafadzwa Mugwadi, vanoti zvinhu zvava nani pasi pehutungamiri hwaVaMnangagwa.\n\nVaimbove gurukota muhurumende yaVaMugabe, VaJonathan Moyo, avo vari muhupoteri, vanyora padandemutande ravo reTwitter vachitenda mudzimai waVaMugabe, Amai Grace Mugabe, kuti vakavanunura kuti vasaurayiwe nemasoja. Asi VaMoyo havana kutaura kuti vakanunurwa sei. VaMugabe, avo vakashaya gore rapera, vakamanikidzwa kusiya basa makore matatu apfuura mwedzi uno, izvo zvakaita kuti VaMnangagwa vapinde panyanga. No media source currently available ","Zimbabwe, Makore Matatu VaMugabe Vabviswa Zvine Ganyabvu Mukati"
Huwandu hwevana vabatwa nechirwere cheCovid-19 pachikoro cheChinhoyi High kuMashonaland West hwakwira kusvika pamakumi mashanu nevasere. Mukuru webazi rezvehutano mudunhu reMashonaland West Dr Gift Masoja vatenda kuti huhwandu uhu hwakwira zvakanyanaya. Izvi zviunoteveras kuvhenekwa kwevana vechikoro mushure mekunge mumwe mwana musikana abatwa nechirwere ichi neMugovera svondo rapera. VaMasoja vati vana ava parizvino vari kuongororwa vari pachikoro nevashandi vebazi rezvehutano asi vanengev ave kuratidza kurwara vanoendeswa kunochengeterwa vari kurwarisa kana kuti Isolation\nCentre iri pakiriniki yekanzuru yeMuzari. Dr Masoja vati kubatwa kwevana ava nechirwere ichii hakusi kukanganisa bvunzo sezvo avo vabatwa nechirwere cheCovid-19 vari kunyora vari pakasiyana nevasina kubatwa chirwere. Vana vanodzidza\nvachibva kumba vari kunyora bvunzo vari vegawo. Izvi zvatsigirwa nemukuru webazi rezvedzidzo mudunhu reMashonalannd West VaGabriel Mhuma avo vanoti parizvino hapana mwana ave kurwara zvakanyanya. Munyori mukuru wesangano rinomirira vadzidzisi reProgressive Teachers Union of Zimbabwe-PTUZ-VaRaymond Majongwe vanoti dambudziko iri rakakonzerwa nehurumende yakataurirwa asi ikaisa zvimiti munzeve. Asi mutauriri webazi rezvedzidzo VaTaungana Ndoro vakaudza Studio 7 kuti hurumende yakagadzirira uye zvikoro zvinofanira kutevedzera kurudziro dzavari kupa vakabatana nebazi rezvehutano. Kubatwa kwevana ava nechirwere cheCovid-19 kunoteverawo kubatwa kwevana zana nemakumi maviri nevaviri pachikoro cheJohn Tallach Secondary mudunhu reMatebeleland North nevamwe vadzidzi vanomwe pachikoro chikuru cheChinhoyi University of Technology masvondo maviri apera. No media source currently available  ,Vana Makumi Mashanu neVasere (58) Vobatwa neChirwere cheCovid-19 paChinhoyi High
"Bato reMDC-T riri kufanotungamirwa naMuzvare Thokozane Khupe raendesa mberi kongiresi yaro kana kuti extra-ordinary congress yekushara hutungamiri hwebato kusvondo rekutanga kwaGunyana. Kongiresi iyi yanga ichifanirwa kuitwa muna Chikunguru, asi mutauriri webato iri VaKhalipani Phugeni vaudza Studio 7 kuti kuita kongiresi iyi mwedzi unouya kunoisa hupenyu hwevanhu munjodzi yechirwere cheCovid-19. VaPhugeni vanoti komiti mbiri dzepamusoro dzebato ravo dzinoti National Council, neStanding Committee, ndidzo dzakasvika padanho rekuendesa mberi musangano uyu mushure mekuona kuti musangano wekongiresi unopindwa nevanhu vakawandisa kudarika makumi mashanu ari kubvumidzwa kuungana pari zvino pasi pemutemo wekudzivirira kupararira kweCovid-19. Bato iri raifanirwa kuita musangano uyu mwedzi unouya sezvakatarwa nedare repamusorosoro reSupreme Court pagakava rekuti ndiyani anofanirwa kutungamira bato iri pakati paMuzvare Khupe naVanelson Chamisa, avo vane bato ravo reMDC Alliance. Asi VaPhugeni vanoti vachitevera mutongo wedare uyu, vane mukana wekusvika kutanga kwaGunyana kuti vange vaita musangano wekusarudza hutungamiri hutsva uyu. Studio 7 yawana mashoko ekuti musangano uyu wave kuzoitwa kubva musi wa 04 kusvika musi wa 06 Gunyana. VaPhugeni vanoti vachaita musangano uyu vachitevedzera mitemo yebazi rezvehutano mukudzivirira kupararira kweCovid-19, uye vachange vachishandawo naro kuti vakwanise kuenderera mberi zvisingaise nhengo dzebato ravo munjodzi. Vanoti kuendeswa mberi kwemusangano uyu hakufanirwe kuonekwa sekunge Muzvare Khupe vari kuda kutenga nguva yekutiu vamboramba vari pachigaro, sezvo vasiri ivo vakaendesa musangano uyu mberi. No media source currently available ",Bato reMDC-T Roendesa Mberi Kongiresi Yekushara Hutungamiri kuMwedzi waGunyana
"Sangano revashandi, reZimbabwe Congress of Trade Unions, ZCTU, riri kuyeuchidza vanhu vese munyika kuti vapinde muhurongwa hwekuratidzira pamabasa avo nemusi weMuvhuro. Mutungamiri weZCTU, VaPeter Mutasa, vanoti zvakakosha kuti munhu wese, pese paari zvake, ambotora nguva yekuratidzira ari paanoshandira, senzira yekuudza hurumende kuti zvinhu hazvina kumira zvakanaka munyika, izvo zviri kupa kuti vanhu vashupike. VaMutasa vanoti nhaurirano dzevashandi nevashandirwi, pasi pehurongwa hwe Tripartite Negotiating Forum, hazvina zvadziri kubatsira nazvo sezvo hurumende iri kuramba yakaisa zvipikiri munzeve. Studio7 haina kukwanisa kunzwa divi rehurumende kuburikidza negurukota rezvevashandi, VaPaul Mavhima, sezvo nharembozha yavo yanga ichinetsa kubata. VaMutasa vanoti munhu wese ari munyika haasi kutambira mari inokodzera sezvo zvinhu zviri kuramba zvichioma munyika. Vanoti zvakakosha kuti hurumende igare pasi nevashandi yotaurirana navo murunyararo kwete kuvarova pamwe nekumbunyikidza kodzero dzavo. No media source currently available ",ZCTU Yoyeuchidza Veruzhinji Kuratidzira neMuvhuro
"Sangano rinoona nezvekuronga mhuri, reZimbabwe National Family Planning Council, riri kukurudzira vanhukadzi nevanhurume kuti vaite vana vachiri kutemwa dzinobva ropa nekuti vakada kuzosviita vati kurei zvinogona kunetsa. Kunyangwe vanhukadzi nevanhurume vose vachiita dambudziko iri, madzimai kazhinji anogumisira opihwa mhosva yekushaya mbero asi dzimwe nguva vari baba vanenge vakarasa demo. Nyanzvi munyaya dzezvembereko, VaDenis Mlambo avo vanoshanda kukiriniki yeSpilhaus iri pasi peZimbabwe National Family Planning Council, ZNFPC, vanoti kune zvikonzero zvakawanda zvinoita kuti munhukadzi kana munhurume asangane nedambudziko rembereko. Vanoti kune vamwe vanozvarwa vaine mbereko yakadzikira kana kuti vanenge vakura pazera zvokuti vanozota dambudziko pakuita vana. VaMlambo vataura kuti munhu akasaita mwana, nedzimwe nguva hazvireve kuti haazvare zvachose, asi kuti anenge aine dambudziko rembereko iro rinokwanisa kugadziriswa. Vakaenderera mberi vachitiwo chikafu chiri kudyiwa mazuva ano chiri kukonzera matambudziko embereko. Zvimwe zvirwere zvepabonde zvakaita segonorrhea kana kuti drop, nemahumunya, ayo anozivikanwa nezita rokuti mumps pachirungu zvinogona kukonzera kushaya mbereko kumadzimai kana kuti demo kuvarume. Mumwe mudzimai, Amai Susan Rwenyambi vekuNehanda Housing kuDzivaresekwa Extension vakatsinhira mashoko ataurwa naVaMlambo vachiti vakanetseka zvikuru kuita vana nenyaya yokuda kumboita zvedzidzo yepamusoro. Izvi vanoti zvakapa kuti vazode kuita vana vakura zvikanetsa. Asi vanoti vakazoita vana vaviri. Nyanzvi munyaya dzetsika dzepasichigare, Ambuya Prisca Chizano, vanoti chokwadi kuti kune vamwe vanhu vanokwanisa kunetseka nembereko, vakaendera mberi vachiti vazhinji vacho vanokwanisa kurapwa pachivanhu votozoita vana. Munyori anoona nezvedzidzo musangano reZimbabwe Traditional Healers Association kana kuti ZINATHA, Sekuru Prince Sibanda vatsinhirawo mashoko ataurwa naAmbuya Chizano vachiti kune mishonga yepasichigare yakasiyasina-siyana yekuuchika varume nevakadzi kuti vawane mbereko. Sangano reZNFPC rakaumbwa mugore 1985, riine chinangwa chokukurudzira nyaya dzekuronga mhuri chete asi kubva gore ra2011, rakazotangisawo kuongorora nezvenyaya dzembereko raona kuti dambudziko iri raiva ratekeshera mumhuri dzakawandisa. VaMlambo, vanova mukoti mukuru kuZNFPC, vataura kuti vanobatsira vanhu vanodarika chiuru chimwe chete pagore vanobva kumakiriniki esangano ravo. Asi vataura kuti kwava nenzira yokuuchika vane dambudziko rembereko inonzi pachirungu InVitro Fertilisation asi chirongwa ichi chinoshevedza mari yemadhora ekuAmerica anodarika zviuri zvitatu, zvokuti vazhinji havakwanise kubatsirika. No media source currently available  ",Nyanzvi Dzopa Mazano paNyaya yeKunetseka neMbereko Kana Kurasa Demo
" Mapurisa emuSouth Africa neSvondo akamanikidzwa kushandisa mabara asingauraye pamwe nehutsi hunokachidza mukuparadza zvizvarwa zvenyika iyi zvakanga zvatanga musindo muJohannesburg.  Izvi zvinotevera kukanganisa kwazvakanga zvaita musangano wakanga washevedzerwa nevaimbove mutungamiriri webato rinopikisa reInkatha Freedom Party, kana kuti IFP, VaMangosuthu Buthelezi, wekuedza kudzimura mhirizhonga iyi.  Mhirizhonga iyi inonzi yakasiyawo munhu mumwe chete afa uye vakawanda vakakuvara.  Zvinonzi vanhu vakatanga kuita ruzha apo VaButhelezi wakange votanga kutaura vachikurudzira kuti vanhu vamire kuponda vanhu, kupisa dzimba nemidziyo pamwe nezvitoro zvevekunze.  Vanhu vainge vauya pamusangano uyu, vanonzi vakanga vakatakura zvombo zvinokuvadza zvinosanganisira matemo, mapanga netsvimbo, izvo zvinonzi zvakazoshandiswa kupaza zvitoro pamwe nekutyisidzira vose vanobva kunze kwenyika.  Mapurisa anoti vanhu gumi nevatanhatu vakasungwa neSvondo mushure memhirizhonga iyi.  No media source currently available  Zvichakadaro, mhuri yeZimbabwe inopfuura mazana maviri inogara muSouth Africa inoti mhirizhonga iyi yave kuvagarisa senherera munyika umu nekuda kwekushungurudzwa pamwe nekupisirwa dzimba nemidziyo yawo.  Zvizvarwa izvi, izvo zvave kuchengetwa nemapurisa mumakamba, zviri kupomera muzinda weZimbabwe uri munyika iyi mhosva yekuvaregerera sezvo vasisina zvekudya, zvekupfeka, kana pekugara.  Chimwe chizvarwa cheZimbabwe chiri kugara pane imwe yemakamba aya inozi Tsoro, Muzvare Brenda Mverechena, vakaudza Studio 7 nezuro kuti vanhu vakawanda havachazive kuti voita sei.  Muzvare Mverechena vakakumbira veruzhinji pamwe nevemuzinda weZimbabwe kuti vavabatsire nezvipfeko, zvekudya, magumbeze, pekugara, mari yekudzokeresa kumusha uyewo nekuti vawane magwaro avo akatsva pakapiswa dzimba dzavo.  Muzvare Mverechena vakati mumiriri wenyika yeMalawi muSouth Africa akashanyira kamba iyi akavimbisa zvizvarwa zvenyika yake zvinosvika makumi mashanu, kuti hurumende yeMalawi ichazvibatsira kuti zvidzoke kumusha.  Chimwezve chizvarwa cheZimbabwe pane imwezve Kamba, Amai Thembelihle Mpofu, vakatsigirawo mashoko aya, vachiti hupenyu hwavari kurarama mumakamba aya, hunosiririsa.  Mumwewo mudzimai, uyo akaramba kudomwa nezita rake, akaudza Studio 7 kuti akatizirawo panzvimbo apa ashaya kwekuenda sezvo akange asingachazive kuti oita sei nehupenyu hwake.  Sangano rinomiririra vatyairi vemarori vekuZimbabwe muSouth Africa, reZimbabwe Truck Drivers Association, rakatumira nhengo dzaro kumakamba aya kuti dzinoongorora mamiriro ezvinhu, uyewo kuti dzione kuti sangano iri ringabatsirewo sei.  Mutauriri wenhumwa idzi, VaKevin Chikwengo, vakaudza Studio 7 kuti zvavakaona mumakamba aya zvinorwadza, naizvozvo hurumemnde dzeZimbabwe neSouth Africa dzinofanira kuona zvekuita nekukurumidza.  VaChikwengo vakati chinangwa chesangano ravo pari zvino ndechekuona kuti ringashande sei nezvizvarwa izvi kuitira kuti varerukirwe nemagariro avo.  Vakakurudzirawo hurumende, masangano akasiyana siyana pamwe nezvizvarwa zveZimbabwe zvinogara munyika iyi kuti vabatsire nepose pavanokwanisa kuti mhuri idzi dziraramewo hupenyu huri nani.  Kubva zvakatanga mhirizhonga iyi svondo rapera, kunofungidzirwa kuti kune vanhu vanodarika gumi vafa vanosanganisira zvizvarwa zveSouth Africa, asi pavanhu ava, hazvisati zvanyatsozivikanwa kuti zvizvarwa zveZimbabwe zvingani.  Mukuru wemuzinda weZimbabwe muSouth Africa, VaDavid Hamadziripi, nezuro vakaramba mashoko ari kupomerwa muzinda wavo ekuti hurumende haina hanya nevanhu vari kutambura vachiti mutevedzeri wavo ari mubishi kushanyira nzvimbo yeKethlehong kuti azvionere pamhuno sefodya.  Vakaudza Studio 7 kuti muzinda wavo uchaita zvose zvinodiya pakuyamura mhuri yeZimbabwe iri mumakamba aya, kusanganisira vose vanoda kudzoka kumusha.  Vakatiwo hapana zvavati vaona kana kunzwa pamusoro pezviri kutenderera pamadandemutande maererano nevanhu vaviri vanonzi vakapondwa mambakwedza anezuro apo vainge vodzokera munzvimbo yeMandela kuti vanotora midziyo yavo.  Kunyange mapurisa achiti kune vanhu vashoma vakashaya mumhirizhonga iyi kubva zvayakatanga, vanhu vakawanda vekunze vanoti manyepo.  Kune vanhu vave kupfuura mazana vakasungwa panguva yemhirizhonga iyi vachipomerwa mhosva yekuita mhirizhonga, kupamba, kuba, kupisa kana kupaza zvitoro nemidziwo. ",Zvizvarwa zveZimbabwe Zvakatiza Mhirizhonga muSouth Africa Zvogara muMakamba eMapurisa
"Zvimwe zvizvarwa zveZimbabwe zviri kunze kwenyika zvinoti kana zvagarika zvokanganwa kwazvakabva, zvotadza kudzorerawo kuvanhu vakazvisimudza, kuburikidza nekuita zvirongwa zvinobatsira matunhu. Zvimwe ndozvinonzi zvinopa zvikonzero zvekuti zvakasvibiswa mwoyo nekudyirwa kwazvo mari dzezvoringwa zvebudiriro dzazvinenge zvatumira kumusha nehama neshamwari. Asi izvi handizvo zviri kuitika kuzvizvarwa zviviri zveZimbabwe zviri muBritain zvinoti VaPeckson Kazingizi naVaCaston Mateu. Varume vaviri ava vanoti vari kumhanyisa zvirongwa zvakasiyana siyana zvinobatsira kumatunhu kwavakabva, kunyange hazvo pano nepapo vachimbosangana nematambudziko akasiyanasiyana. VaKazingizi vanoti vari kubatsira nharaunda yavo yeMashambanhaka neKatiyo mudunhu reUzumba, kuburikidza nekuisa magetsi mumakirinika, kubatsira vechidiki kuita zvirongwa zvekupfuya huku, pamwe nekubatsira vanhu vane dzimba dzakaputswa munguva yemhirizhonga ya2008 kuburikidza nekuvavakira dzimwe dzimba dzine mipanda miviri. VaKazingizi vanoti danho ravo iri harina kunanga nekuti vazopinda mune zvematongerwo enyika, asi chete kuti kubatsira vanhu vemunharaunda yavo. VaKazingizi ndivo vakamirira bato reMDC T musarudzo dzekutsvaga mumiriri weUzumba muparamende. Nekune rumwe rutivi, VaMateo vanotiwo vane boka revechidiki ravakaumba rinonzi Visionary Youth Project, iro riri kubatsira vechidiki vakawanda munyika kuita zvirongwa zvakasiyana siyana. VaMateo, avo vanotiwo Havasi kubatsira kuti vazopinda mune zvematongerwo enyika mune remangwana, vanotiwo vari kubatsira nekubhadharira vana vanoshupika mari dzechikoro. No media source currently available ",Zvimwe Zvizvarwa zveZimbabwe Zvosimudzira Kwazvakabva
"Hurumende yakazivisa zviri pamutemo nemusi weChipiri kuti yachinja mamwe mazwi ari mumutemo, kana kuti Statutory Instrument 50 yegore ra2021, pamusoro pesora rinorimwa munzvimbo yeChilonga kuChiredzi. Pange pakanyorwa kuti ‘panorimwa sora remombe’, pave kunzi ‘pachaitwa chirongwa chekurima zvinodiridzirwa’, kana kuti ‘irrigation’. Hurumende yakazivisa zviri pamutemo mwedzi wapera kuti vagari vanodarika zviuru gumi nezviviri, vari munzvimbo yeChilonga, vabve munzvimbo iyi, kuitira kuti kambani ye Dendiary ishandise minda iyi semafuro emombe dzayo dzemukaka. Dare redzimhosva rakambomisa hurumende kuti isabvisa vanhu ava mumisha yavo asi rinotarisirwa kupa mutongo waro nemusi weChishanu svondo rino. Kunyange hazvo mutemo uyu wachinjwa zvishoma, chinangwa chehurumende chekuti vamwe vagari vekuChilonga vabve mumisha yavo chasiiwa chakadaro. Sangano rinorwira kodzero dzevanhu, reHuman Rights Watch, iro rakazivisa kuti rapinda munyaya iyi richimirira vanhu vekuChilonga, rinoti kuchinjwa kwemazwi ari mugwaro iri hakuna zvakunobatsira vanhu vekuChilonga. Mukuru weHuman Rights Watch kuchamhembe kweAfrica, VaDewa Mavhinga, vaudza Studio7 kuti sangano ravo nemamwe masangano ari kuedza kubatsira vagari vekuChilonga, havasi kudzokera shure, vachiti mitemo yose inofanirwa kutevedzerwa, uye havaoni chikonzero chekuti vanhu vabviswe mumisha yavo. No media source currently available ",Hurumende Yoshandura Mashoko Anobata Mutemo Unobvisa Vagari vekuChilonga Mumisha Yavo
"Mutungamiri wenyika VaEmmerson Mnangagwa vakaparura mutemo wechimbi chimbi kana kuti Statutory Instrument 261 wekuti madzimai evanenge vamboita vatungamiri venyika kana kuti maFirst Ladies apihwe mari yemudyandigere. Parizvino, Zimbabwe ine madzimai maviri akadai, Amai Jannet Banana naAmai Grace Mugabe. Zvichapihwa madzim,ai aya zvinosanganisira motokari, vachengeti, vashandi vemuhofi nekumba, imba yekugara, motokari dzinosanganisira yemhando yeMercedes Benz E300 Series) pamakore mashanu oga oga, mari yendege yekushanda kunze, uye mitero yemba mvura nezvimwe. Vakawanda munyika vari kushora danho iri vachiti nyika haina mari uye vamwe vashandi vari pamudyandigere vari kunonga svosve nemuromo. Munyori mukuru weZCTU VaJaphet Moyo vanoti hurumende haina mari yakawanda zvakadai uye hazvibatsire kupa vanowana uku vashandi vachifa nenzara. No media source currently available  ",VaMnangagwa Votura Mutemo weKupa Mari yeMudyandigere kuMadzimai eVaive Vatungamiri veNyika
"Hurumende yatanga kupinza basa varairidzi zviuru zvitatu kutanga kotoro ino. Bazi redzidzo yepasi raburitsa mazita evarairidzi vakawana basa iri pamwe nezvikoro zvavanenge vachishandira mumatunhu ese munyika. Bazi iri rinoti varairidzi ava vanofanira kuenda kumahofisi ari mumatunhu avo kuti vandonyoresa kuti vatange basa. Mutauriri webazi iri, VaTaungana Ndoro, vaudza Studio 7 kuti vanotambira zvaitwa nehurumende izvi vachiti zvichavabatsira zvikuru panguva ino yeCovid-19. VaNdoro vati vachiri kuda varairidzi vakawanda muzvikoro vachiti vanovimba kuti hurumende icharamba ichipinza varairidzi basa kudzamara vasvika pahuwandu hwavanoda. Munyori musangano reZimbabwe National Union of School Heads, VaMunyaradzi Majoni vaudza Studio 7 kuti zviri kuitwa nehurumende zvakanaka chose asi vakati varairidzi ava vari kupinzwa basa vashoma chose kana zvichienzaniswa nehuwandu hwevarairidzi vakasiya basa nezvikonzero zvakasiyana siyana. Vati ongororo yakaitwa nesangano ravo yakaratidza kuti pane varairidzi zviuru makumi maviri nezvishanu vakasiya basa kubva muma Kurume gore rapfuura kusvika pari zvino. Vaenderera mberi vachiti kunyange hazvo kuwedzera huwandu hwevarairidzi muzvikoro kwakanaka chikuru chinodiwa kuti zvinhu zvifambe muzvikoro kupa varairidzi mihoro inovagutsa. VaMajoni vati zvinhu hazvina kumira zvakanaka muzvikoro sezvo varairidzi vasiri kufara nemihoro yavari kupihwa. Varairidzi munyika vanoti vanoda kutambiriswa mazana mashanu nemakumi mana emadhora ekuAmerica kuti vakwanise kurarama zvakanaka. Pari zvino Zimbabwe ine varairidzi vanodarika zviuru zana nemakumi makumi mana nezvishanu, 145 000. No media source currently available ",Varairidzi Zviuru Zvitatu Vanopinzwa Basa neHurumende
"Mumiriri weUnited States muZimbabwe ave kusiya basa vachienda kunoshandira kunyika kwavo, VaBruce Wharton, vanoti Zimbabwe inofanira kuremekedza kodzero dzevanhu, pamwe nekuremekedza zvinobuda mumatare edzimhosva kuitira kuti America ibvise zvirango zvayakatemera vamwe vanhu vemuZimbabwe vakaita semutungamiriri wenyika, VaRobert Mugabe, nevamwe vamwe vavo. No media source currently available Vachitaura pamusangano wavaita nevatapi venhau neChina, VaWharton vati zvimwe zvinofanira kuitwa nehurumende yeZimbabwe, kuripa varimi vese vakatorerwa mapurazi apo paigariswa vanhu patsva makore anodarika gumi apfuura. Pari zvino pane vanhu zana nevatanhatu nemakambani makumi matanhatu nemashanu akatemerwa zvirango zvehupfumi nenyika yeAmerica. VaWharton vati mutemo wakashandiswa pazvirango izvi weZimbabwe Democracy and Economic Recovery Act kana kuti ZIDERA unotaura pachena zvinofanira kuitwa neZimbabwe kuti zvirango izvi zvibviswe. Vaenderera mberi vachiti mutemo uyu unopawo mutungamiriri weAmerica mukana wekubvisa zvirango izvi panguva ipi zvayo kana zvinhu zvichinge zvanaka muZimbabwe. Vatiwo kunze kwezvirango, mutemo uyu unopawo America simba rekubatsira Zimbabwe panyaya dzekugadzirisa zvikwereti zvayo vakati ndosaka nyika yavo yange iri kutsigira chirongwa cheStaff Monitored Program icho chiri kutungamirirwa neInternational Monetary Fund. VaWharton vatiwo America yakatsigirawo hurongwa hweZimbabwe hwekugadzirisa zvikwereti zvayo kumusangano weIMF wakaitwa kuPeru, Lima mwedzi wapfuura. Panyaya yehupfumi, VaWharton vati Zimbabwe inogona kusimudzira mabasa ekurima nehupfumi kana ikapa simba kuvarimi kuti vakwanise kukwereta mari kumabhanga kuti vaite basa ravo vachiti kana mabasa ekurima akasimukira maindasitiri anosimukawo. Pari zvino varimi havakwanisi kukwereta mari kumabhanga sezvo pasina chinoratidza kuti ndivo varidzi veminda. Asi vatiwo zvakakosha kuti hurumende idzike mitemo yakajeka inokwezva vemabhizimisi vekune vachiti mutemo wekupa hupfumi kuvatema hauna kujeka uye unoita kuti vemabhizimisi vasauye munyika. Kunze kwemitemo yakanaka, VaWharton vati runyararo nekugadzikana kwezvinhu munyaya dzematongerwo enyika kunodiwa kuti nyika ibudirire. Vati semaonero avo remangwana reZimbabwe rakanaka chose kana ikadzika mitemo yakanaka. VaWharton vari kusiya basa muZimbabwe vachienda kuWashington uko vari kunotora chinzvimbo chepamusoro uye vange vashanda muZimbabwe kwemakore matatu. Aka ndekechipiri vachishanda muZimbabwe sezvo vakamboshanda muno zvakare vachitungamira chikamu chemuzinda wenyika yavo unodyidzana neveruzhinji. ",VaWharton Vanoti Zimbabwe Inofanirwa Kuripa Varimi Vayakatorera Mapurazi
"Mapurisa anonzi akonzeresa kuvharwa kwemahofisi eMDC intongamirwa naVa Morgan Tsvangirai zvichitevera kurwisana kwakakaita mapurisa nevechidiki vebato iri nezuro avo vairatidzira vachiti vanoda kuti murwiri wekodzero dzevanhu, Va Itai Dzamara, vaburitswe muhupambwa. No media source currently available Mutauriri we MDCT, VaObert Gutu, vaudza Studio 7 parunhare kuti mapurisa akazvindikita mutauriri waVa Morgan Tsvangirai, Va Luke Tamborinyoka, nevamwe vashandi vebato iri nezuro manheru mushure mekuvavharira kwemaawa akati kuti nezuro wakare. Izvi zvinotevera kurovana kwakaita mapurisa nevechidiki veMDC-T avo vakaratidzira paparamende vachiti vanoda kuti Va Dzamara vabuditswe muhupambwa. Va Gutu vatiwo vatadza kuvhura mahofisi avo zuva rose sezvo mapurisa anga akapakatira zvombo aswera akakomba muzinda webato ravo pa Harvest House uye vati mapurisa ati haasi kuzobva pa Harvest House kusvika vadzoserwa tsvimbo yavo yekurovesa vanhu pamwe nenguwani yekuzvidzivirira inonzi yakatorwa nevechidiki ve MDC-T pavakarwisana nemapurisa neChitatu. Mutauriri wemapurisa, Amai Charity Charamba, vati havasati vaziva zvaitika ku Harvest House nokudaro havakwanise kutaura nezvenyaya iyi. Zvichakadai, masangano anoshanda akazvimirira abuditsa mashoko ekuti achaenda kumasangano eSADC ne African Union achikurudzira kuti mutungamiri wenyika, Va Robert Mugabe, vabviswe sasachigaro wemasangano maviri aya kana Va Dzamara vasina kuburitswa muhupambwa nekukasika. Mutungamiri we Zimbabwe Peace Project, Muzvare Jestina Mukoko, avo vakambopambwa nevasori muna 2008, vanoti vave kutyira hupenyu hwaVa Dzamara. Zvichakadai, chikumbiro chakasvitswa kudare repamusoro nemagweta ari kumirira Va Dzamara chekuti Va Dzamara vabuditswe muhupambwa chakatarisirwa kunzwikwa mudare repamusoro re High Court neChishanu. Amai Charamba vati mapurisa haasati aziva kuti Va Dzamara varipi.",Mahofisi eMDC Ogara Akakombwa neMapurisa
"Sangano remubatanidzwa wenyika dzekumawirira reEuropean Union iro rakatemera vamwe vakuru vehurumende zvirango richivapomera mhosva yekutyora kodzero dzevanhu rinoti richatanga kudyidzana neZimbabwe kana yaita sarudzo dzakachena uye ikaremekedza kodzero dzevanhu. EU mumashoko kuvatori venhau neMuvhuro yakati inotambira mashoko ari kubva kuvatungamiri venyika yeZimbabwe ekuti munyika muchaitwa sarudzo dzakachena. Mutungamiri wenyika vaEmmerson Mnangagwa vakati vaongorori vesarudzo veEU avo vange vave nemakore vachirambidzwa kupinda munyika nehurumende yenyika vakasungunuka kuita izvi gore rino. Asi EU inoti inotumira vaongorori kana zvimwe zviga zvairi kuda zvatambirwa nehurumende. Sangano iri rinotiwo rakagadzirira kugadzirisa mashandiro aro neZimbabwe ndokunge munyika mavandudzwa zvinhu. Asi sachigaro weZanu-PF kuBritain VaNick Mangwana vanoti zvaitwa neEU hazvina chazvinobatsira nyika yeZimbabwe sezvo vachiti sangano iri rinofanira kubvisa zvirango zvakatemerwa mamwe makurukota ehurumende. No media source currently available Asi mukuru weZimbabwe Election Support Network, Amai Rindai Chipfunde-Vava vanoti vanotambira mashoko ekukoka vaongorori vesarudzo vekunze. No media source currently available Asi vachiti havo vaongorori ava vanofanira kukurumidza kupinda munyika kwete kuuya kwasara mazuva mashoma kuti paitwe sarudzo dzacho. ",EU Inoti Ichadyidzana Zvakasimba neZimbabwe Ndokunge Yaita Sarudzo Dzakachena
"Nyanzvi munyaya dzezvehutano dziri kukurudzira vanhu kuti vapote vachienda kunana chiremba vavo kunovhenekwa kamwechete pagore kunyangwe vasiri kurwara kwete kuzoenda kuzvipatara zvirwere zvakomba zvimwe nguva zvisisarapike. Mukuru wesangano remubatanidzwa wemakambani emamedical aid anodarika makumi matatu munyika reAssociation of Healthcare Funders Association of Zimbabwe Amai Shylet Sanyanga vanoti kuongorororwa kamwechete pagore kana kuti annual check-up kwakakosha zvikuru panyaya dzezvehutano. Mumwe chiremba aramba kudomwa nezita atsinhirawo achiti nyaya yekusada kuenda kunovhenekwa kuzvipatara itsika isina kunaka inopa kuti vakawanda vazorasikirwe nehupenyu. Kunyangwe vamwe vaine makadhi emaInsurance ongororo dzakawanda dzinoratidza kuti havaende kunoongororwa naana chiremba sezvinokurudzirwa. Asi Amai Grace Ruredzo vanoti murume wavo anobhadhara mari kuFirst Mutual Medical Aid Society vanoti vari kupota havo vachienda kunorapwa denda remoyo. Asi vamwe munyika vakaita saAmai Emeldah Makumbe vari kuchema chema kuti mamwe makambani emamedical aid haasi kubhadhara mari dzinokwana kana voda kurapwa. Izvi zvave kupa kuti vamwe vanhu vatoregedze kubhadhara mari dzacho. Imwe myanzvi munyaya dzezvehutano, Dr Josephat Chiripanyanga, vaudza Studio 7 kuti vanhu vari kunyanya kusangana nedambudziko iri ndevaya vane zvirwere zvinoda mishonga mazuva ose zvakaita se High Blood Pressure, HIV/Aids, Diabetes nemagomarara akasiyana siyana. Dr Chiripanyanga vanoti izvi zvave kuvhiringidza hutano hwevanhu ava nokuti pese pavanoenda kunorapwa, vanotoburitsa imwe mari Izvo zvakonzera kuti vamwe vaende kunotenga mishonga kunze kwenyika zvokuti vamwe vana chiremba vari kurapa vanhu vazhinji nechikwereti vaine taririsiro yokuzobhadharwa nemakambani aya asi mari yacho inozouya kwapfuura gore isingachakwanisi kutenga kana kubhadhara vashandi vepamakiriniki avo. Bazi rezvehutano mari yariri kuwana kubva kubhajeti renyika haikwane kuti itenge mishonga yekupa varwere nezvimwe zvinodiwa zvinopa kuti hutano hwevanhu hupinde munjodzi. No media source currently available ",Vanhu Vokurudzirwa Kunovhenekwa Kamwe Chete paGore naChiremba
"Mamwe masangano anomirira varairidzi anoti haasi kufara nedanho rehurumende rekumanikidza vadzidzisi kuti vadzokere kumabasa mukupera kwemusi weChipiri pasina nhaurirano dzekugadzirisa nhuna dzavo. Vadzidzisi ava vanoti vave kuzodzidizisa vana kamwechete pasvondo nekuti havana zvikwanisiro zvacho zvekuti vaite basa vakasununguka. Masangano evararidzi akaita seProgressive Teachers Union of Zimbabwe (PTUZ) neAmalgamated Rural Teachers Union of Zimbabwe (ARTUZ) anoti haasi kufara nedanho rehurumende rekuti vakuru vezvikoro nevarairidzi avo vari kuti havasi kukwanisa kunge vari vari pabasa nekuti havana zvikwanisiro vange vadzokera pabasa muzuva ranhasi. Mutungamiri wePTUZ, VaTakavafira Zhou, vati chinodikanwa inhaurirano pakati pemasangano evarairidzi nehurumende dzakanangana nekugadzirisa nhuna dzavainadzo kwete kuvambunyikidza kuti vadzokere kumabasa ivo vakawomerwa nehupenyu. VaZhou vati bazi rePublic Service Commission ratumira nhume muzvikoro nhasi kunoongorora kuti ndevapi vadzidzisi vaenda kubasa nevasina. Vati vatora danho rekuti vadzidzisi vashande zuva rimwe chete pasvondo sezvo mari dzavari kutambiriswa nehurumende dzisiri kuvakwanira kuti vaende kubasa mazuva ose. Munyori mukuru wesangano rinomirira vakuru vezvikoro reZimabwe National Union of School Heads, VaMunyaradzi Majoni, vati (waiting for audio, may diss it if the audio comes late) Zvichakadai, mutungamiri weARTUZ, VaObert Masaraure vati vakatokwidza nyaya ili kumatare vachiti zviri kuda kuitwa nehurumende zvekudzinga varairidzi basa nekuti havana zvikwanisiro hazvisi pamurawu. Vatiwo havasi kufara kuti vamwe varairidzi varamwa kumaka mazamanishoni ema Form 4 neForm 6 mushure mekunge Zimsec yatadza kuvabhadhara mari dzema allowance. Tsvagiridzo yataita yaburitsa pachena kuti varairidzi vari kumaka mazamanishoni kuBulawayo, Gweru neMutare varamba kuenderera mberi nekumaka kudzamara vapihwa mari dzavakavimbiswa nesangano rinoona nezvekunyorwa kwebvunzo reZimbabwe Schools Examinations Council, ZIMSEC. Vamwe vevari kumaka mazamanishoni aya avo vasina kuda kubuda pamhepo vati Zimsec yakange yavavambisa kuti ichavabhadhara svondo rapera asi vaona zvakakodzera kuti vachirega kupedzisa kumaka bvunzo idzi sezvo vachiti veZimsec vari kungoramba vachiti pamunhondo pamusasa. Mutauriri weZimsec, Muzvare Nicky Dlamini, pamwe nemutauriri webazi redzidzo, VaTaungana Ndoro, vanga vasati vapindura mibvunzo yatavatumira. pataenda pamhepo. Asi mutungamiri wenyika VaEmmerson Mnangagwa nezuro vakati varairidzi vanenge vasina kuenda kubasa havasi kuzobhadharwa. Varairidzi vazhinji vanoti vari kuda kuti hurumende idzosere mari yavaitambira muna 2018 pamadhora mazana mashanu nemakumi mana emadhora ekuAmerica pamwedzi asi hurumende inoti homwe yayo yakabooka. Varairidzi vazhinji vanoti vari kuda kuti hurumende idzosere mari yavaitambira muna 2018 pamadhora mazana mashanu nemakumi mana emadhora ekuAmerica pamwedzi asi hurumende inoti homwe yayo yakabooka. No media source currently available ",Varairidzi Voudza Hurumende Kuti Kuvatyisidzira Hakuna Zvakunobatsira
"Muzvinambiri munyaya dzekuburitswa kwenhau munyika, Sandra Nyaira, aradzikwa zvine mutsindo nhasi hama neshamwari dzichirumbidza mabasa aakaita achiri mupenyu. Vehukama pamwe nevatori venhau vaungana pamarinda eWarren Hills muHarare vachiona kuradzikwa Nyaira.  Vataura pakuradzikwa kwake vakamirira amai vaNyaira, Amai Moreblessing Gombarume, vati varwadziwa zvikuru nekushaya kwemwana wavo. Sekuru vaNyaira, VaClayton Gombarume, vatsanangurawo muzukuru wavo semunhu aive nerudo kuvanhu vose. Vakamboshanda naNyaira achiri kutanga kuita zvekutapa nhau, Hama Saburi, ati Nyaira munhu aiziva basa rake zvokuti akatotanga kuwana mibayiro yekutora nhau achiri kudzidzira basa rekutora nhau. Imwe yeshamwari dzake uye ari mupepeti webenhau reThe Zimbabwe Independent, Faith Zaba, ati rufu ndimadzongonyodze akatsanangura Nyaira semunhu aive nehushingi achiti mufi aive gamba raikwikwidza zvine mutsindo mukutapwa kwenhau. Nyaira, uyo akafa nechirwere cheCovid 19, akatanga kushanda semutori wenhau kuCommunity Newspapers Group, ndokuzoenda kuZiana, mushure mezvo ndokuzoshandira The Daily News parakavambwa muna 1999 nemupepeti ane mukurumbira, VaGeoffrey Nyarota. Akakwidziridzwa kuDaily News kusvika pachinzvimbo chemupepeti wenyaya dzematongerwo enyika, uye akava munhukadzi wekutanga kuva nechinzvimbo ichi kuDaily News. Muna 2002, Nyaira akapihwa mubayiro weCourage in Journalism Award nesangano reInternational Women’s Media Foundation riri muWashington DC. Muna 2003 Nyaira akatanga kushanda semutori wenhau weStudio7 ari muLondon, uko aiita zvidzidzo zvake zvepamusoro soro. Akazoenda kunoshandira VOA Studio7 muWashington DC muna 2009  Nyaira, uyo azivikanwa nevamwe vake nerekuti VaChihera, ndiye akatanga chirongwa cheVOA Studio7 chinotarisa zvakadzama zvinosangana nevanhukadzi muhupenyu, cheWomen's Forum, pamwe nechenyaya dzehutano, izvo zvakaita kuti ave nhengo yeVOA Africa Health Network. Mushure mezvo, Nyaira akazoitwa mupepeti wenhau dzeStudio7 ndokuzosiya basa iri muna 2015 achienda kunoshandira United Nations ari muAddis Ababa kuEthiopia.  Nyaira, uyo akashaya nemusi weChipiri, Chikunguru 13, 2021, anga ava nemakore makumi mana nematanhatu, uye ari mushandi weUnited Nations. No media source currently available ","Muzvinambiri Munyaya dzeNhau, Sandra Nyaira, Aradzikwa kuWarren Hills muHarare"
"Vafundisi vesangano reZimbabwe Pastors’ Fellowship neMuvhuro vapikisa mashoko emhuri yekwaDzamara ekuti vakakambira hurongwa hwemunamato wekunamatira murwiri wekodzero, VaItai Dzamara, avo vakasvitsa neSvondo mazuva zana vapambwa. Mutungamiri wesangano iri, Reverend Watson Furayi, vanoti sevafundisi vakakumbirwa kuti vafambise hurongwa hwekunamatira VaDzamara, uye kuzivisa mapurisa nezvehurongwa uhwu, uhwo hwaifanirwa kunge hwakaitwa kuZimbabwe Grounds mumusha weHighfield, muHarare. Reverend Furayi vanoti vatoshamiswa kuona mumapepa mashoko akaburitswa nemhuri yaVaDzamara achivatakata kuti ndivo vakakonzeresa kusendekwa kwemunamato uyu. No media source currently available Asi mutauriri wemhuri yekwaDzamara, Doctor Patson Dzamara, vanoti Reverend Furayi vakanga voita zano ndega pahurongwa uhwu. Doctor Dzamara vanoti Reverend Furayi vakaenda nerweseri vachinyora tsamba yekuti sangano ravo rakanga rave kusendeka munamato uyu sekunge ndivo vaitungamira hurongwa uhwu. Vanoti semhuri vacharonga zuva ravachaona rakakodzera kuti vaenderere mberi nemunamato uyu. No media source currently available Vamwe vane ruzivo nezvakaitika svondo rapera vanoti nhengo yeMDC T, VaJob Sikhala, mumwe wevanhu vakakonzerawo nyonganyonga muhurongwa uhwu mushure mekunge vafonera mapurisa vachida kunzwa nezvetsamba yakanga yanyorwa nevafundisi. Bato reMDC T rakange razivisawo mapurisa kuti ndiro riri kuita hurongwa hwekunamatira VaDzamara, izvo zvakapa kuti pave nemibvunzo pamusoro pehurongwa uhu. Mutauriri weMDC T, VaObert Gutu, vakabvuma svondo rapera kuti sebato, vakazokanzura chiziviso chakanga chaiswa kuitira kuti zvinhu zvifambe nyore. Asi VaSikhala vanoti bato ravo rakanga risineyi nehurongwa uhwu uye tsamba yarakanyorera kumapurisa yaive yekuzivisa nezvemusangano wezvematongerwo enyika, kwete wemunamato. Vanoti bato ravo mudunhu reHarare ndiro raida kutenda vanhu nekuteerera kurudziro yaro yekuti vasapinda musarudzo dze by-election dzichangobva kuitwa muHarare nemamwe matunhu emunyika. No media source currently available  ",Zimbabwe Pastors' Fellowship Yopika Kuti Yakapiwa Mvumo yeKutungamira Munamato waVaDzamara
"Komisheni inoona nezvekufambiswa kwemari dzemudyandigere kana kuti Insurance and Pension Commission-IPEC, inoti kune mari inosvika mamiriyoni makumi maviri nemanomwe isati yatorwa nevanhu vakaenda pamudyandigere. Vachitaura nhasi muChinhoyi pamusangano waitwa nekomisheni iyi nevanochengeta mari inobhadharwa nevashandi yemudyandigere mukuru anoona nezvekudyidzana mukomisheni VaLlyod Gumbo vanoti vari kushushikana nekusatorwa kwemari yakawanda zvakadaro. VaGumbo vanoti mari iyi inofanirwa kubhadharwa kuvanhu vanosvika zviuru mazana mashanu. VaGumbo vakurudzira vose vakambobhadhara mari yemudyandigere asi vasina kuzoitora kuti vaende kwavaibhadhara mari kana kukambani dzavaishandira vanobvunza nekuti mari iyi hapana munhu anogona kuitora kunze kwemuridzi wayo chete. Mumwe mushandi apinda mumusangano wanhasi VaPrince Mpala vanoti mari dzemudyandigere dziri kupihwa vanhu ishoma zvichienzaniswa nemari yavanenge vabhadhara uye vanopihwa mari isisina huremu. VaMpala vanoti mari dzemudyandigere dzakabhadharwa iri mari yekuAmerica dzinofanirwa kubhadharwa dzichishaswa reti (rate) inenge ichishandiswa nguva iyoyo yeInterbank rate Gurukota rezvevashandi Amai Sekai Nzenza vakatenda kuti mari dziri kutambirwa nevashandi dzishoma uye vakati vanoda kuita hurukuro negurukota rezvemari muzvinmafundo Mthuli Ncube kuti mari idzi dziwedzerwe. Mumwe mukuru weKomisheni iyi VaJosphat Kakwere vanoti vashandi vanofanirwa kutaurira mhuri dzavo kuti vari kubhadhara mari yemudyandigere kwete kuvanza sezvinoita vakawanda. VaGumbo vanoti mari iyi ikagara makore mashanu iri muPension Fund isati yatorwa inozoendeswa muGuardian Fund uko inogara kwemakore makumi matatu yakamirira kutorwa nemuridzi wayo.",Vanhu Vakawanda Vorega Kunotora Mari Dzavo dzeMudyandigere
"Bato reMDC inotungamirirwa naVaMorgan Tsvangirai rinoti riri mushishi kunyora matsamba arichasvitsa kumasangano anoti SADC Troika, sachigaro weAfrican Union Commission pamwe nesangano reUnited Nations, richinyunyuta nezvarinoti zviri kukanganiswa nebato riri kutonga reZanu PF. Mutauriri weMDC T, VaObert Gutu vanoti zvavari kuzivisa masangano aya zvinosanganisira mashoko akataurwa nemutungamiri wenyika, VaRobert Mugabe ekuti vanoda kuona mutongi achabata nyaya yakakwidzwa kumatare nevakadzingwa muZanu PF, VaDidymus Mutasa. VaGutu vanoti bato ravo rinoona mashoko aya seekutyisidzira vatongi vematare edzimhosva. Zvimwe zviri kunyunyutwa neMDC T inyaya yekunonoka kwehurumende yaVaMugabe kugadzirisa mitemo yenyika kuti ifambirane nebumbiro idzva uye mashoko anonzi akataurwa negurukota rezvemari, VaPatrick Chinamsa ekuti vachada kuti bumbiro remitemo rivandudzwe. VaGutu vanoti mamwe mashoko akataurwa nemutewedzeri wemutungamiri wenyika VaEmmerson Mnangagwa vachizivisa mukuru wemauto pamusangano wavo kuMidlands, VaConstantine Chiwenga pamusangano wavaiita, ekuti VaChiwenga ndivo vanoona nezvegwara remusangano weZanu PF kutyora bumbiro remitemo. MDC T inoti hayioni kuve sachigaro weSADC neAfrican Union kwaVaMugabe kuchitadzisa kuti nyaya yavo inzwikwe zvisina tsvete nemasangano aya, sezvo vatungamiri venyika dziri mumasangano aya vachitevera mitemo. No media source currently available ","MDC T Yoendesa Zvinyunyuto Zvayo kuSADC, African Unions neUnited Nations"
"Chikwata cheZimbabwe chemaWarriors chirikutarisira kukunda kunyange hazvo chasangana nematambudziko akawandisa munzira yemutambo wavo we 2019 Africa Cup of Nations neCongo Brazzaville neSvondo. Chikwata ichi nemusi weChina chakatadza kuita gadziriro yacho munhandare ichatambirwa mutambo uyu yeNational Sports Stadium mushure mekuvharirwa panze kwenhandare iyi nevaridzi vayo vebazi rezvematunhu zvichinzi veZifa havana kubhadhara mari yekushandisa nhandare iyi. Pamusoro pezvo, hapana chivimbo chekuti kaputeni wechikwata ichi Knowledge Musona achange ari munhandare neSvondo sezvo madhokotera emaWarriors achiri kurwisana nekuona kuti anaya pachiri nenguva kwasara mazuva maviri chete kuti mutambo utambwe. Izvi zvauya zvekare mushure mekunge mumwe mutambi wechikwata ichi anovimbwa naye Marvelous Nakamba asiri kutamba neCongo mushure mekukuvara achitambira chikwata chake cheClub Brugge kuBelgium. MaWarriors haasi kuziva zvekare kuti vachatambisa zvipfeko zvipi mushure mekunge zvipfeko zvavaive vavimbiswa kubva kuUmbro yekuUnited Kingdom zvisina kusvia sekuvimbiswa kwaive kwaitwa maWarriors nevatsigiri venhabvu avo vaidawo zvipfeko zvakafanana nevatambi vavo. Asi muraridzi wemaWarriors Sunday Chidzambwa haasi kutarisa zvese izvi achitaurira vatori venhau kuti vatambi vake vajaira zvinhu zvakadai zvekuti ari kuona maWarriors achisimudza chaunga nekukunda nesvondo. Mutori wenhau dzemitambo VaLeopold Munhende vanobvumirana naChidzambwa vachiti ivo maWarriors asangana nematambudziko akadai kakawanda zvvekuti havasi kuona zvichivatadzisa kukunda. MaWarriors ari kungoda poindi imwe chete kubva mumutambo uyu kuti vabudirire kuenda kumafainari eAfrica Cup of Nations ayo achaitirwa kuEgypt munaChikumi. Maneja wavo VaWellington Mpandare vane chivimbo chekuti maWarriors ari kutora kwete poindi imwechete asi mapoinzi ese matatu. Parizvino, Zimbabwe ndiyo iri pamusoro pegungano iri nemapoinzi manomwe, mapoinzi maviri pamusoro peCondo DR, uyezve mapoinzi matatu pamusoro peLiberia neCongo Brazzaville. Nevatambi vechikwata ichi vari kuona pasina chiri kuvanetsa mumutambo uyu sekutaura kwemubati wepagedhe George Chigova Vatambi vemaWarriors manheru anhasi vari kusangana nemukuru wenyika VaEmmerson Mnangagwa mumabiko avari kuitirwa kuState House. Vanotevera mutambo uyu vari kutarisira kuti VaMnangagwa vachabuditsawo mari yekupa vatambi ava kuti vakunde mumutambo wakakosha uyu. Zimbabwe yese irikutarisira kuti maWarriors achavasiya vari mumafaro pachapera mutambo uyu nenguva dza 5 nesvondo. No media source currently available   ",Zimbabwe Yotamba neCongo Brazzaville Mumutambo weAFCON
"Musangano wechitanhatu wemazuva mana wekutarisa budiriro pasingakanganiswi zviwanikwa muAfrica, we African Regional Forum on Sustainable Development, wakatanga neMuvhuro muVictoria Falls. Musangano uyu uri kupindwawo nemutewedzeri wemunyori mukuru weUnited Nations, Amai Amina Mohammed, avo vakapinda muZimbabwe neMugovera. Musangano uyu wakanangana nekutarisa budiriro iri kuitwa nenyika dzemuAfrica pasingaparadzwe kana kukanganiswa zviwanikwa. Musangano uyu, uyo unove wechitanhatu, uri kuitwa nesangano reEconomic Commission for Africa rakabatana neAfrican Union Commission, African Development Bank pamwe neUnited Nations. Gurukota rinoona nezvemabasa nevashandi, pamwe nekugara zvakanaka kwevanhu, Muzvinafundo Paul Mavhima, vanoti nyika dzose dzemu Africa, dzinoita makumi mashanu neina, dzine vamiriri pamusangano uyu. VaMavima vaudza Studio 7 kuti kunyange hazvo Zimbabwe iri panguva yakaoma, iri mberi kwenyika zhinji mu Africa panyaya yekusimudzira zvinangwa zvebudiriro yerudzi urwu. Musangano uyu uchaparurwa zviri pamutemo nemutungamiri wenyika, VaEmmerson Mnangagwa. No media source currently available ",Zimbabwe Yozvirova Dundundu kuMusangano Uri Kuitirwa kuVictoria Falls
"Dare ramajisitireti muBulawayo rapa gwaro rekuti imwe nhengo yeMDC T inotungamirwa naVaNelson Chamisa, isungwe, kana kuti warrant of arrest, mushure mekunge yatadza kuuya kudare neChitatu. Dare ramajesitireti rapa gwaro rekuti VaKunashe Muchemwa vasungwe mushure mekunge vatadza kuuya kudare. VaMuchemwa ndivo vari kukwikwidza vakamirira MDC Alliance kuBulawayo South. Mushure mekutongwa kwenyaya iyi svondo rapera, VaMuchemwa ndemumwe wevanhu vana vakawanikwa vaine mhosva yekukonzera mhirizhonga zvichitevera kurwisana kwakaitika pamahofisi ebato reMDC-T muBulawayo muna Kurume. Vanhu gumi nevaviri vakasungwa mushure memhirizhonga iyi. Asi VaMuchemwa, nevamwe vavatu vanoti VaMalandu Ncube, VaFelix Mhaka, naVaEric Gono ndivo vakawanikwa vaine mhosva uye vange vachifamirwa kupiwa mutongo wavo nhasi. Mutongi wedare, Amai Sithembile Ncube, vati vange vagadzirira kupa mutongo wavo kuvana ava asi vati zvange zvisingachagone kuti vaite saizvozvo sezvo VaMuchemwa vange vasipo. Gweta VaPrince Butshe-Dube avo vari kumiririra vana ava vakumbira ruregerero kudare vachiti vange vachitaurirana naVaMuchemwa ngova dzose, asi vati havazive kuti sei vasina kuuya kudare. VaButshe-Dube vabvumirana nedare kuti mutongo wange uchifanirwa kuturwa nedare uzoturwa musi waChikunguru 23, asi vazvipirawo kuti mutongo uyu unogona kuturwa kana mangwana ndokunge VaMuchemwa vawanikwa. VaButshe-Dube vaudza vatapi venhau kuti zvavashamisa kuti sei VaMuchemwa vasina kuuya kudare sezvo vange vachitaurirana navo panguva yose yapfuura. VaMuchemwa nevamwe vavo vange vachitongwa vachibva kumba mushure mekubvisa mari yechibatiso. No media source currently available   ",VaKunashe Muchemwa Votsvagwa neMapurisa muBulawayo
"Mutungamiriri webato rinopikisa reNational People’s Party, Amai Joice Mujuru, vanoti bato riri kutonga reZanu PF rauraya hupfumi hwenyika uye bato reMDC-T rawondonga makanzuru emaguta nemaruwa, vachiti vanhu havafaniri kuvhotera mapato maviri aya musarudzo dzegore rino. Vachitaura pamusangano webato ravo pamusangano waitwa muTafara muHarare East Constituency nhasi, Amai Mujuru vati kanzuru yeHarare yakundikana kuita basa, migwagwa yaparara, vanhu havana mvura uye hapana chinoratidza kuti vari kubhadhara mari yemvura kana yemitero. Vati makanzura ari muHarare East ndeweMDC-T uye mumiriri wenzvimbo iyi muNational Assembly, VaTerrence Mukupe, ndeveZanu PF uye zviri kuitika muHarare East zvinoreva kuti hutungamiriri mukanzuru nemuparamende huri kukundikana kuita basa nemazvo. Vatiwo vagari vemuHarare East ngavasiyane nemapato maviri aya musarudzo dzegore rino. Amai Mujuru vatiwo chimwe chikonzero chekusavhotera mapato maviri aya inyaya yekuti mapato aya anoita zvemhirizhonga. Vati bato ravo harifaririri mhirizhonga inoitwa nemamwe mapato, chikonzero chinoita kuti veruzhinji vafanire kuvhotera bato ravo. Amai Mujuru vakurudzira vanhu kuti vavhotere madzimai pazvinzvimbo zvese musarudzo vachiti izvi ndizvo zvingasimudzire nyika. Vachakwikwidza vakamirira NPP musaraudzo dzeNational Assembly muHarare East, VaItai Munyoro vati, zvakakosha kuti vanhu vavhotere vanhu vanogara munzvimbo dzavanogara kwete vauyi. Vechidiki vebato reNPP vataura pamusangano wanhasi vati vakazvipira kuvhotera Amai Mujuru musarudzo vachiti havana chivimbo nevatungamiriri vemamwe mapato anopikisa. Harare East dunhu rave nevanhu vakawanda vabuda pachena kuti vanoda kurimiririra uye vanosanganisira, mutungamiri wePDP, VaTendai Biti, avo vachimirira MDC Alliance, VaObert Gutu veMDC-T pamwe nenhengo yeparamende iripo, VaTerrence Mukupe veZanu PF. No media source currently available ","Mutungamiri weNPP, Amai Mujuru, Vanoshora Mapato eZanu PF neMDC-T"
"Murwiri wekodzero dzevanhu Dr. Patson Dzamara vanoti vari kufara nekuwana mhinduro kubva kubhanga repasi rose reWorld Bank, yekuti harisi kuzopinda munhaurirano neZimbabwe pamusoro pechikumbiro chayo chekuti ikwereteswe mari. Izvi zvinotevera gwaro renyunyuto kana kuti petition rakasvitswa kumahofisi makuru eWorld Bank muWashington D.C. naDr. Dzamara panguva iyo vakange vari muAmerica pakuratidzira kwakaitwa kumuzinda weUnited Nations uri muNew York nezvizvarwa zveZimbabwe vhiki rapfuura. Zvizvarwa zveZimbabwe zvakaratidzira zvichiti hazvisi kufadzwa nemafambisirwo ari kuitwa zvinhu nehurumende yaVaMugabe. Zvizvarwa izvi zvakange zvichi ratidzira panguva apo mutungamiri wenyika VaRobert Mugabe vakange vari pamusangano weUnited Nations General Assembly pamwe nevamwe vatungamiri vepasi rose. ""Tiri kufara kuti hurumende yaVaMugabe hasisiri kucharamba ichiita nhaurirano nesangano reWorld Bank dzekukwereteswa mari zvichitevera petition yatakaendesa ichimirira zvizvarwa zveZimbabwe. Tino ziva kuti gurukota rezvehupfumi VaPatrick Chinamasa vange vari mushishi mekupemha mari kubva kuWorld Bank asi izvi zvavakuzomira,""Dr. Dzamara vaudza Studio 7. Dr Dzamara vanoti hurumende izere vanhu vakwegura avo vari kukwereta mari ichazotarisirwa kubhadharwa nevechidiki vasina kana dhonwe rimwe ravakadya. Dr Dzamara vanoti vakatumirwa zvinyorwa nezuro kubva kusangano iri zvaitaura kuti World Bank vakange ichizo remekedza chikumbiro chavo. ""Tiri kuvimba kuti chiitiko ichi chicharatidza hurumende kuti vanhu vaneta nezvirikuitika munyika zvaita kuti vafunge kuenda kumasangano akadayi seWorld Bank tichinokumbira kuti vasarambe vachishanda nehurumende ine hudzvinyiriri sehweZimbabwe. ""Vanhu vari kuramba vachimbunyikidzwa, kodzero dzavo dzichityorwa uye parizvino mukoma wangu Itai Dzamara hatizive kuti hurumende yakumuendesa kupi."" Dr. Dzamara vaudza Studio 7 kuti chiitiko ichi chichabatsira kuti hurumende izive kuti vanhu havachada kuramba vachidzvinyirirwa. No media source currently available ",Bhanga Repasi Rose reWorld Bank Rinoti Harisi Kuzoita Nhaurirano dzeMari neZimbabwe
"Vakafanobata chigaro chemutungamiri weZimbabwe Hospital Doctors Association, Dr. Peter Magombeyi, vapedza rimwe zuva vari muchipatara vachiongororwa hutano hwavo. Sangano ravo rinoti richataura zvizere pamusoro pehutano hwavo kana ongororo dziri kuitwa dzapera. Mutevedzeri waDr. Mgombeyi musangano reZimbabwe Hospital Doctors Association, Dr. Masimba Ndoro, vaudza Studio7 kuti ongororo iyi iri kuitwa nanachiremba, magweta avo, pamwe nemapurisa. Dr. Ndoro vati vakaona Dr. Magombeyi vakavaudza zvinotsigira zviri kuburitswa pamadandemutande akaita seTwitwer neWhatsApp zvichinzi vakatochwa vakaitwa kafira mberi. Asi vati vachakwanisa kutaura zvakawanda kana ongororo iri kuitwa yapera. Panyaya yekuti Dr. Magombeyi vakachengetedzwa nemapurisa kuchipatara, Dr. Ndoro vati panogona kunge paine chibvumirno chakaitwa nemhuri yavo nechipatara. Patasvika pachipatara china Dr. Magombeyi, taudzwa kuti havasi kuonekwa nemhunu wese wese asi kuti nemhuri nevamwe vakadomwa. Tatadza kuvaona nekuti hatisi vevamwe vanhu vari kubvimidzwa kuvaona. Gweta raDr. Magombeyi, VaJeremiah Bamu, vati vana chiremba vakavaudza kuti hutano hwaDr. Magombeyi hauite kuti vaonekwe nevanhu vakawanda. Pataenda pamhepo, magweta aDr. Magombeyi ange akatarisirwa kuburitsa gwaro rinotaura mamiriro akaita zvinhu pamusoro pehutano hwavo nezvimwe zviri kuitika panyaya iyi. Dr. Magombeyi vari kuongororwa nemachiremba akazvimirira pamwe nemachiremba ehurumende. VaMagombeyi vakapambwa nevanhu vasiri kuzivikanwa kuti ndivanani svondo rapoera nemusi weMugovera munguva dzehusiku, vakazowanikwa nemusi weChina manheru vari kuNyabira uko vanoti vakapepuka vari. Zvichakadai, mutungamiri wenyika, VaEmmerson Mnangagwa, mumashoko avo vasati vasimuka kuenda kumusangano weUnited Nations General Assembly, vakati kunyange hazvo hurumende iri kufara nekuti Dr. Magombeyi vakawanikwa, vanoshushikana nenyaya yekupambwa kwevanhu kwakanangana nekusvibisa hurumende yavo. No media source currently available ",Dr. Peter Magombeyi Vachiri Kuongororwa Hutano Hwavo
"Sarudzo dzekutsvaga vachatora zvigaro zvematunhu madiki kana kuti ma district mubato reZanu PF dzatanga neMuvhuro munyika yose panguva iyo mubato riri kutonga iri muchinzi mune kurwisana kukuru panyaya yekutungamira bato. Matunhu anonzi ane kudhonzerana kukuru anoti Masvingo, Mashonaland Central, Mashonaland East neManicaland. Srudzo idzi dzinonzi ndedzekuzadzisa zvigaro zvose zvemumatunhu madiki aya kana kuti ma district, kubva kuna sachigaro kusvika kumunyori. Kana sarudzo dzematunhu madiki idzi dzapera kuitwa, bato iri richapinda zvakare mune dzimwe sarudzo dzekutsvaga vachatora zvigaro zvematunhu makuru kana kuti ma province, pashure richizoita musangano waro wepagore kuBindura mudunhu reMashonaland Central muna Gumiguru gore rino. Politiburo yeZanu PF yasanganawo muHarare masikati kuti izeye zvimwe zvezvinhu zvinonzi zviri kuitika mubato iri pamwe nesarudzo idzi. Mukuru anoona nezvekufambiswa kwemashoko muZanu PF, VaTafadzwa Mugwadi, vanoti sarudzo idzi, idzo dzichaitwa kwesvondo rose, dzatanga zvakanaka chose mumatunhu ose. Asi VaMugwadi vanoramba mashoko ekuti mubato ravo mune kusawirirana kunotyisa vachiti kukwikwidzana hakurevi kurwisana. Zvichakadaro, mumwe mutevedzeri wemutauriri webato guru rinopikisa reMDC Alliance VaFelix Magalela Mafa vanoti bato ravo riri kushamisika kuti Zanu PF iri kubvumidzwa kuita sarudzo nemisangano asi nhengo dzavo dzichisungwa dzichinzi dziri kutyora mitemo yecovid-19. Hatina kukwanisa kunzwa kubva kugurukota rezvemukati menyika VaKazembe Kazembe sezvo vange vasiri kudaira nharembozha yavo. No media source currently available ",Sarudzo dzeZanu PF Dzinotanga Bato iri Richiramba Kuti Mune Makakatanwa
"Mutungamiri wenyika VaRobert Mugabe sechave chigariro musoro wetsuro kushaya nyanga vakashora mutungamiri webato rinopikisa reMovement for Democratic Change VaMorgan Tsvangirai kumarinda eHeroes Acre muHarare nemusi weSvondo vachiviga gamba renyika Retired Brigadier-Genera Felix Muchemwa. Mukuru wemauto eZimbabwe Defence Forces, Commander General Constantine Chiwenga vakaudza vanhu vaichema muHarareneMugovera kuti Dr Muchemwa vakaisirwa muchetura muchikafu kuMozambique nevasori vekuSouth Africa vaitsigira RENAMO kuma 1980. Izvi vanoti zvakazopa kuti vaite chirwere chegomarara kusvika vashaya vari kuEgypt uku vange vachirapwa. VaMugabe vakataurawo nyaya yemuchetura iyi kumarinda eHeroes Acre pakuviga mufi. Asi VaMugabe vakabva vashorawo mutungamiri webato rinopikisa VaTsvangirai vachiti vainge vasina kuzvipira samuchakabvu Dr Muchemwa. “He taught us the lesson of sacrifice, yes real sacrifice kwete yekudududza munzira umu sezvakaita ana Tsvangirai, "" vakadaro VaMugabe. Asi mutauriri waVaTsvangirai VaLuke Tamborinyoka vaudza Studio 7 kuti VaMugabe vari kungotaura zvisina nematuro ose. ""Murume uyu akura uye akungorotomoka. Hondo yakatizwa naVaTsvangirai ndeipi ivo vari ivo vari kutorwa chimurenga chekuti Zimbabwe ive nehutongo hwejekerere."" VaTamborinyoka vakaudza Studio 7. Mutungamiri wenyika akashorawo vanachiremba vanoramwa mabasa achiti vanofanira kutevera nzira yaDr Muchemwa avo vaingoshanda kunyangwe zvinhu zvainge zvisina kumira zvakanaka kuMozambique munguva yehondo. Vakati vanachiremba vemunyika vanofanira kuona kuti zvinhu hazvina kumira zvakanaka nenyaya yezvirango zvavati zvakatemerwa nyika zviri kupa kuti hupfumi hwenyika hutatarike. Asi vanopikisa nenyanzvi munyaya dzezvehupfumi vanoti chiri kupa kuti hupfumi hwenyika huende kumawere inyaya yehuwori nekutonga nedemo kwaivo VaMugabe. Dr Muchemwa vakambova gurukota rezvehutano uye vakava pana vanachiremba vatatu chete vakatanga kuenda kuhondo yeChimurenga.  ",VaMugabe Voviga Gamba reNyika Dr Muchemwa Vachishora VaTsvangirai naVanaChiremba
"Veruzhinji vanoti havasi kufara nekushungurudzwa kwavari kuitwa nemapurisa pavanenge vachifamba vachitsvaga zvokudya kana mishonga kuzvipatara. Izvi zviri kuitika panguva iyo hurumende yaisawo masoja munzvimbo dzinogara veruzhinji munzvimbo dzakakwanda munyika. Zimbabwe yapinda muzuva rechitanhatu yakavharwa senzira yekudzivirira kupararira kwechirwere cheCoronavirus, icho chabata vanhu vapfumbamwe muZimbabwe, uye kuuraya munhu mumwe chete. Veruzhinji vakaita saAmai Tracy Nhondo vekuKadoma vati havasi kufara nemabatirwo avari kuitwa nemapurisa panguva yavanenge vabuda mudzimba kuitira kuti vanotsvaga zvokudya kana mishonga kuzvipatara. Amai Nhondo vati vakarohwa zvakaipisisa nemapurisa ainge ane shamhu vachibva kuchipatara nemuvakidzani wavo akanga avaperekedza. Hanzvadzi vavo, VaFarai Nhondo, avo vanove munyori pamwe vachitawo zvekugadzira mafirimu, vati havasi kufara kuti kodzero dzevanhu dziri kutyorwa zvisina tsarukano. Mumwe mugari wemumusha weMbare muHarare, Amai Shylet Java, vaudza Studio 7 kuti masoja ari kuonekwa achifamba famba munharaunda yavo asi ari kuvabata zvakanaka. Asi mashoko atatambira kubva kuMarondera nekuChitungwiza anoti masoja akarova vanhu vaizvifambira zvavo vachitsvaga pekutenga zvekudya. Gweta rinorwira kodzero dzevanhu uye vachishanda nesangano reHuman Rights Watch kuchamhembe kweAfrica, VaDewa Mavhinga, vakurudzira hurumende kuti ichengetedze kodzero dzevanhu panguva iyo hurumende yakavhara nyika yose senzira yekurwisa chirwere cheCoronavirus, icho chauraya munhu mumwe chete muZimbabwe, vanhu vanosvika zviuru makumi matanhatu pasi rose. Mutauriri wemapurisa, VaPaul Nyathi, vakurudzira veruzhinji kuti vatevedzere zvakataurwa nehurumende zvekuti vagare mudzimba uye vasangofamba-famba pasina zvavari kufambira zvakakosha. Vaudzawo Studio 7 parunhare kuti havasati vatambira mashoko emapurisa anonzi ari kurova vanhu zvisina tsarukano. Asi mutungamiri wesangano rePassengers Association, VaTafadzwa Goliathi, vatiwo veruzhinji vari kushungurudzwa nemapurisa kunyange vaine zvikonzero zvisvinu zvekubuda mudzimba. Vanorarama nekutengesa mumisika vanoti vaomerwa nehupenyu sezvo varimi vasiri kukwanisa kuuya nehuwandu hwavo nezvirimwa kumisika yezvirimwa yakaita seMbare Musika. Amai Nyasha Hodzi avo vanorarama nekutengesa muMbare makare vati varimi vashomanana vakwanisa kusvika nezvirimwa kumusika nhasi zvave kuita kuti zvinhu zvakaita semadomasi nemuriwo zvidhure. Mumwewo anorarama nekutengesa uyo ada kudaidzwa nezita rekuti Lynette ati kana varimi vakabvumidzwa kupfuura pamapurisa vakatakura zvirimwa zvavo, zvinoita kuti vakwanise kuraramisa mhuri dzavo. Pasvika Studio 7 pamusika weMbare panga pakavharwa pasina kana murimi mumwe chete zvake anga aine zvirimwa. Muturiri wekanzuru yeHarare, VaMichael Chideme, vaudza Studio7 parunhare kuti havakwanisi kutaura nezvekuti musika uyu uchavhurwa rinhi, vachiti titaure nehurumende. Mutungamiri wenyika, VaEmmerson Mnangagwa nezuro vakakurudzira mapurisa kuti asiye varimi vachipfuura panenge pakavharwa migwagwa kana kuti pama roadblocks vakatakura zvirimwa zvavo kuitira kuti vakwanise kunotengesa senzira yekuti veruzhinji vakwanise kuwana zvokudya. Zimbabwe yakavharwa kwemasvondo matatu senzira yekudzivirira chirwere cheCoronavirus, icho chabata vanhu vanodarika miriyoni imwe chete nezviuru zana nemakumi matatu pasi rose, vapfumbamwe vari vemuZimbabwe, uye kuuraya vanhu vanosvika zviuru makumi matanhatu pasi rose, Zimbabwe iine munhu mumwe chete, Zororo Makamba, uyo akashaya mwedzi wapera. No media source currently available  ",Veruzhinji Vanoti Vari Kushungurudzwa neMapurisa
"Magweta ari kumiririra mutevedzeri wasachigaro wemusangano weMDC, VaJob Sikhala, aisa chikumbiro chekuti mhosva yavari kupomerwa yekuda kupidigura hurumende nechisimba iraswe achiti VaSikhala havana mhosva yavakapara, apo kutongwa kwenyaya iyi kwatanga nhasi mudare repamusoro reHigh Court muMasvingo. Amai Beatrice Mtetwa, avo vange vachitungamirira magweta aVaSikhala, vaisa chikumbiro ichi kune mutongi wedare VaGarainesu Mawadze, vachiti vachuchisi vakadoma mhosva isiriyo panyaya iyi yekuti vanoda kubvisa hurumende nechisimba ivo vakati vanoda kubvisa mutungamiriri wenyika VaEmmerson Mnangagwa gore ra2023 risati rasvika. Mai Mtetwa vati mhosva iyi haisiriyo nekuti kubvisa VaMnangagwa pachigaro hakusi kubvisa hurumende, sezvo VaMnangagwa vari voga vasiri hurumende. Munyori wezvemutemo muMDC uye vari gweta, VaInnocent Gonese, vati chikumbiro chaiswa chichapuwa mutongo nemutongi wedare musi wa 14 Kukadzi gore rino. Vachitaurawo padare apa rimwewo gweta, uye vari mumwe wevatevedzeri vemutungamiri weMDC, VaTendai Biti, vati kana mutongi akatenda chikumbiro chavo nyaya inenge yapera, asi chikarwambwa kutongwa kwenyaya kuno enderera mberi. VaBiti vati chikamu 22 che Criminal Law Codification Act, chakanzi VaSikhala vakatyora, chakashandiswa zvisizvo nekuti zvakataurwa naVaSikhala kuMandadzaka kuBikita gore rapera hazvienderani nemhosva yavari kupomerwa. Magweta anoti VaSikhala semunhu wezve matongerwo enyika ari nhengo yeparamende, anobvumirwa nemutemo kubvisa VaMangagwa pachigaro asi achitevedzera bumbiro remutemo. Asi vachuchisi vapikisa chikumbiro chemagweta aVaSikhala ichi achiti vaida kubvisa VaMnangagwa pachigaro nechisimba. Zvichakadaro vatsigiri veMDC vaswera vachiita hwakiti nagonzo nemapurisa ayo anga achivadzinga padare iri. Vatsigiri vakawanda ava vange vachiti vauya kudare kuzopa rutsigiro kune mutevedzeri wasachigaro wavo zvekuti vazadza imba inotongerwa mhosva zvekupfachukira. Mutauriri weMDC, VaDaniel Molokele, vashoropodza mapurisa aya, ayo anga akapakatira zvombo uye aine motokari inodira mvura ine wunye hunovava. Munyori anoona nezvegwara remusangano mubazi revechidiki muMDC, VaGodfrey Kurauone, vange vari mumwe vevamwe vadzingirirwa nemapurisa, vati mapurisa ari kutyora kodzero dzavo. Izvi zvatsinhidzirwa nemumwe wevechidiki Muzvare Alaika Taimu, avo vati vange vauya kuzotsigira mumwe wavo murunyararo. Mutauriri wemapurisa munyika yose, Assistant Commissioner Paul Nyati, vaudza Studio 7 parunhare kuti havazivi nezvenyaya yekudzingwa kwevanhu padare nemapurisa iyi vachiti vatotanga kuinzwa nesu patavabvunza nezvayo. Mutongi wedare VaMawadze vati vanoda mazuva akawanda kuti vanzvere chikumbiro chaitwa naMai Mtetwa nevamwe vavo chekuti VaSikhala varasirwe nyaya yavo ichi, vachiti vanozopa mutongo wavo musi wa 14 Mwedzi uno. No media source currently available ","Kutongwa kweMutevedzeri waSachigaro weMDC, VaJob Sikhala Kunotanga kuMasvingo"
"Kusaenda kubasa kwavanachiremba kwave kupararira kuzvipatara zvakawanda munyika sezvo pasina nhaurirano dziri kuitwa nehurumende kugadzirisa nyaya iyi. Izvi zvasiya varwere vakawanda vachitambura nekushaya vanobatsira. Vamwe vataura neStudio7 vati vari kutora nguva yakawanda vakamirira kubatsirwa vamwe vachinzi vazodzoke kana zvinhu zvave nani. Vanachiremba vanoti vari kuda kuti mari dzavanotambiriswa dziiswe pachikero chimwe chete nemari yekuAmerica pakutengwa kwainoitwa mumabhanga pazuva zvichienzaniswa nemari yemaRTGS Dollars. Hurumende yakawedzera vashandi vayo vemuzvipatara mari inosvika zvikamu makumi matanhatu kubva muzana svondo rapera. Asi vashandi vakati vari kutambira asi vaine zvinyunyuto. Sachigaro wesangano rinoona nezvevashandi mubazi rezvehutano kana kuti Health Services Board, Dr Paulinus Sikhosana, vaudza Studio7 kuti vanonzwisisa zvichemo zvavanachiremba asi vaisafanira kuramwa mabasa sezvo vati vange vaendesa zvimwe zvichemo zvavo kubazi rezvemari. No media source currently available Asi mutungamiri weZimbabwe Hospital Doctors Association, Dr Peter Magombeyi, vanoti zvinhu hazvina kumira zvakanaka muzvipatara. Dr Magombeyi vanoti vari kuda kuti hurumende igadzirise zvichemo sezvo sezvo mitengo yezvinhu yakwira zvakanyanya, kusanganisira mari dzekufambisa kuenda kumabasa avo. Dr Magombeyi vanoti sangano ravo harisi kuramwa kuita basa asi kuti havana mari yekuti vakwanise kuenda kumabasa. No media source currently available  ",Vanachiremba Vopinda Muzuva Repiri Vasingaendi Kunoita Basa
"Hurumende yaparura neChina /kushandiswa kwenhomba yekudzivirira chirwere cheCovid-19 zvichitevera kupihwa kwakaitwa Zimbabwe nhomba iyi nehurumende yeChina. Mutevedzeri wemutungamiri wenyika uye vari gurukota rezvehutano, VaConstantino Chiwenga, ndivo vaita munhu wekutanga kubaiwa nhomba yeCovid-19 vachiteverwa nemutevedzeri wavo, VaJohn Mangwiro, pamwe nevamwe vakoti. Vachitaura pakuparura kwavaita kushandiswa kwenhomba yeSinopharm iyi, VaChiwenga vati vane chivimbo chekuti kupararira kwechirwere ichi kwave kuzopera kana munhu wese munyika akabaiwa nhomba iyi. Mukuru anoona nezvekurwisana nechirwere cheCovid-19 muhofisi yemutungamiri wenyika, Doctor Agnes Mahomva, vaudza Studio 7 kuti vari mubishi kutsvaga dzimwe nhomba kuitira kuti vanhu vese munyika vabaiwe. Mumwe mukoti anoshanda pachipatara cheParirenyatwa uyo aramba kudomwa zita rake ati haasi kuzobaiwa nhomba yeSinopharm iyi achiti kushanda kwayo hakusati kwave kuvimbika. Mumwe mugari wemumusha weBelvedere, Amai Shungu Chikandamina, vatiwo kutambirika kwenhomba yeSinopharm iyi kuchanetsa kana hurumende isina kupa veruzhinji mashoko akakwana nezvenhomba iyi. Mukuru anoona nezvehutano mukanzuru yeHarare, Doctor Prosper Chonzi, vati vashandi vose vekanzuru yavo vachabaiwa nhomba iyi pasina rusarura uye vati vanamazvikokota vakaongorora nhomba iyi vakaona kuti inoshanda. VaChiwenga vati nhomba iyi yatotanga kuendeswa kumatunhu ose munyika zvichitevera kuparura kwavayiita vachiti vane tarisiro yekuti nharaunda dzose munyika dzichange dzave nenhomba iyi svondo rinouya. VaChiwenga vati nhomba iyi ichatanga kubaiwa vakoti, madhokotera, vanoona nezvehutano mumapazi anoona nezvekudzivirwa kwenyika vamwe vese vozotevera kumashure. Nhomba zviuru mazana maviri dziri kubaiwa vanhu idzi dzakapihwa Zimbabwe pachena nehurumende yeChina uye hurumende inoti ine hurongwa hwekutenga dzimwe nhomba kuitira kuti nhomba idzi dzikwanire munhu wese anenge achida kubaiwa nhomba iyi. VaMangwiro vakaudza dare reparamende nezuro kuti vanhu vachange vasingabaiwe nhomba iyi vana vari pasi pemakore nematanhatu, vanhu vane makore ari pamusoro pemakore makumi matanhatu, madzimai akazvitakura neari kuyamwisa, vanhu vane zvirwere zveshunga neavo vane HIV. Vanhu vasati vapihwa nhomba iyi, vanotanga vaongororwa ropa ravo kuti harina zvirwere, kana riine zvirwere havapihwe nhomba iyi. Zimbabwe yatanga chirongwa ichi panguva iyo chirwere cheCovid-19 chauraya vanhu vana nezuro, izvo zvakasvitsa huwandu hwevanhu vafa pachiuru nemazana mana negumi nevasere, kana kuti 1,418. Vanhu vabatwa nechirwere ichi munyika yose vava zviuru makumi matatu nezvishanu nemazana mana nemakumi maviri nevatatu, kana kuti 35423, zvichitevera kubatwa kwevanhu zana nevasere nezuro wakare. Vanhu vapora kubva kuchirwere ichi vava zviuru makumi matatu nechimwe nemazana matanhatu negumi nevashanu, kana kuti 31615. Vanhu vachii kurwara nechirwere ichi vava zviuru zviviri nemazana matatu nemakumi mapfumbamwe, kana kuti 2390. VaChiwenga vakurudzira veruzhinji kuti vatambire chirongwa chekubaiwa kwenhomba iyi vachiti zvinoita kuti pachengetedzwe hupenyu hweveruzhinji sezvo vanhu vakawanda vari kufa nechirwere cheCovid-19 pasi rose. No media source currently available  ",Zimbabwe Inotanga Kubaya Vanhu Nhomba Yakabva kuChina
"Gurukota rezvemabasa nevashandi Amai Priscah Mupfumira vanonzi vazivisa mazuva anofungidzirwa kuti hurumende ingangobhadhara vashandi vayo mihoro yaChikunguru. Vari muchiuto vanonzi vave kutarisirwa kuwana mihoro yavo musi wa 25 mwedzi uno, vachiteverwa nevezvehutano avo vanonzi vanotarisirwa kutambira mari dzavo musi wa27. Mapurisa, avo vanosimbotambira vachiverana nemauto, vanozowana mihoro yavo musi wa29 mwedzi uno pamwechete nevashandi vekumajeri. Vari muboka rezvedzidzo vave kutarisirwa kutambira musi wa 2 Nyamavhuvhu, unove mwedzi unouya, vachiteverwa nevashandi vehurumende vose musi wa 06 Nyamavhuvhu. Vari pamudyandigere vave kutarisirwa kuzotambira mihoro yavo musi wa12 Nyamavhuvhu. Sachigaro wesangano rinomirira vashandi vehurumende reApex Council, Amai Cecilia Alexander vanoti sevamiriri vevashandi, vakagara vachiti vashandi vanofanirwa kutambiriswa mari dzavo pamwedzi wavanenge vashandira. Asi vanoti apa vatambira nemufaro kuziviswa kwemazuva aya, nekushandurwa kwemazuva achatambira vanachiremba navanamukoti, vachiti hurumende yaona kukosha kweboka iroro zvekuti vashandi veko vakasike kuwana mihoro yavo. Amai Alexander vanoti ivo sevamiriri vevashandi, havana zvavanogona kupikisa kana kuita pamazuva aziviswa aya vasati vatanga vaipira kuvashandi nekunzwa pfungwa dzavo. “Isu tichagara neMuvhuro seApex Council kuti tinzwe zvinenge zvabva muvashandi, sezvo tapira mazuva aya kumasangano ano mirira vashandi kuti asvitse kunhengo dzawo,” Amai Alexander vanodaro. Hurumende iri kutatarika kuwana mari yekuti ibhadhara vashandi vayo mihoro, izvo zvaita kuti mumwe miviri yakatevedzana vashandi vazowana mihoro yavo mumwedzi unenge uchitevera wacho. No media source currently available ",Hurumende Inozivisa Mazuva Ainofungidzira Kuti Ichabhadhara Vashandi Vayo Mihoro yaChikunguru
"Hurumende yeZimbabwe inonzi yakasvitsa zviri pamutemo neChipiri, nyunyuto yayo pamusoro pemabatirwo anonzi akaitwa gurukota rezvekudyidzana nedzimwe nyika, VaSibusiso Moyo, nevanhu vaitaridzira kuLondon svondo rapera. Bepanhau reHerald rinoti hurumende yakashevedza mumiriri weBritain muZimbabwe ikamuzivisa nekusafara kwayo nekusachengetedzwa zvakasimba kwegurukota iri, izvo zvinonzi zvakapa mukana vanhu vairatidzira ava kuti vasvike pedyo naVaMoyo uye kuvadira mvura. Asi vamwe vevakaratidzira ava vakaudza Studio 7 kuti mumwe murume muchikwata chaVaMoyo ndiye akakonzeresa mhirizhonga iyi, mushure mekunge arova mumwe mudzimai airatidzira. VaPanyika Karimanzira vesangano reRestoration of Human Rights Zimbabwe, vanoti mhuri dzevamwe vevanhu vakaratidzira ava dziri kuZimbabwe dzave kutyisidzirwa nevanhu vanofungidzirwa kuti ndevehurumende. Zvimwe zvizvarwa zveZimbabwe zviri kunze kwenyika zvagara zvichiratidzira pamizinda yenyika kana kumisangano inenge ichipindwa nevatungamiri venyika kana makurukota avo senzira yekuratidza kunyunyuta kwazvo nemafambisirwo ari kuitwa zvinhu kumusha. Mukupera kwesvondo rino, nhengo dzebato reMDC muno muAmerica dziri kutarisirwa kuratidzira muno muWashington D.C., vachinyunyuta nekusungwa kwavanoti kuri kuitwa vanhu kumusha nehurumende yaVaEmmerson Mnangagwa. Mutevedzeri wemunyori anoona nezvekuburitswa kwemashoko mu MDC mudunhu re America, VaTimothy Muringai, vanoti kuratidzira kuri kuitwa nevana veZimbabwe vari kunze kunobatsirawo kuti pasi rose rinzwe matambudziko akatarisana nevana veZimbabwe. VaMuringai vanoti mukupera kwesvondo nhengo dzavo dzicharatidzira muWashington D.C. nemuCanada dzichitsigira nhengo dzeMDC dzakasungwa kumusha, uye kubatana nevana veZimbabwe vari kushupika kumusha. No media source currently available Asi sachigaro webato reZanu PF mudunhu muAmerica, VaFrenk Guni, vanoti zviri kuitwa nevamwe vemapato anopikisa pamwe nemasangano zvekuratidzira vachinyadzisa makurukota izvi hazvina hunhu. VaGuni vanoti kunyange hazvo iri kodzero yemunhu wese yekuratidzira, vanhu havafanirwe kutyorawo kodzero dzevamwe nezita rekuti kodzero. No media source currently available ",Pova neMaonero Akasiyana paNyaya yeKuratidzira kweVari Kunze kweNyika
"Mutungamiri wenyika VaEmmerson Mnangagwa vari kutarisirwa kubuda munyika nhasi vachienda kunyika isina kudomwa nezita asi chikonzero chekuti sei vasina kuenda kumusangano kwavaitarisirwa nezuro kuHwange Colliery Stadium iri kuramba ichitemesa vanhu musoro. Vakuru mubato reZanu-PF nehurumende uye mapepanhau akaita seChronicle neHerald anowanzo rerekera kuZanu-Pf ari kunyorawo nyaya dziri kupesana. VaMnangagwa vainge vari kuHwange vachiparura gwenya remagetsi vachizotarisirwa kuenda kumusangano webato ravo sezvavari kuita mazuva ano. Asi vanhu vanonzi vakafambira dhongi rakaora sezvo VaMnangagwa vasina kuzoenda kunyangwe vamwe vainge vafumobata jongwe muromo. Vachitaura nebepanhau reHerald, mutauriri waVaMnangagwa VaGeorge Charamba vati mutungamiri wenyika ange asina musangano kuHwange Colliery Stadium sezvo vainge vaine misangano kuHarare. Asi vachitaurawo neHerald sachigaro weZanu-PF kuMatabeleland North VaRichard Moyo vakati vainge vakatarisira VaMnangagwa kunyangwe vazokundikana kuuuya nenyaya yebasa. Asi vamwe vanoongorora nyaya dzezvematongerwo enyika vanoti VaMnangagwa vanogona kunge vasina kuenda nenyaya yekushomeka kwevanhu. Vamwe vanoti zvinogona kuve zviine chekuita nekuputika kwakaita chombo chinofungidzirwa kuti igirinedhi kuWhite City Stadium chakapotsa chauraya VaMnangagwa nevamwe vatungamiri venyika nebato vainge vari pamusangano uyu nemusi weMugovera. Vanhu vaviri vanochengetedza vatungamiri venyika vakashaya muchiitiko ichi uye vanhu vanosvika makumi mana nevapfumbamwe vakakuvara. Vamwe vacho vaviri vakaendeswa kuzvipatara zvemuHarare vachibviswa kuBulawayo.",Zanu-PF Yotaura Zvakasiyana paNyaya yeMusangano Wakatadzwa Kuendwa naVaMnangagwa kuHwange
"Mutongi mukuru wematare edzimhosva, Chief Justice Luke Malaba, vaparura kushanda kwematare edzimhosva vachiti denda reCovid-19 rakavhiringa kushanda kwematare gore rapera izvo zvakaita kuti nyaya dzakawanda dzisanzikwa mumatare. Vati denda reCovid-19 rabudisa pachena kuti matare anofanira kushandisa michina yechizvino zvino. Vachitaura muHarare nhasi, VaMalaba vati gore rapfuura matare ange asingashande kwemwedzi mitatu nekuda kwekuvharwa kwainge kwakaitwa nyika senzira yekudzivirira kupararira kweCovid-19. Vati panguva iyi pane nyaya shomanana dzainzikwa mumatare uye vanhu vakawanda vaitadza kuenda kumatare. Vati izvi zvakakanganisa zvikuru kushanda kwematare ese munyika izvo zvakaita kuti matare anzwe nyaya shoma pane dzaaifanira kutonga. Vati dare repamusoro soro rakapedza nyaya makumi maviri neina chete muna 2021 kana zvichienzaniswa nenyaya makumi mana nenhatu dzarakatonga muna 2020. Dare reSupreme Court rakatonga nyaya mazana matanhatu negumi nepfumbamwe (619) gore rapfuura kana zvichienzaniswa nenyaya mazana manomwe nemakumi masere nesere (788) dzayakanzwa muna 2020. VaMalaba vatiwo nyaya dzakamhan’arwa kuCriminal Court dzakadzikira muna 2021 kana zvichienzaniswa nedzakamhan’arwa muna 2020. Muna 2021 pane nyaya zviuru makumi manomwe nezvishanu nemazana maviri nemakumi mana neimwe (75 241) dzakakwidzwa kuCriminal Court kana zvichienzaniswa nenyaya zviuru makumi manomwe nezvinomwe nemakumi matatu neimwe (77 031) dzakamhan’arwa muna 2020. Vati izvi zvinobudia pachena kuti matare ave kufanira kushandisa michina yechizvino zvino kuti nyaya dzirambe dzichimhan’arwa nekutongwa kuyange kunyange nyika iavharwa senzira yekudzivirira Covid-19. Vati komisheni inoona nezvekushanda kwematare yeJudicial Services Commission, yatove nehurongwa hwekushandisa maICTS kuvandudza mashandiro ematare. Vati chirongwa ichi chichabatanidza padandemutande matare ese edzimhosva munyika uyewo chichabatanidza matare nemagweta, mapurisa, majeri, National Prosecuting Authority, Attorney General, Zimbabwe Anti-Corruption Commission navose vane chekuita nematare. Vatiwo izvi zvicharerutsa nekuderedza huwori sezvo zvichirevera kuti zvinhu zvese zvinenge zvave kuitwa pajekerere. Mutevedzeri wemutungamiri wesangano remagweta munyika, Amai Rumbidzai Matambo, vaudza Studio 7 kuti vanotambira shanduko yave kuunzwa kumatare vachiti zvichaita kuti varambe vachishanda kunyange pakaita dambudziko rinoita kuti matare avharwe. Izvi zvatsingirwawo nerimwe gweta rekuBulawayo, VaBruce Masamvu, avo vati Zimbabwe yange yakasarira kumashure. Gweta zvakare vari mudzidzisi wemitemo paUniversity of Zimbabwe, Muzvinafundo Lovemore Madhuku, vatiwo kushandisa michina yechizvino zvino mumatare kucharerutsa basa kumagweta nevatongi. VaMalaba vatiwo zvinhu zvakaoma muna 2021 uye JSC yakarasikirwa nevashandi makumi masere nevasere uye gumi nevasere vari mamajisitireti. Vati vanhu ava vaichema nenyaya yemihoro iri pasi. Vati kushomeka kwemari ndirimwe dambudziko rakavakasangana naro muna 2021 uye hurumende inofanira kuvapa mari yakakwana kuitira kuti vasarambe vachipemha kuhurumende nemasangano anoshanda akavimirira. VaMalaba havana zvavatura pamusoro penyaya yavo yakamutsa mutauro mushure mekunge vawedzerwa nguva pabasa nemutungamiri wenyika zvichitevera kupaswa kweConstitutional Amendment Number 2. Asi VaMudhuku vati iyi inyaya yakakosha kuye vanoona sekuti VaMalaba dai vataura nyaya iyi nhasi. Mukuru weHuman Rights NGO Forum, Dr Musa Kikavaudza Studio 7 kuti havana kushamiswa nezvaitwa naVaMalaba zvekusataura pamusoro penyaya yavo vachiti izvi hazvivape chimiro chakanaka. Zvichakadai matare eHigh Court avhurwa zviri pamutemo kuBulawayo, Mutare neChinhoyi. Mutevdzeri waVaMalaba, Amai Elizabeth Gwaunza ndivo vavhura kuBulawayo, Justice Rita Makarau vavhura kwaMutare. Vachitaura kuChinhoyi, mukuru wevatongi vedare reHigh Court, Justice Mary Zimba-Dube, vati dare repamusoro muChinhoyi richanzwa nyaya dzinosvika makumi matanhatu nenhatu kusanganisira nyaya dzekuponda gumi nepfumbamwe. Justice Dube vati mutongi achanzwa nyaya idzi achapa mutongo wakaringana sezvo pave nevanhu vasiri kukoshesa hupenyu hwevamwe vanhu. Dare reHigh Court riri kutanga kushanda kuChinhoyi gore rino pasi pechirongwa chekuti dare iri ringe riri mumatungu ese munyika. Justice Malaba vati JSC yakatodoma mutongi achange achishandira kuChinhoyi. No media source currently available ",Mutongi Mukuru weMatare Anoparura Kutanga Kutongwa kweMhosva Gore Rino
"Mutungamiriri wenyika, VaEmmerson Mnangagwa, vari kupinda musangano wechitanhatu weEuropean Union-Africa Union Summit, uyo uri kutanga neChishanu uye hurumende inoti vachashandisa musangano uyu kuvandudza chirongwa chavo chekudyidzana nedzimwe nyika. Vachinyora padandemutande ravo mushure mekusvika kuBrussels uko kune muzinda weEU, mutauriri wemutungamiriri wenyika, VaGeorge Charamba, vati mushure memusangano uyu, VaMnangagwa vachasangana nevakuru vakuru veEU. Vati kunyange hazvo EU yakabvisa zvimwe zvirango zvaiyainge yatemera Zimbabwe, pachine dzimwe nyika shoma musangano iri dziri kuramba kuti zvirango zvibviswe zvese. Muzvinabhizimisi uye vari nhengo yeZanu PF, VaGilbert Mponda, vaudza Studio 7 kuti kukokwa kweZimbabwe kumusangano uyu kunoratidza kuti nyika dzekuEurope dziri kutambira hutongo hwaVaMnangagwa. Vati misangano yakadai inopa mikana yekuti mabhizimisi emuno akwanise kunotengesera kumisika yeEU pasina zvinonetsa. Vatiwo vanotarisira kuti mabhanga ekuEurope achatanga kutsigira makambani emuZimbabwe nemari yezvikwereti. Nyanzvi munyaya dzehupfumi, vachishanda nesangano reLabour, Economic, Development Research Institute of Zimbabwe, Doctor Godfrey Kanyenze, vati Zimbabwe yange yave nenguva isingapinde mumisangano yakadai uye zvakakosha kuti VaMnangagwa vapinde mumusangano uyu. Imwe nyanzvi munyaya dzehupfumi, uye vakambove nhengpo yeparamende inoona nezvehupfumi, VaSimon Hove, vari nhengo yeMDC T, vaudza Studio 7 kuti kukokwa kwaVaMnangagwa kumusangano uyu hakurevi kushanduka kwezvinhu munyika asi kuti kunoratidza kuti EU yave kuda kudyidzana neZimbabwe. Izvi zvatsigirwa nevanorwia kodzero dzevanhu. VaTendai Ruben Mbofana, avo vaudza Studio 7 kuti America yakarega zvirango zviripo nekuti hapana chashanduka muZimbabwe. Vati vanoona Europe iri kurerutsa zvinhu senzira yekupa VaMnangagwa mukana wekuti vaunze hutongi hwejekere kuitira kuti Zimbabwe ikwanise kudyidzana nedzimwe nyika pachena. Vatiwo chikuru chavaona chashanduka muZimbabwe chitsiidzo chakaitwa nehurumende yaVaMnangagwa chekubhadhara varungu vakatorerwa minda yavo. Sachigaro wemubanidzwa wemasangano anoshanda akazvimirira eCrisis In Zimbabwe Coalition, VaPeter Mutasa, vaudza Studio 7 kuti nyaya dzehupfumi dzinofanira kukurukwa pachisanganiswa kodzero dzevanhu. Dr Kanyenze vatiwo kunyange hazvo EU yave kutaura neZimbabwe ine zvimwe zviga zvayakatara zvainoda kuona zvichiitwa kuti zvisvike pahaukama hwainoda neZimbabwe zvakaita sekuita sarudzo dzisina mhirizhonga. Vakasanobata chinzvimbo chemutevedzeri wemutauriri webato reCitizens Coalition for Change, VaGift Ostallos Siziba, vaudza Studio 7 kuti VaMnangagwa vanofanira kutanga vagadzirisa matambudziko ari munyika, vasati vabuda kunogadzirisa hushamwari dzavo nedzimwe nyika. EU yakatanga kutemera vakuru vakuru muZimbabwe zvirango muna 2002 ukuwo America ikavatemerawo zvirango izvi kutanga muna 2003. Musangano wemangwana uchabata nyaya dzakawanda dzekusimbaradza hukama pakati penyika dzemuAfrica neEuropean Union munyaya dzekurima, hutano, dzidzo, runyararo, kushanduka kwemamiriro ekunze pamwe nekutsigirwa kwemakambani akazvimirira nekuvandudzwa kwehupfumi.",VaMnangagwa Vari KuBelgium Kumusangano weEU-AFrica Summit Uko Voyedza Kutaura neVakavatemera Zvirango
"Mapato ane nhengo dziri mudare reparamende ange achisangana kuHoliday Inn, kuBulawayo nemusi weMugovera nanezuro kuyedza kuumba hwaro hwekuita nhaurirano. Musangano uyu wainge uchida kugadzirira nhaurirano huru pakati pevatungamiri vemapato aya vanosanganisa mutungamiri wenyika VaEmmerson Mnangagwa, mutungamiri weMDC VaNelson Chamisa uye mutungamiri weMDC-T Doctor Thokozane Khupe. NPF iyo ine nhengo imwe chete mudare reparamendse yainge irimowo muhurukuro idzi. Munyori wezvemutemo mubato reZanu-PF VaMunyaradzi Paul Mangwana, vange vachitungamira Zanu-PF munhaurirano idzi uye vanoti dzakakosha mukupa kuti vana veZimbabwe vaite muonera pamwe chuma chemuzukuru pakugadzirisa matambudziko akatarisana nenyika. No media source currently available Mashoko aya akatsinhirwawo naSenator weMDC inotungamirwa naVaChamisa VaGideon Shoko avo vakati zvizhinji zvichazoitwa nevatungamiri vemapato kana ivo vakura nzira. No media source currently available Nyika dzakawanda pasi rino dziri kukurudzira mapato ezvematongerwo enyika muZimbabwe kuti aite nhaurirano sezvo zvinhu munyika zvaramba zvakaita manyama amire nerongo.","Nhengo dzeParamende dzeZanu-PF, MDC neMamwe Mapato Dzotanga Nhaurirano"
"Sangano reCrisis in Zimbabwe Coalition rinoti riri kubatana nemhuri yese yeZimbabwe mukupemberera neChitatu zuva rekuwana rusununguko. Sangano iri rinoti chirongwa chemhemberero chinofanirwa kuitwa pasina rusarura, sezvo zuva rekuwana kuzvitonga riri remunhu wese zvisinei nekuti ndewebato ripi. Mukuru weCrisis in Zimbabwe Coalition, VaThulani mswalento, vanoti vanoda kusimbisa mashoko ekuti mukupembererwa kwezuva rerusungunuko ngakusava nekupesana kune chekuita nezvematongerwo enyika. Vati panogoverwa rubatsiro rwezvekudya, kana mbeu dzinopihwa varimi pachena, kana rumwe rubatsiro, ngapasatariswe kuti wabuda mumba maani. Va Mswalento vatiwo madzishe, mauto nevose vanoshandira hurumende kuti vasapinze zvematongerwo enyika mubasa ravo, vachitora mativi zvichienderana nekuti vanotsigira bato ripi. Vati izvi zvinotevera kubuda kwemashoko anoratidza kuti pane kunongedzerwa kwevamwe mukushandisa chisimba chebato riri kutonga reZANU PF mukusarura vamwe pane zviitko zvenyika zvakasiyana siyana. Vatiwo makore apfuura vanhu vaimanikidzwa kuenda kunzvimbo dzakasiyana siyana kunodya mabiko ekupemberera zuva rekuwana kuzvitonga vachida, vasingadi. Izvi vati zvinobata kunyanya vagari vekumaruwa uye vashandi vanozviitira mabasa emaoko mumaguta. Vati hurumende yaEmmerson VaMnangagwa inofanirwa kuremekedza kodzero dzevanhu zvinozoitawo kuti paonekwe musiyano nezvaiitwa nehurumende yaVaRobert Mugabe. No media source currently available ",Crisis In Zimbabwe Coalition Yopemberera Zuva reKuzvitonga
"Zvizvarwa zveZimbabwe zviri muAmerica zvinoti zviri kufara nemashoko ekuoneka akaitwa nemutungamiri weAmerica, VaBarack Obama, mushure mekutonga nyika iyi kwemakore masere. ​VaObama vakataura vari kuChicago uko vakatangira zvematongerwo enyika. Vakati ivo vari kutarisira kupa masimba kumutungamiri mutsva weAmerica, Va Donald Trump, mumazuva gumi anotevera zvinoratidza kuti America inoremekedza hutongo hwejechetere. VaObama vakatora masimba makore masere apfura semutungamiri wechitema wekutanga kutonga America. Chimwe chizvarwa cheZimbabwe, Va Kudzai Tsondai, avo vanogara muNew York, vanoti mashoko aVa Obama akavabata zvikuru uye Zimbabwe inokwanisa kudzidza kukosha kwehutongo hwejechetere kubva kuAmerica. ""VaObama vakaratidza kuti zvakakosha kuti bumbiro remutemo riremekedzwe uye kuti kana munhu pedza hutongo hwake asiyire vamwe chigaro sezvichange zvichiitwa svondo rino uya apo vaDonald Trump vachatora masimba. Tinofara kuti zvirikuitika izvi zvirikuitwa murunyararo pasina mhirizhonga sezvatinowona zvichiitikia kunedzimwe nyika,"" VaTsondai vaudza Studio 7. No media source currently available ",Mashoko aVa Barack Obama Obata Vakawanda
"Mumwe mutevedzeri wemutungamiri wenyika VaKembo Mohadi vakaudza vatori venhau muHarare nezuro kuti hurumende ichatorera marezinesi makambani ose ari kuti anoda mari yekuAmerica kana achitengesa zvinhu. VaMohadi vakataura mashoko aya kumahofisi avo eMunhumutapa. Zvinhu munyaya dzezvehupfumi munyika zviri kuramba zvichiita manyama amire nerongo zvopa kuti vakawanda vaomerwe nehupenyu mari ichishaikwa uye mitengo yezvinhu ichiramba ichiita chamuramba mhuru. Kunyangwe hazvo zvinhu zvisina kumira zvakanaka, hurumende inoti zvinokwanisa kugadzirisa matambudziko aya ikambopihwa nguva kunyangwe pachave nemarwadzo. Munyori mubazi rezvekuburitswa kwemashoko VaNdabaningu Nick Mangwana vaudza bepanhau reHerald kuti kushomeka kwezvinhu kuri kukonzerwa nenyaya yekuti vanhu vari kungotya kuti zvingazoshomeka nekudaro vari kutenga zvakawandisa zvopa kuti zvinhu zvishomeke. Gurukota rezvemari Muzvinafundo Mthuli Ncube vanotiwo vachaderedza huwandu hwevashandi vehurumende senzira yekugadzirisa nyaya dzezvehupfumi. Mamwe makambani atanga kumbovhara nenyaya yekuti anoti ari kumanikidzwa kutengesa zvinhu nemabond notes nemaRTGs kana kuti makadhi ekumabhanga zvichinzi akaenzana nedhora rekuAmerica. Nyanzvi munyaya dzezvehupfumi vachishanda nesangano reLabour and Economic Development Research Institute Doctor Prosper Chitambara vanoti mari yemabond neRTG's iri kuramba ichishaya simba zvichienzaniswa nedhora rekuAmerica zvekutopetwa kanodarika kaviri. Izvi zvatsigirwa nemukuru wekambani yePeakford Management ine mabhizimisi munyika dzakawanda dzekuchamhembe kweAfrica VaAlbert Mandizvidza Nyanzvi munyaya dzezvehupfumi Muzvinafundo Steve Hanke vanoti mitero yekubatira vanhu masendi maviri padhora roga roga iri kuda kudzikwa naVaNcube munongedzo wekuti hurumende yakundikana sezvo izvi zvichatonyanya kukonzera matambudziko nekusagadzikana mune vemabhizimisi. Mutungamiri weConfederation of Zimbabwe Retailers VaDenford Mutashu vanotenderanawo nemaonero aya. Asi vaimbove mutungamiri weConfederation of Zimbabwe Industries Amai Marah Hativagone vanoti zvinogona kushanda. Panyaya yekuderedza huwandu hwevashandi vehurumende Doctor Chitambara vanoti panoda kunyatsodzamiswa pfungwa sezvo vamwe vashandi vakaita savanamukoti navanachiremba vari vashoma, asi mauto nemapurisa akawandisa. Asi nyanzvi munyaya dzebudiriro vachiongorora nyaya dzezvematongerwo enyika VaMaxwell Saungweme vanoti zvinogona kushanda kana zvikaitwa nemazvo kunyangwe uri mutoro chaiwo. VaMandizvidza vanoti zvinonetsa kukwezva vemabhizimisi ekunze munyika nekuti mitemo yeZimbabwe haina kujeka. Mutungamiri wenyika VaEmmerson Mnangagwa vakatiwo hurumende yavo iri kuyedza zvose zvainogona kugadzirisa hupfumi. Asi mutungamiri webato rinopikisa reMDC VaNeson Chamisa vanoti muromo hauzarirwe nerwizi nekuti zvinhu zviri kutonyanya kuoma. Zvinhu zviri kushaikwa muzvitoro zvinosanganisa chingwa, mafuta ekubikisa nekufambisa dzimotokari, shuga nezvimwe. Vemakombi vave kuwedzerawo mari yemichovha vachiti mafuta ekufambisa dzimotokari ari kudhura. No media source currently available ",VaKembo Mohadi Voyambira Kutorera Marezinesi veMabhizimisi Vari Kuda Mari yekuAmerica
"Vange vari mumiriri weGlen View muparamende Amai Vimbayi Tsvangirai-Java, avo vakashaya neMuvhuro, varadzikwa kumarinda eGlen Forest muHarare. Zviuru nezviuru zvevanhu zvaungana panhandare ye City Sports Centre muHarare zvichionekana nemufi mutumbi wake usati wanoradzikwa kumarinda eGlen Forest, kunze kweguta reHarare. Vachitaura kuCity Sports Centre, mutungamiri weMDC, VaNelson Chamisa, vati kuparara pamwe nekutetepa kwemigwagwa ndiko kwakakonzera tsaona yakazoita kuti Amai Java varasikirwe nehupenyu. Ataura akamirira mhuri yekwaMhundwa kunove kwakaberekwa amai VaAmai Java, mushakabvu Amai Susan Tsvangirai, VaIsaac Mhundwa, vati varwadziswa semhuri nekushayika kwaAmai Java kuburikidza netsaona yemumugwagwa inove yakauraya sekuru VaAmai Java, VaTafadzwa Mhundwa. VaMhundwa vati chiri kunyanyovaradzwa ndechekuti VaTafadzwa Mhundwa, Amai Tsvangirai pamwe naAmai Java vose vakaenda kwamupfiganebwe zvichikonzerwa netsaona dzemumigwagwa. VaMhundwa vakurudzira mapato eMDC neZanu PF kuti agare pasi atsvage nzira dzekugadzirisa matambudziko akatarisana nenyika. Hatina kukwanisa kutaura negurukota rezvekutakurwa kwezvinhu, VaJoel Biggie Matiza, kuti tinzwe divi rehurumende panyaya iyi. Asi VaMatiza vakabuda panhepfenyuro yeZBC svondo rapera vachiti hurumende ine hurongwa hwekugadzirisa migwagwa mikuru mizhinji yemunyika. VaChamisa vati matambudziko akatarisana nenyika anopera chete kana mutungamiri wenyika VaEmmerson Mnangagwa vakabvuma kugara patafura kuti vazeye nhaurwa dzese dziri kunetsa munyika. Zvichakadai, mutauriri weparamende, VaJacob Mudenda, avo vanga varipowo parufu urwu, vatiwo paramende iri kushushikana zvikuru nekushayika kwakaita Amai Java vachiti munhu aiita basa reparamende nemazvo. VaChamisa vatorawo mukana uyu kuti vaudze mutungamiri weMDCT, Muzvare Thokozani Khupe, kuti vanofanirawo kugara pasi voona kuti kusawirirana kuri pakati pavo kungagadziriswa sei. Ataura akamirira mhuri yekwaTsvangirai uye vari munin’ina wevaimbova mutungamiri weMDC, VaMorgan Tsvangirai, VaManase Tsvangirai, vati kunyange hazvo vabatwa panyama nhete semhuri, kufa murawu waMwari. Amai Java vange vabva kusarudzwa semunyori mukuru muboka remadzimai muMDC pakongiresi yakaitwa kuGweru mwedzi wapera. Vakaita tsaona vachangobuda muKwekwe vachibva kuBulawayo kumusangano wekugadzirira kongiresi iyi mutsaona yakauraya sekuru vavo VaTafadzwa Mhundwa nakanzura wekuGlen View, VaPaul Rukanda. No media source currently available  ",Amai Tsvangirai-Java Vanoradzikwa kuMarinda eGlen Forest muHarare
"Sangano rinomirira vashandi mubazi rezvekurima, reZimbabwe Agricultural Professionals and Technical Association (ZAPTA), rinoti hurumende yakazoita musangano naro uye zvichemo zvavo zvikatambirwa. Kwechinguva, ZAPTA, yange ichiedza kuti hurumende igadzirise zvichemo zvevashandi zvinosanganisa kuvabhadhara mari dzekubatsirikana panguva yekurwisana necoronavirus, kubatsira vadhomeni vari kure nemahofisi eCMED nemari yekuti vawane midhudhudhu yebasa uye kuti hurumende itarisise nekugadzirisa mashandiro ari kuita vanhu mubazi iri, nezvimwe. Tatadza kubata munyori mubazi rezvekurima, VaJohn Basera, sezvo nharembozha yavo isina kudavirwa. Munyori mukuru we ZAPTA VaZivaishe Zhou vanoti hurumende yakabvuma kubhadhara vashandi mari dzavaida uye ikavimbisa kugadzirisa zvichemo zvavo zvese. No media source currently available ",Vashandi Mubazi reZvekurima Vanoti Hurumende Yavimbisa Kugadzirisa Zvichemo Zvavo
"VaNick Zemura, vanove chizvarwa cheZimbabwe chiri muMaryland kuAmerica, vanoti munhu wakashingirira muhupenyu unokwanisa kuona zvizhinji zvezvaunoshuvira uchiri mudiki zvichibudirira Kune vakawanda, zvishuvo zvavo zvehupenyu zvavanokura nazvo zvinonetsa kuzozvibata zvave muchero. Asi kuna VaNick Zemura, vanove chizvarwa cheZimbabwe chiri muMaryland kuAmerica, munhu wakashingirira muhupenyu unokwanisa kuona zvizhinji zvezvaunoshuvira uchiri mudiki zvichibudirira. VaZemura vave mumwe wenyanzvi munyaya dzekubikwa kwemafirimu nemitambo yepaterevhizheni, chipo chavanoti vakakura nacho. VaZemura, avo vakaberekerwa kwaMukarakate kwaMurehwa, vakadzidza paGumbanjera Primary vasati vaenda paMurehwa Mission pavakaenderera mberi nemitambo yemadhirama. Vakazoenda paSeke Teachers’ College pavakanodzidzira zvehurairidzi panguva imwe cheteyo vachirodza hunyanzvi hwavo munyaya dzemitambo idzi. Vakazosunga twavo vakananga kuAmerica makore gumi nemashanu apfuura kwavakasvikoshanda zvakare semudzidzisi. Asi havana kurasa chido chavo chezvemafirimu, izvo zvakaita kuti vaende kuLos Angeles kwavakanodzidzira zvekubika mafirimu pamwe nekuita mitambo. Vakazobatana nemunin’ina wavo, VaMike Zemura, avo vari kuCanada vakaumba kambani yavo Mirazvo Production iyo yakanyoreswa zviri pamutemo muZimbabwe. Kusvika pari nhasi, VaZemura vanoti vabika mafirimu nemitambo zvinodarika makumi maviri, uye vashandawo nenyanzvi dzinosanganisira dzekuZimbabwe, Nigeria, Ghana pamwe neAmerica. “Kumusha ndashanda nenyanzvi dzakaita saAmai Jesesi Mungoshi, Mukoma Elijah Madzikatire nevamwe,” Vanodaro VaZemura. Elijah Madzikatire, mwana wenyanzvi mune zvemitambo, mushakabvu Safirio Madzikatire. Amai Jesesi Mungoshi mudzimai wemunyori ane mukurumbira munyika Charles Mungoshi. VaZemura vanoti vakatanga kushanda naMai Mungoshi pafirimu rakaitwa pamusoro pebhuku raCharles Mungoshi, ‘Makunun’unu Maodza Mwoyo’. Rimwe remabasa avo, ifirimu idzva rakabikirwa munharaunda yeMurehwa rinonzi ‘Mwana waMwari’, iro vari kushambadza. No media source currently available VaZemura vanoti kune vana veZimbabwe vanoda kuita zvemitambo nemafirimu asi vasina mari, shandai nesimba zvinhu zvnonaka chete rimwe zuva. Vanokurudzirawo kuti hurumende ibatsire vezvemitambo, kunyange hazvo vachiti ivo pachavo havasati vasangana nematambudziko mukuita kwavo basa kumusha. No media source currently available  ",VaNick Zemura Voshandisa Mafirimu Avo Kuraira Vana veZimbabwe
"Sangano rinomiririra vana chiremba vanoshanda muzvipatara zvehurumende, reZimbabwe Hospital Doctors Association, ZHDA, rinoti rava kuita hurukuro nehofisi yemutungamiri wenyika, VaEmmerson Mnangagwa, sezvo pane vanhu vanga vachiendesa mashoko emanyepo kumutungamiri wenyika pamusoro pezvichemo zvavo. Mutungamiri wesangano iri, Dr Elias Muzoremba, vaudzawo Studio7 kuti sangano ravo harinei nezvematongerwo enyika uye harisi kushanda nemamwe masangano sezvange zvichitaurwa nevamwe vanhu vanoda kukanganisa mashandiro avo. Dr Muzoremba vanoti vana chiremba vakamirira kunzwa kubva kuna VaMnangagwa sezvo vakasvitsa zvichemo zvavo kwavari mushure mekuona kuti zvichemo zvavo zvange zvisingasvitswi kumutungamiri wenyika. Studio7 haina kukwanisa kunzwa kumutauriri waVaMnangagwa, VaGeorge Charamba, kuti tinzwe pamire VaMnangagwa panyaya iyi. Asi VaCharamba vaudza pepanhau reThe Herald kuti VaMnangagwa vagurira zororo ravo panzira kuitira kuti vagadzirise zviri kunetsa munyaya dzehutano izvo zviri kukonzerwa nekuramwa mabasa kwavana chiremba ava. Vatiwo VaMnangagwa vakatarisirwa kutora matanho akaomarara uye vachange vachishanda pamwe chete nemutevedzeri wavo, VaConstantino Chiwenga, avo vakafanobata chigaro chemutungamiri wenyika. Vana chiremba vari kuramwa mabasa vanga vachiita nhaurirano neHealth Services Board, pamwe negurukota rezvehutano, VaObediah Moyo, asi hapana chine pundutso chati chabuda. Hurumende yanga ichiburitsa mashoko ekuti nhaurirano idzi dzanga dzichibudirira zvikuru, uye pane dzimwe nguva yakamboti vana chiremba vainge vadzokera kumabasa mushure mekunge vawirirana nehurumende. Asi ichi chakanga chisiri chokwadi sezvo kuramwa mabasa kwavana chiremba kuri kuenderera mberi vana chiremba ava vachiti vanoda kuti zvichemo zvavo zvitange zvagadziriswa. Vana chiremba vari kuda kuti vatambiriswe mari dzavo nemari yekuAmerica; muzvipatara muve nemishonga inokwanira varwere; uye kuti vana chiremba ava vapihwe mukana wekutenga motokari dzekufambisa kuenda kumabasa avo. Pari zvino vana chiremba vari kutambira mazana matatu nemakumi maviri ane madhora mapfumbamwe pamwedzi, asi mari iyi vachiipihwa ari maRTGS. Vana chiremba vava nemazuva makumi matatu nemaviri vachiramwa mabasa, uye vana chiremba vakuru vakakandawo mapadza neChitatu vachiti zvinhu zvava kuvaremera muzvipatara sezvo vagara vachishanda pamwe chete navana chiremba vadiki vari kuramwa mabasa. Dare remakurukota rakadoma VaChiwenga kuti vatungamire mukugadzirisa zvichemo zvavana chiremba. Asi nyanzvi munyaya dzehutano dziri kuziva zviri kuitika dzinoti pane kuti vayananise gakava riripo, VaChiwenga vari kushandisa pfungwa dzechiuto munhaurirano idzi, izvo zvisiri kutambirwa zvakanaka nevashanda mumapazi ane chekuita nezvehutano, sezvo kuramwa mabasa kwavana chiremba, kwava kuvhiringawo mashandiro avo. No media source currently available ",Vana Chiremba Vanoti Vari Kutaurirana neHofisi yaVaMnangagwa
"Hurumende yeZimbabwe nesangano renyika dzepasi rese reUnited Nations zvanyorerana chibvumirano neChishanu chichaita kuti sangano iri ripe rubatsiro rwemari yebudiriro inosvika bhiriyoni rimwe chete nemazana matanhatu emamiriyoni emadhora kuZimbabwe kwemakore mashanu anotevera. No media source currently available Izvi zvichaitwa pasi pechirongwa che Zimbabwe United Nations Development Assistance Framework kana kuti ZUNDAF. Munyori muhofisi yemutungamiri wenyika nedare remakurukota, VaMisheck Sibanda, ndivo vasaina vakamirira hurumende kozotiwo mumiriri we UN muZimbabwe, VaBishow Parajuli, vasaina vakamirira sangano ravo. VaSibanda vati zvaitika nhasi zvakanaka chose sezvo mari iyi ichange yave kubatwa nehurumende. Vati izvi zvasiyana nemakore ehurumende yemubatanidzwa apo mari yerubatsiro yaibatwa nemasangano iwawo achibhadhara ega masangano nemakambani aiita mabasa ebudiriro. Mari iyi ichabatsira munyaya dzegutsaruzhinji kupa vanhu chikafu, kubatsira muhutano, kusanganisira HIV/AIDS, kuderedza hurombo pamwe nekuenzanisa mikana pakati pevanhuvarume nevanhukadzi. VaParajuli vati rubatsiro urwu runoratidza kuti sangano ravo rine chido chekubatsira Zimbabwe kuti ibudirire uye vati mari iyi yakaunganidzwa zvisinei kuti zvinhu zvakaoma pasi rese. Kunyange hazvo veruzhinji vafarira zvaitika nhasi, vamwe vakaita saVaRyan Ndibatei, vaudza Studio 7 kuti UN inofanira kuburitsa maziso kuti mari isashandiswe zvisina maturo nehurumende. Nyanzvi munyaya dzehupfumi vachishanda vakazvimirira, VaJames Johwa, vati kuendesa mari yerubatsiro kuhurumende kunoreva kut UN yave kuvimba nehurumende yeZimbabwe. Vatiwo panofanirwa kuva nehwaro hwekuti mari iyi ishandiswe zvine mwero. Mwedzi wapfuura hurumende yakaita musangano nemasangano anopa rubatsiro akaita seUN nechinangwa chekuumba komiti yekuona kuti mari yerubatsiro yoshandiswa nenzira kwayo",UN Yobatsira Zimbabwe ne$1.6 Billion Ichasimudzira Zvirongwa Zvakawanda
"Rimwe remasangno anomirira vashandi munyika re Zimbabwe Federation of Trade Unions kana ZFTU nhasi rapa varidzi vemakambani mazuta matatu kuti vadzosere pabasa vashandi vavakadzinga zvichitevera mutongo wedare reSupreme Court uyo unoti vashandirwi vanogona kungoita madiro aJojina pakudzinga vashandi basa. No media source currently available Munyori mukuru musangano re ZFTU , Va Kennias Shamuyarira, vati sangano ravo harisi kufara kuti huwandu hwevanhu vari kudzingwa mabasa zvichitevera mutongo we Supreme Court uyu, huri kuramba huchikura. Va Shamuyarira vati varidzi vemakambani aya vanofanira kudzosera vashandi pamabasa mazuva matatu asati apera vachiti vemakambani aya vakaregedza kudzosera vashandi vavakadzinga pamabasa vachatora matanho akakura kwazvo. Zvinonzi kune vanhu vanodarika zviuru zvipfumbamwe vadzingwa mabasa mumakambani akasiyana-siyana kubva pakaturwa mutongo uyu ne Supreme Court. Amai Vimbai Chinyama avo vanoshanda nerimwe remasangano anomorira vashandi re Zimbabwe Congress of Trade Unions vanoti vashandi vazhinji havachazivi kuti ramangwana ravo rakamira sei pakatariswa mutongo we Supreme Court uyu. Amai Chinyama vakurudzira mutungamiri wenyika, Va Robert Mugabe, kuti vashandise masimba avanawo pasi pebumbiro remitemo yenyika kuti vamise kudzingwa kuri kuitwa vashandi vazhinji. Mutongo wakaturwa ne Supreme Court uyu, uyo unoti mushandirwi anogona kudzinga mushandi mushure mekumupa mwedzi mitatu yekumuzivisa kuti ave kumiswa basa. Mutongo uyu uri kupikiswa mumatare uye nyaya iyi yakatarisirwa kunzwikwa neChishanu. Mune imwewo nyaya, vatungamiri vesangano rinomirira vanotengesa mumigwagwa re National Vendors Union of Zimbabwe, Va Samuel Wadzai pamwe naVa Sten Zvorwadza nevamwe vanotengesera mumigwagwa vavakasungwa navo, vapihwa mukana wekubhadhara mari yechibatiso pamhosva yavari kupomerwa yekuita mhirizhonga nemapurisa ekanzuru ye Harare. Mutongi wedare, Va Hapias Zhou, vati mumwe nemumwe abhadhare madhora makumi mashanu semari yechibatiso uye kuti vose vane mapasipoti vaasiye kudare uye kuti vasungwa vese ava vazvipire kumapurisa kamwe chete mumasvondo maviri oga oga kudzamara nyaya yavo yapera kunzwikwa mumatare.",ZFTU Yoyambira Makambani Kuti Adzosere paMabasa Vashandi Vakadzingwa Basa
"Pane vanhu vakawanda vasungwa pamwe nekurohwa muHarare muzuva ranga rakarongwa kuratidzirwa neboka riri kuzvidaidza kuti July 31st Movement ukuwo vanga vari mudzimba vachiti varohwa nemapurisa nemauto.\n\nMapurisa nemauto anga akapakatira zvombo afuma akavhara nzira dzose dzinopinda pakati pekuguta dzinobva mumisha yose inogara veruzhinji uye vamwe vavo vanga vazere muguta. Nekuda kweizvi, vanhu vazhinji vanga vachida kupinda mudhorobha vanoti vatadza kupinda mudhorobha zvaita kuti pakati pedhorobha paswere pakazara mauto nemapurisa chete uye zvitoro zvose zvange zvakavharwa.\n\nMapurisa asunga vanhu vakawanda munzvimbo dzakasiya-siyana dzinogara veruzhinji uye vamwe vasungwa vanosanganisira mutauriri weMDC Alliance, Advocate Fadzai Mahere, nemunyori wemabhuku ane mukurumbira, Tsitsi Dangarembwa, mushure mekuedza kuda kuratidzira.\n\nVamwe vasungwa mumiriri weHarare West muparamende, Muzvare Joanna Mamombe, Muzvare Cecelia Chimbiri, naMuzvare Netsai Marova avo vanoti vakambopambwa muna Chivabvu. Vatatu ava vasungwa pamwe negweta ravo, VaObey Shava, apo vanga vachienda kukamba yemapurisa vachida kunozivisa mapurisa kuti vari kutevedzera zvakatarwa nedare kuitira kuti vatongwe vachibva kudzimba dzavo.\n\nMutauriri weboka revechidiki muMDC Alliance, VaStephen Chuma, vashora kusungwa kwaitwa vanhu ava uye vati zvaitwa nehurumende yaVaMnangagwa izvi ndizvo zvavanga vakatarisira.\n\nMutauriri wemapurisa, VaPaul Nyathi, vati havasati vave nehuwandu hwevanhu vasungwa muHarare pamwe nemunyika yose vachiti vachiri kubatanidza mashoko ari kubva kukamba dzemapurisa dzakasiyana-siyana.\n\nVamwewo vanogara mumisha yakaita seGlen Norah neHighfields vakaita saVaTadiwa Mandudzo, avo vane makore gumi nemasere, vanoti vapindirwa mudzimba dzavo nemasoja vakazvindikitwa.\n\nTete vaVaMandudzo, Amai Nyaradzai Mandudzo, vati vave kutya chirwere cheCovid-19 nehupenyu hwavo panguva imwechete sezvo vachiti havasisina kuchengetedzeka munyika yechipikirwa.\n\nMumwewo asina kuda kudomwa nezita anogara muCherima mumusha weHighfields anoti vaswera vachiita hwekiti negonzo nemapurisa nemasoja vachitsvaga chingavararamisa.\n\nMumwe wevanga vari pamberi pehurongwa hwekuratidzira kwanga kuchida kuitwa nhasi uye vari mutungamiri weboka reTajamuka, VaPromise Mkwananzi, vati vacharamba vakavesera hurumende moto kudzamara nyaya yehuori hwavanoti huri munyika yagadziriswa.\n\nHurumende yaVaMnangagwa yakagara yabuda pachena kuti yakanga isiri kuzobvumira kuti kuratidzira kuenderere mberi ichiti izvi zvaizopinza hupenyu hweveruzhinji panjodzi sezvo paine chirwere cheCovid-19 chiri kuuraya vanhu vakawanda munyika, kusanganisira mumwe wemauto akabatsira mukubviswa kwaVaRobert Mugabe pachigaro muna 2017, VaPerence Shiri, avo vavigwa nwChishanu kuHeroes Acre. No media source currently available ",Mauto neMapurisa Anorova Pamwe neKusungwa Vanhu Vakawanda muHarare
"Dare repamusoro rapa mudzimai wemutevedzeri wemutungamiri wenyika, VaConstantino Chiwenga, uyo wavari kurambana naye, Muzvare Marry Mubaiwa, mukana wekubhadhara mari yechibatiso pamhosva yavari kupoperwa yekurova mushandi wavo. Vachisvitsa chikumbiro chekuti Muzvare Mubaiwa vatongwe vachibva kumba pamhosva yavari kupomerwa yekunzi vakarova mushandi wavo anoita basa rekuchengeta vana vavo, gweta raMuzvare Mubaiwa, Amai Beatrice Mtetwa, vati mutongo wedare ramejasitiriti wekunyima Muzvare Mubaiwa mukana wekubhadhara mari yechibatiso pamhosva yavari kupomerwa, unofanira kusendekwa parutivi. Amai Mtetwa vati hapana humbowo hwakasvitswa kudare hunoratidza kuti Muzvare Mubaiwa munhu anogara achipara mhosva dzakadai zvakazopa mutongi wedare ramejasitiriti avati vanogara vachipara mhosva dzakadai. Asi gweta ranga rakamirira hurumende panyaya iyi, VaMichael Reza, vati Muzvare Mubaiwa munhu ari kupomerwa zvakare mhosva yekuda kuuraya VaChiwenga pavairwara vari muchipatara chekuSouth Africa gore rapera saka nokudaro vati kurova kwavanoti vakaita mushandi wavo, Muzvare Delight Munyoro, kunoratidza kuti munhu anoda zvemhirizhonga. Amai Mtetwa vati hazvaikwanisika kuti Muzvare Mubaiwa varove Muzvare Munyoro mbama sezviri kutaurwa nehurumende sezvo vakakuvara maoko kubudikidza nekuputika kwakaita bhambu kuWhite City Stadium pamusangano waiitwa nemutungamiri wenyika VaEmmerson Mnangagwa nevatsigiri vavo muna 2018. Zvataurwa naVaReza zvapikiswa naAmai Mtetwa avo vati hapana humbowo hwekuti Muzvare Mubaiwa vakapara mhosva yekuda kuuraya murume wavo sezvo nyaya iyi isati yatongwa vakabatwa nemhosva. Mutongi wedare, Amai Erica Ndewere, vatura mutongo wekuti mutongo wedare ramejasitiriti uyu usendekwe parutivi vachiti Muzvare Mubaiwa havanganzi vagare mujeri sezvo vasina kubatwa nemhosva yekuuraya murume wavo iyo yavakatopihwa mukana wekubhadhara mari yechibatiso. Amai Ndewere vati Muzvare Mubaiwa vabhadhare madhora chiuru nemazana mashanu ari maRTGS semari yechibatiso uye kuti vazvipire kumapurisa epaBorrowdale kamwechete pamavhiki maviri uri musi weChishanu, kuti vagare pa64 Folly Johns Crescent ku GlenLorne uye kuti vasavhiringidzane nevafakazi panyaya iyi. Mutungamiri weTajamuka, VaPromise Mkhwananzi, vati mutongo wakanaka waturwa nedare asi vanoti havasi kufara nemabatirwo ari kuitwa Muzvare Mubaiwa naVaChiwenga. Mumwe murwiri wekodzero dzevanhu uye vachishanda nesangano reZimbabwe Activists Alliance, Muzvare Lynette Mudehwe, vati kunetsana kuri kuita VaChiwenga naMuzvare Mubaiwa hakufanire kushungurudza vana. Mapepa ari pamberi pedare anoti Muzvare Mubaiwa vakarova Muzvare Munyoro musi wa28 Ndira pachikoro cheHellenics muHarare pavaida kutora vana vavo asi Muzvare Munyoro vakarambira navo. Izvi zvakaitika mushure mekunge dare repamusoro rainge rapa Muzvare Mubaiwa mvumo yekugara nevana vavo zvichitevera kurambana kwavari kuita naVaChiwenga izvo zvakazokonzera kuti VaChiwenga vapikise mutongo uyu kudare reSupreme Court. Mune imwewo nyaya yanga iri mumatare, muzvinabizhimusi ane mukurumbira, VaGenius Kadungure, avo vanozivakanwa nezita rekunzi “Ginimbi”, vanyimwa mukana wekubhadhara mari yechibatiso pamhosva yavari kupomerwa yekunzi vakapinza munyika motokari yavo yemhando yepamusorosoro gore rapera zvechikiribidi mushure mekudzikisa mutengo wemotokari iyi. Mapepa ari pamberi pedare anoratidza kuti VaKadungure vakadzisikisa kukosha kwemotokari yavo pavakasvika pamuganhu wenyika kuBeitbridge kubva pamamiriyoni matatu nezviuru mazana zvemaRands kusvika pamiriyoni imwe chete nezviuru mazana mapfumbamwe. Vachuchisi venyaya iyi vanoti VaKadungure havana kutaura mari yechokwadi pavakapinza motokari yavo yemhando yeBentley yavakatenga kuSouth Africa. Hurumende inoti VaKadungure vakabhara mari inoita zviuru makumi masere nechimwechete zvemadhora ekuAmerica kuti motokari yavo ipinde munyika zvakaita kuti hurumende irasikirwe nemari inodarika zviuru makumi mashanu nezvisere zvemadhora ekuAmerica. VaKadungure vanzi vadzoke kudare musi wa 20 Kukadzi uye gweta raVaKadungure, VaJonathan Samukane, vati vachakwidza nyaya iyi kudare repamusoro. No media source currently available ",Muzvare Mubaiwa Vanopihwa Mukana Wekuti Vatongwe Vachibva Kumba
"Mutungamiriri webato reMovement for Democratic Change, VaMorgan Tsvangirai nhasi vambomisa basa nhengo shanu dzebato iri zvichitevera mhirizhonga yakaitika neSvondo kumahofisi ebato iri muBulawayo. Vamwe vevambomiswa kuita mabasa ane chekuita nemusangano we MDC-T vanosanganisira mutevedzeri wemutauriri webato iri, Muzvare Thabitha Khumalo pamwe nemutevedzeri wemubati wehomwe VaCharlton Hwende, pamwe nevechidiki vatatu. Vaviri ava inhengo dzeStanding Committee yebato iri. Studio 7 yataura nemutauriri webato reMDC-T, VaObert Gutu avo vati ichokwadi kuti kune nhengo shanu dzambomiswa kuita mabasa emusangano. Vati kumiswa basa kwevashanu uku kwaitirwa kuti kuferefetwa kwenyaya yemhirizhonga iyi kufambire mberi zvisina dambudziko. VaGutu vati kuferefetwa kuri kuitwa nyaya yemhirizhonga iyi kunoratidza pachena kuti bato reMDC-T haridi zvemhirizhonga. Pane vambomiswa basa ava Studio 7 yakwanisa kubata Muzvare Thabitha Khumalo kuti tinzwewo divi ravo panyaya iyi. Muzvare Khumalo vati mashoko ekumiswa basa kwavo havasati vaanzwa kubva kubato ravo. Vachibvunzurudzwa neStudio 7 kuti vane chekuita here nemhirizhonga yakaita kuBulawayo, Muzvare Khumalo varamba vakati ivo havawirirani nemhirizhonga. Pavakaita musangano nevatori venhau neMuvhuro muHarare, VaTsvangirai vakavimbisa kuti vachaferefeta nyaya yemhirizhonga iyi pamwe nekuranga vese vachabatwa nemhosva. Mushure memhirizhonga iyi VaHwende vakanyora padandemutande reFacebook vachipesvedzera mhirizhonga iyi asi vakazokumbira ruregerero pamusoro pezvavaive vanyora. Vanonzi vakarohwa kuBulawayo vanosanganisira mumwe wevatevedzeri vaVaTsvangirai, Muzvare Thokozani Khupe pamwe nasachigaro webato iri VaLovemore Moyo. Vatungamiriri ava vaive vasipo pakaparurwa mubatanidzwa wemapato anopikisa weMDC Alliance neMugovera, izvo veruzhinji vari kufungidzira kuti ndizvo zvavakaroverwa. No media source currently available  ",VaTsvangirai Vanombomisa Dzimwe Nhengo Basa Zvichitevera Mhirizhonga muBato Ravo
"Kunyange hazvo nyika yacherechedza chibvumirano chekubatana chakanyoreranwa pakati peZanu PF nePF Zapu musi wa22 Zvita mugore ra1987, veruzhinji vacherechedza zororo iri nenzira dzakasiyana-siyana. Vamwe vevanoita mabasa emaoko vaenderera mberi nemabasa avo zvisinei nezororo iri. VaTaurai Zvirimumwoyo vati nyaya yekutsvaka chauviri ndiyo yapa kuti vaite kubasa ravo semazuva ose. Kunyange hazvo vauya kubasa, VaZvirimumwoyo vati zuva reUnity Day vanorikoshesa zvikuru sezvo richivayeuchidza kubatana kwemarudzi pamwe nekuve mucherechedzo werunyararo munyika. Mumwe mugari wemuHarare, VaEdwin Mwase, vatsigirawo mashoko aya vachiti nekuda kwekuti vanodya zvavanokohwa chete, vanga vasingagoni kugara kumba sezvo vachitsvaka mari. VaMwase vati zviri nyore kune vari pamabsa chaiwo kuti vaende kuzororo nekuti vanozongowana mari yavo. VaMwase vatiwo zuva iri harina zvarinoreva kwavari sezvo kubatana kunotaurwa vasingakuoni Chipangamazano chemutungamiriri wenyika, VaChristopher Mutsvangwa, vati zuva reUnity Day rakakosha zvikuru. VaMutsvangwa vati zvakaitika munyika pakubvisa hurumende yaVaMugabe zvinoratidza kubatana kukuru vakati shuviro yavo ndeyekuti kubatana uku kuenderere mberi. VaMutsvangwa vatiwo kubatana kwevana veZimbabwe kunounza budiriro. Chibvumirano cheUnity Day chakakwanisa kupedza kusagadzikana kwakanga kwapinda munyika kubva panguva yekuwana kuzvitonga kuzere. Chibvumirano ichi chakaita kuti pave nehurumende yemushandira pamwe pakati pebato reZanu PF yaVaRobert Mugabe nePF Zapu yaitungamirwa nevakazove mutevedzeri wemutungamiri wenyika, mushakabvu Doctor Joshua Nkomo. Asi chibvumirano ichi hachisisina kunyatsosimba sezvo dzimwe nhengo dzeZapu dzakadai saVaDumiso Dabengwa dzakabuda mubato reZanu PF. Vamwewo vatiwo kukosha kwezuva iri kuchaonekwawo pachasarudzwa vatevedzeri vemutungamiri wenyika naVaEmmerson Mnangagwa sezvo mumwe wavo achifanirwa kubva kuPF Zapu Hapana kuunganwa kwaitwa zviri pamutemo kucherechedza zuva iri muHarare. Nyanzvi mune zvematongerwo enyika, uye vari mukuru wesangano ravanachipangamazano, reZimbabwe Democracy Institute, Doctor Pedzisai Ruhanya, vanoti chibvumirano cherunyararo chakaitwa muna 1987 pakati pe PF Zapu neZanu PF hachina zvachinoreva kana nyaya yeGukurahundi isina kugadziriswa zvachose. Doctor Ruhanya vanoti maronda akakonzerwa nehurumende yaiva pasi paVaRobert Mugabe, mukuedza kwayo kugadzirisa dambudziko rakanga rapinda mumatunhu eMatabeleland neMidlands anofanirwa kutanga apodzwa, kwozotaurwa nezvekubatana kana runyararo. Chimwe chavanoti chinofanirwa kupedzwa inyaya yekuti munhu anozivikanwa nedunhu raanobva, kwete nekuti chizvarwa cheZimbabwe. No media source currently available ",Zororo reUnity Day Rinopfuura seMamwe Mazuva Pasina Zvakawanda Zvaitwa Munyika
"Mapurisa eZimbabwe Republic Police anoti kusvika pari zvino, vanhu makumi matatu nevaviri vafa, vamwe vanosvika zana nemakumi matanhatu nevatatu vakakuvara mutsaona dzemumigwagwa munyika yose pazororo rino reEaster. Mutevedzeri wemutauriri wemapurisa, Chief Superintendant Paul Nyathi, vanoti tsaona zhinji dziri kukonzerwa nevatyairi vanenge vachimhanyisa motokari dzavo, nevamwe vanenge vachida kupindira dzimwe motokari dzinenge dziri mberi kwavo. Vanoti gore rino vane zvikwata zvakawanda zviri kushanda nesangano re traffic safety, pamwe nebazi rezvekutakurwa kwezvinhu vachiyambira veruzhinji kuti vazvibate kana vari mumigwagwa, kuitira kuti vasapinda mutsaona. Gore rapera panguva ino, vanhu vanosvika gumi nevasere vakafa, makumi mapfumbamwe nevaviri vakakuvara mutsaona dzemumigwagwa. No media source currently available ",Mapurisa Anoti Vanhu Vafa paZororo reEaster muTsaona Gore Rino Vakawanda Kudarika Goere Rapera
"Hurumende inonzi yakoka masangano ose anomirira varairidzi kumusangano wechimbichimbi uchaitwa masikati, uyo unonzi uchapindwawo negurukota rezvedzidzo yepasi, VaCain Mathema. Musangano uyu unouya panguva iyo masangano eZimbabwe Teachers’ Union neProgressive Teachers Union of Zimbabwe anga anyorera tsamba kuhurumende achinyunyuta nehurongwa hwekuda kuvhura zvikoro kuti vana vari kuda kunyora bvunzo dzavo dzepakati pegore vakwanise kunyora bvunzo dzavo. PTUZ yakanyora tsamba nemuvhuro ichidawo kuita musangano naVaMathema, uyewo ichiratidza kunyunyuta kwayo nehurongwa hwekuda kuvhura zvikoro ipo pasina dziviriro yakakwana yekupararira kwechirwere cheCovid-19 muzvikoro, izvo zvinonzi nemasangano maviri aya zviri kushandiswawo senzvimbo dzekuchengetera vanhu vanenge vabva kunze kwenyika. No media source currently available ",Hurumende Inodaidzira Musangano weChimbichimbi neVarairidzi
"Masangano anorwira kodzero dzevanhu ari kukurudzira sangano reUnited Nations nemamwe masangano kuti apindire mudambudziko reZimbabwe zvichitevera kupambwa nekutochwa kwakaitwa madzimai matatu ebato reMDC inotungamirwa naVaNelson Chamisa. Madzimai matatu eMDC aya anoti akasungwa nemapurisa mushure mekuratidzira kuWarren Park, ndokubva aiswa mumaoko evanhu vakazoatocha ndokusiya akandwa panzvimbo yeMuchapondwa kuBindura. Mumiriri weHarare West muNational Assembly, Muzvare Joanna Mamombe, mutevedzeri wasachigaro wevechidiki; Muzvare Cecilia Chimbiri, pamwe nemutevedzeri wemurongi wemisangano yevechidiki, Muzvare Netsai Marova, vakaudza hama dzavo neChishanu kuti vakabatwa chibharo mushure mekupambwa kuWarren Park, ndokubva vazosiyiwa vakandwa panzvimbo yemabhizimisi yeMuchapondwa kuBindura. Vatatu ava vari kurapwa pachipatara cheParktown Hospital muHarare. Baba vaMuzvare Chimbiri, VaHenry Chimbiri, vanoti vari kurwadzikanazvikuru nezvakaitwa nehurumende. VaChimbiri vakurudzira sangano reUnited Nations kuti ripindire muZimbabwe sezvo mapurisa ari kutadza kuchengetedza mitemo yenyika. No media source currently available Gweta riri kumirira vatatu ava, VaJeremiah Bamu, vanoti vari kuda kuti vatatu ava vatange vaita zvakanaka kuitira kuti vataure navo matanho ekutora. VaBamu, avo vashanyira madzimai aya, vati Havana kukwanisa kutaura navo sezvo vanga vakotsiriswa nemushonga unoderedza marwadzo. No media source currently available Nhengo yedare reCongress muAmerica, Amai Karen Bass, avo vanova sachigaro wekomiti inoona nezveAfrica, vanoti vari kushushikana zvikuru nekushungurudzwa kwemadzimai matatu aya. Amai Bass vari kukurudzira hurumende yeZimbabwe kuti iferefete kumbunyikidzwa kwakaitwa madzimai matatu aya. Ukuwo sangano reHuman Rights Watch kuchamhembe kweAfrica rinoti sangano reUnited Nations nemamwe masangano anorwira kodzero dzevanhu anofanirwa kuona kuti Zimbabwe yatorerwa matanho zvichitevera kutochwa kwakaitwa madzimai aya. Mukuru wesangano iri kuchamhembe kweAfrica, VaDewa Mavhinga, vanoti zviri kuitika muZimbabwe zvinoratidza kuti hurumende yaVaEmmerson Mnangagwa haina musiyano nehurumende yevaimbove mutungamiri wenyika, VaRobert Mugabe. No media source currently available Munyori mubazi rezvekuburitswa kwemashoko, VaNick Mangwana, vati vari kushushikana nemashoko ekuti vatatu ava vakapambwa. Vatiwo mapurisa emuHarare ari kuda kubvunzurudza vatatu ava sezvo vakatyora mutemo weNational Lockdown apo vakaratudzira kuWarren Park. Vati nyaya iyi iri kuongororwa uye kana paine vakapara mhosva, vacharangwa sezvinodiwa nemutemo. Mutauriri wemapurisa, Assitant Commissioner Paul Nyathi, vati mapurisa ari kuongorora kuti chii chakaitika kubva musi wa13 Chivabvu kusvika misi weChishanu maererano nemafambiro evatatu ava kubvira pavakaratidzira kuWarren Park. Vati mapurisa anoda kuziva kuti vatatu ava nevamwe vavo vakafamba sei uye kuti vatatu ava vazowanikwa kunzvimbo yemabhizimisi yeMuchapondwa kuBindura sei. VaNyathi vati vane ruzivo nezvenyaya iyi vanofanira kuenda nehumbowo kuchiteshi chemapurisa chiripedyo navo. Zvichakadai, VaNyathi vati mapurisa ari kushishikana zvikuru nekushandiswa kwemadandemutande kunyomba vashandi vehurumende vakati kuita izvi imhosva inosungisa.",Masangano ePasi Rose Okurudzirwa Kupindira Pane Zviri Kuitika muZimbabwe
"Nyanzvi munyaya dzehupfumi dzinoti zvakataurwa nemutungamiri wenyika, VaEmerson Mnangagwa, pa State of The Nation Address zvinhu zvinofadza vanoongorora nyaya dzezvehupfumi hwenyika. Mumwe wenyanzvi idzi, VaPersistance Gwanyanya, avo vanoshanda ne Percycon Global Fund Managers, vanoti zvakataurwa pamusoro pemakambani ehurumende, kana kuti ma ‘parastatals’ zvekuti anofanira kunyatsoongororwa, zvinhu zvine musoro sezvo makambani aya asiri kushanda nemazvo, izvo zvinokonzera kuti hupfumi hwenyika husamire zvakanaka. VaGwanyanya vanotiwo hurumende inofanira kudzikisa mari yainokwereta uye yainoshandisa pazvinhu zvakaita sekubhadhara vashandi uye inofanira kubvisa mitemo iri kuvhiringidza avo vanoda kuisa mari yavo mumabhizimisi muZimbabwe. “Kune vanhuwo vakawanda wanda varikupiwa mabasa nehurumende; hurumende inofanira kuita zvinhu zvinemusoro kuti mari yainoshandisa idzike. Zvinhu zvakakoshera nyika izvozvo,” VaGwanyanya vaudza Studio7. VaGwanyanya vatiwo hurumende inofanira kukurumidza kugadzirisa dambudziko remari iyo isiri kuwanikawa munyika. No media source currently available ",Makambani eHurumende Anonzi Ari Kuvhiringa Hupfumi hweNyika
"Sangano reZimbabwe Lawyers for Human Rights rashora zvikuru kutyorwa kuri kuitwa kodzero dzevanhu munyika uye kupambwa nekuitwa kafiramberi kwevanhu vainge vachida kuratidzira muHarare nemusi weChishanu. Magweta aya ati mubatanidzwa wenyika dzekuchamhembe kweAfrica unofanira kutumira nhumwa kunoongorora nyaya dzekutyorwa kwekodzero dzevanhu muZimbabwe. ZLHR inoti mumwe wevakapambwa akaitwa kafiramberi ndiVaPatson Dzamara, munin’ina waVaItai Dzamara avo vakapambwa gore rapera uye vasiri kuzivikanwa kuti vari kupi. VaDzamara vanonzi vakavharwa maziso nevanhu vainge vakapakatira pfuti vamwe vaine hanzu dzechipurisa vachibva vatanga kurohwa. Dr Dzamara vanoti vanhu ava vaivaudza kuti, “Hauna kudzidza pane zvatakaita kumukoma wako manje nguva yekudzidza yakwana.” Varume ava vanonzi vaitaura pambozhanhare nemunhu wavaiti “Boss”. Vanoti vanofunga kuti varume ava vaida kuvasunga netambo vovakanda mudhamu reLake Chivero. ZLHR inoti iri kushushikana zvikuru nenyaya yekutyorwa kwekodzero dzevanhu. Sangano iri rati zvinoshamisa kuti hurumende ichangobva kumusangano weUnited Nations weHuman Rights Council Universal Periodic Review Process kuGeneva ichivimbisa kuremekedza kodzero dzevanhu asi yatotanga nyaya yekupamba vanhu. ZLHR yati vari kupamba nekuita vanhu kafiramberi vanofanira kuziva kuti izvi hazvichashande makore ano. Sangano iri ratiwo hurumende inofanira kuziva kuti nyaya yekupambwa kwevanhu kutyora mutemo uye inofanira kuongorora nyaya idzi. ",ZLHR Inoti SADC Ngaingorore Kutyorwa kweKodzero dzeVanhu muZimbabwe
"Zimbabwe Electoral Commission, Zec, inoti mutungamiri weZanu-PF, VaEmmerson Mnangagwa, ndivo vakakunda musarudzo yemutungamiriri wenyika. Zec inoti VaMnangagwa vakakunda mutungamiri weMDC Alliance, VaNelson Chamisa, nemavhoti akakwana zvekuti hapana sarudzo yemutungamiri wenyika inodzokororwa. Asi pane kusagutsikana kukuru mune vakawanda nekwavanoti kubatwa kwakaitwa sarudzo idzi nezvakabuda madziri neZec. Vakange vapinda munyika kuzoongorora sarudzo idzi vachibva kune dzimwe nyika havasi kuwirirana pamaonero avanoita sarudzo idzi. Nyanzvi mune zvematongerwo enyika, uye vari mukuru wesangano reHuman Rights Watch kuchamhembe kweAfrica, VaDehwa Mavhinga, vanoti vakagara vataura kuti pane zvizhinji zvaifanira kugadziriswa sarudzo idzi dzisati dzaitwa. “Zviri pachena kuti zvataitaura zvakabudawo muongororo dzakaitwa nevamwe vakabva kune dzimwe nyika avo vakati pane matambudziko akati wandeyi mukati memaitirwo esarudzo muZimbabwe, zvinosanganisira kuti vatapi venhau vanoshandira masangano ehurumende akaita seZBC neHerald havana kumira pachokwadi. Vakarerekera zviri pachena kubato reZanu-PF,” VaMavhinga vanodaro VaMavhinga vanoti imwe nyaya yaifanirwa kutariswa ndeyemadzishe anoregwa achiita zvematongero enyika uye vachityityidzira vanhu nekuvamanikidza kuvhotera vanhu vavasingadi. No media source currently available  ",Dzimwe Nyanzvi dzeMatongerwo eNyika Dzoshora Mafambisirwo Akaitwa Sarudzo
Vadzidzisi vakawanda havana kuteerera kurudziro yehurumende yekuti vadzokere kumabasa vachiti vanoda kutanga vapihwa zvavakavinmbiswa nehurumende. Mumwe mudzidzisi wemuChinhoyi asina kuenda kubasa VaRosten Mtapwa vanoti havaende kubasa nekuda kwekurudziro asi nekupihwa mari inovakwanira. VaMtapwa vanoti kunyangwe vanga vachida kuenda kubasa zvanga zvisinga kwanisike nekuda kwekuti vakambomiswa sezvo vainge vasingaenda kubasa kubva zvavhurwa zvikoro vachinzi vasakanganise kuferefetwa kwenyaya yavari kupomerwa nekusasvika pazvikoro zvavanodzidzisa. Izvi zvatsigirwa ndmutungamiri werimwe sangano rino miririra vadzidzisi reProgressive Teachers Union of Zimbawe -PTUZ-VaTakavafira Zhou vanoti havana kumbobvira vati nhengo dzavo dzidzokere kuzvikoro. VaZhou vanoti zvikoro zvinongovhurwa chete kana vadzidzisi vakapihwa mari dzinovakwanira danho ratsigirwawo nevaimbove gurukota rezvedzidzo muhurumende yemubatanidzwa VaDavid Coltart vebato rinopikisa reCirtizens Coalition for Change. VaColtart vanoti chinhu chinosuwisa ndechekuti vana vechikoro vave nemakore maviri vasinga dzidze zvakanaka vakakurudzira kuti hurumende pamwe nevadzidzisi vakoshese remangwana revana. Asi mutauriri webazi redzidzo yepasi VaTaungana Ndoro vanoti vadzidzisi vakawanda vadzokera kubasa uye vana vatanga rugwaro rweForm One zvakanaka. VaNdoro vanoti havana huwandu huzere hwevadzidzisi vakambomiswa basa vachiti vachaziva kana vapa vadzidzisi vose vasiri kuenda kubasa magwaro ekuti paongororwe kuti sei vasiri kuenda kubasa. Zvichakadaro vatungamiri vevashandi kusanganisira vamiriri vevadzidzisi vakapinda mumusangano nemutumgamiri wenyika VaEmmerson Mnangagwa kumuzinda weState House muHarare kuti vazeye matambudziko avo. Mumwe akapinda musangano uyu mutauriri werimwe sangano rinomirira varairidzi reZimbabwe Teachers Association-ZIMTA-VaGoodwill Taderera avo vakati vachataura kana vabuda mumusangano asi vanga vasati vapedza musangano patakaenda pamhepo.,Yangove Njake Njake Muzvikoro Vana Vachidzoserwa Kumba
"Zvichitevera mutongo wakapiwa neChipiri nedare repamusorosoro, re Supreme Court, wekuti VaNelson Chamisa havasi mutungamiri ari pamutemo webato reMDC-T, vamwe vanotevera zvematongerwo enyika muZimbabwe vanoti havaoni mutongo uyu uchichinja zvinhu zvakawanda. Gweta rinoongorora zvematongerwo enyika, VaSilas Chekera, vaudza Studio7 kuti vanoona sekuti zvakabuda mudare repamusorosoro izvi zvichatoita kuti vanhu vanyanye kumira naVaChamisa, vachitizve havaoni sekuti mashandiro emapato aya kunze kwenyika achachinja. No media source currently available Asi sachigaro weMDC USA, dunhu rebato rinotungamirirwa naMuzvare Thokozani Khupe, VaDen Moyo, vanoti chokwadi chakagara chiri pachena zvekuti zvange zvisingamboda dare redzimhosva nekuti Muzvare Khupe vakatsigirwa nebumbiro remitemo yebato iri. VaMoyo vati musuwo wakavhurwa kune avo vanoda kudzoka kubato iri kuzoita basa nevamwe. No media source currently available Zvichakadaro, sachigaro weMDC North America, dunhu rebato rinotungamirwa naVaNelson Chamisa, VaTawanda Dzvokora, vati hapana chinochinjwa mubato ravo sezvo pasina chine basa chakabuda mumutongo uyu. VaDzvokora vanoti hurumende inongoda kukonzera mhirizhonga muMDC Alliance pachinhambo chekurwisana nechirwere cheCoronavirus icho vanoti chapinza gumbo munyika. VaDzvokora vanoti zvinokatyamadza kuti mushure mekuzivisa vanhu kuti matare edzimhosva achambomira kunzwa nyaya mumatare adzo kunze kweidzo dzinoda kunzwikwa zvechimbichimbi, dare repamusorosoro iri, rakaona sezvinokodzera kunzwa nyaya iyi sekuti inyaya inofanirwa kukurumidza kunzwikwa. No media source currently available ",MDC yaVaChamisa Yopesana neMDC yaMuzvare Khupe muAmerica
"Nyaya yakakwidzwa kudare neMDC inotungamirwa naVaMorgan Tsvangirai ichipikisa matarirwo akaitwa nguva yekunyoresa nemutungamiri wenyika, VaRobert Mugabe, yatadza kusimuka mudare sezvo magweta aVaMugabe ati haana kunge akagadzirira kuti nyaya iyi inzwikwe. Nyaya yakakwidzwa kudare nemunyori mukuru muMDC-T, VaDouglas Mwonzora, yekuti kunyoreswa kwevavhoti kumbomiswa nepamusana pokuti komisheni inoona nezvesarudzo ye Zimbabwe Electoral Commission, ZEC, haina kugadzirira zvakakwana yatadza kuzeyiwa mudare repamusoro sezvo magweta anga akamirira VaMugabe ati haana kugadzirira zvakakwana. Rimwe remagweta aya, VaTawanda Kanengoni, vati vanoshanda kuhofisi kwaVaMugabe vakatambidzwa mapepa emhosva nemagweta aVaMwonzora, haana kunyora mazita avo pamapepa aya saka vati vanoda nguva yekuti vambonyatsoongorora mapepa aya. Mapepa akasvitswa kudare naVaMwonzora anoti ZEC haina michina yakakwana kuti itange kunyoresa vanhu sevavhoti vachiti kunyoreswa kwevanhu sevavhoti kwatanga nhasi kuchaita kuti vanhu vazhinji vatadze kunyoresa sevavhoti. Gweta raVaMwonzora, VaEric Matinenga, vaudza mutongi wedare, VaDavison Moses Foroma, kuti magweta aVaMugabe anofanira kuunza mhinduro yaVaMugabe nechimbichimbi sezvo ZEC yatotanga kunyoresa vanhu sevavhoti. VaMwonzora vaudza vatori venhau kuti havasi kufara nekutamba nenguva kuri kuitwa naVaMugabe avo vavati vaifanira kutanga vaona kuti ZEC yagadzirira zvakakwana here kuti itange kunyoresa vanhu sevavhoti vasati vatara mazuva achanyoreswa vanhu sezvinodiwa nemutemo. Zvichakadai, VaMwonzora vati mamwe mapato anopokisa anoti MDC inotungamirwa naVaWelshman Ncube, Zapu, Transform Zimbabwe, pamwe neZimbabwe People First, vati vachabatana neMDC-T munyaya iyi kumatare vachida kuti chirongwa ichi chimbosendekwa parutivi kusvika ZEC yarongeka. Mutongi wedare ati nyaya iyi idzoke kudare neChina uye vakurudzira magweta aVaMugabe kuti auye akagadzirira zvakakwana kuti nyaya iyi inzwikwe. Zvichakadai, VaMwonzora vati ZEC iri kushandisa vechidiki vaiva muchirongwa cheBorder Gezi mukunyoreswa kwevanhu sevavhoti zvavati zvichaita kuti veruzhinji vakashungurudzwa zvine chekuita nematongerwo enyika vasasununguke pakunyoresa kuvhota pamwe nepakuvhota kwacho. Hatina kukwanisa kutaura nasachigaro weZEC, Amai Rita Makarau, kuti tinzwe divi ravo panyaya iyi. Mune imwewo nyaya yanga iri mumatare, kutongwa kwenyaya yavarume vana vanonzi vaida kupidigura hurumende yaVaMugabe kwatanga mudare repamusoro nhasi. VaOwen Kuchata nevamwe vavo vatatu avo vaiva muchiuto vanoti VaSilas Pfupa, Borman Ngwenya, naVaSolomon Makumbe, vanonzi vakaedza kubhomba kupurazi raVaMugabe rinochengetwa mombe dzemukaka reGushungo Dairies riri kuMazowe nechinangwa chekupidigura hurumende yaVaMugabe. Asi magweta evasungwa ava atsika madziro kuti VaKuchata vamiswe pamberi pedare vachitongwa nenyaya iyi sezvo vakatotongwa kare vakabatwa nemhosva mushure mekunge vabvuma mhosva mudare ramejasitiriti yekuti vaida kubhomba kupurazi raVaMugabe. Mutongi wedare ati, VaTawanda Chitapi, vati nyaya iyi idzoke kudare musi wa29 Gunyana mushure mekunge magweta evasungwa ava akumbira kuunza kudare mapepa anoratidza kuti VaKuchata vakatongwa kare. VaKuchata vacharamba vari mujeri sezvo vari kupika pamhosva yavakabvuma asi vamwe vavo vanga vari kunze vapihwa mukana wekubhadhara mari yechibatiso vachishandisa mari yavakambobhadhara kare. Mutemo unoti munhu akatarisa nemhosva yakadai anofanira kunge ari mujeri kana nyaya iyi yave kutongwa asi mutongi wedare, VaTawanda Chitapi, vabvuma kuti vatatu ava varambe vakamirira kutongwa vachibva kudzimba dzavo. Munyaya iyi, hurumende inoti iri kuda kuuunza vatori venhau vaviri vanoti Mlondolozi Ndlovu pamwe naMalvern Mkudu uye mutungamiri weMedia Centre, VaEarnest Mudzengi, kuti vazopa huchapupu mudare panyaya iyi sezvo vachinzi ndivo vakaita kuti nyaya iyi ibude mumapepa mushure mekunge yanyorwa naMlondolozi Ndlovu pakaitwa musangano naVaKuchata nevatori venhau paMedia Center. No media source currently available  ",Kupikisa Matarirwo eNguva yeBVR Kwonzwikwa neChina
"Nyaya yemhirizhonga yezvematongerwo enyika inonzi nevakawanda vanopikisa pamwe nevemasangano akazvimirira inogona kukanganisa mafambisirwo esarudzo dzegore rinouya. Izvi zvinotevera mashoko ekuti bato riri kutonga reZanu PF rakashandisa mhirizhonga mukutsvaga rutsigiro musarudzo dzema by-election dzakaitwa kuBinga nekuGweru. Vebato rinopikisa reCitizens' Coalition for Change vanoti nhengo dzavo dzakarohwa zvakaipisisa uye kushungurudzwa pamberi pesarudzo idzi nevebato riri kutonga reZanu PF, iro rakakunda musarudzo dzakazoitwa kuWard 20. Vamwewo vanoongorora zvematongerwo enyika vanoti bato riri kutonga reZanu PF riri kupinda mumatunhu aimboonekwa seakabatwa nebato reCCC akaita seBinga yacho neGweru, uko Zanu PF yakakwanisa kuwana zvakare zvigaro zviviri. Musarudzo dzema by-election dzakaitwa mumatunhu maviri aya, Zanu PF yakakwanisa kutora zvigaro zvitatu pazvigaro zvishanu zvakakwikwidzwa. Tingati here zvinhu zvave kushanduka mune zvematongerwo enyika, kana kuti vanhu vari kuvhotera Zanu PF munzvimbo dzaimbove pasi pevanopikisa kuburikidza nekutyisidzirwa? Sachigaro veZanu PF mudunhu reNorth America, VaRegis Charumbira Vusango, vanoti vanhu vasvinura nekuti vari kuona zvirongwa zvebudiriro zviri kuitwa nehurumende yaVaEmmerson Mnangagwa mumatunhu avo, izvo zvave kuita kuti vavhotere Zanu PF. VaCharumbira Vusango vanoti zvirongwa zviri kuparurwa nemutungamiri wenyika zvakasiyanasiyana zviri kuonekwa nevanhu vose saka nekudaro hapana angada kuzosara achiri mumwena vamwe vachibudirira. Asi nhengo yeCCC, VaTim Muringai, vari kuOhio muAmerica, vanoti hapana asingazive kuti kukunda kweZanu PF kuBinga kwakauya mushure mekushungurudzwa kwevanhu. Vanoti Zanu PF iri kutenga mavhoti kuburikidza nezvirongwa zvainoti zvemutungamiri wenyika ichishandisa mari yemitero yeveruzhinji. VaMuringai vanoti kana zvinhu zvakasagadziriswa nekukasika mhirizhonga ichaenderera mberi kupinda musarudzo dzegore rinouya. Asi VaCharumbira Vusango vanoti havaoni kuchiita mhirizhonga gore rinouya vachiti mutungamiri wenyika vakatotaura kare kuti havadi mhirizhonga. Asi VaMuringai vanoti muromo hauzarirwe nerwizi, vachiti VaMnangagwa ndivo mukuru wemapurisa nemauto munyika, asi vari kukonzera mhirizhonga havana zvavari kuitwa nekuti vari kuvadzivirira. No media source currently available ","Vanopikisa Votyira Kuti Sarudzo dzeGore Rinouya Dzichaita Mhirizhonga, Asi veZanu PF Vachiti VaMnangagwa Vakati Vanoda Runyararo"
"Vamwe vagari vekumaruwa mudunhu reMashonaland West vanoti kunyange hazvo vari kuedza kutevedzera zviri kukurudzirwa senzira yekuderedza kupararira kwechirwere cheCoronavirus, vanoti nzara ndiyo yave kuvaburitsa mudzimba dzavo. Dambudziko rekushaya chekudya nemhuri dzavo, chimwe chezvinhu zviri kuita kuti hurongwa hwekuti vanhu vagare mudzimba dzavo husabudirire zvakanaka munzvimbo dzakawanda kuno kuMashonaland West. Mumwe mugari wepaBhutsu pedyo neChinhoyi akatarisana nedambudziko iri, VaSimon Katsvere, vanoti vari kutevedza mutemo wekugara mumba, asi nyaya yenzara ndiyo yava kuvaburitsa panze vachinotsvaga zvekudya izvo vanoti zvinovapa mukana wekubata chirwere ichi sezvo vachisangana nevanhu vakawanda apo vanenge vachitsvaga chikafu. Mumwewo mugari vepaBhutsu pakare, VaKizito Mugabe, vanoti vari kutevedzera zvakakurudzirwa nemutungamiri wenyika, VaEmmerson Mnangagwa, kuti vanhu vagare mudzimba dzavo, asi havasi kunyatsoita izvi nemazvo. Ambuya Anna Tembo, avo vaipona nekutenga nekutengesa zvinhu muvanhu, vanoti pavakanzwa nezveCoronavirus, vaifungidzira kuti nyaya yechirwere ichi ichakurumidza kupfuura. Ambuya Tembo vanoti zvave kuvaomera sezvo vasina mari yekutenga sauti, mafuta nekugaisa nekuti hapana zvavari kuita zvinovawanisa mari munguva ino apo vanhu vakawanda vari kugara vari mudzimba dzavo vachitya kubata chirwere ichi. Mumwe mugari wepaWitches Farm pedyo neBanket, Amai Emilda Kanyoka, vanoti panguva yakaita seino, hurumende inofanirwa kunge iine hurongwa hwekupinda muvanhu ichivapa chikafu nekuti vanhu vakawanda havana chikafu mudzimba dzavo. Asi mumwe samusha, VaJames Mano, avo vanogara vari vasere pamba pavo, vanoti vakatora matanho ekuti vasagare vakawanda mumba yekubikira sezvavayisiyita chirwere cheCoronavirus chisati chagogodza pamusuwo wenyika. VaMisheck Ziyera, avo vanogara paShanguru pedyo neChinhoyi, vanoti kurudziro yekusaungana inopesana zvikuru netsika nemagariro epachivanhu izvo zviri kuita kuti vamwe vatadze kusiyana netsika dzavo senzira yekuti vasapane chirwere ichi. VaZiyera vanoti chinhu chakaoma kudzinga hama neshamwari nevavakidzani kana vachinge vauya pamba pako. Vachitaura kutanga kwesvondo rino muChinhoyi, gurukota rezvekuburitswa kwemashoko, Amai Monica Mutsvangwa, vakati hapana munhu anofa nenzara sezvo rubatsiro rwechikafu rwuchawedzerwa munguva ino yekuvharwa kwenyika. Asi vanhu vakaita saAmai Kanyoka vanoti hapana rubatsiro rwavari kuwana munguva yeLockdown ino. Vagari vemumadhorobhavari kuchemawo kuti vanoda ruyamuro rwechikafu sezvo vasina kwavanowana mari yekutenga zvekudya. Izvi zviri kusiya vanhu vakawanda vachida ruyamuro rwechikafu kudarika apo nyika isati yavharwa kwemasvondo matatu. Sangano reWorld Food Program rinoti vanhu vanosvika mamiroyoni masere vanoda rubatsiro rwechikafu muZimbabwe kusvika nyika yawana goho rakanaka gore rino. Zimbabwe yapinda muzuva rechitanhatu yakavharwa senzira yekudzivirira kupararira kwechirwere cheCoronavirus, icho chabata vanhu vapfumbamwe, mumwe wacho, Zororo Makamba, akashaya muHarare mwedzi wapera. Pasi rose vanhu vanodarika miriyoni imwe chete nezviuru zana nemakumi matatu vabatwa nechirwere ichi, uye vanhu vanosvika zviuru makumi matanhatu vafa neCoronavirus, iyo yakatanga kuChina gore rapera. No media source currently available ",Nzara Yoita Kuti Vanhu Vasagare Mudzimba Dzavo Munguva yeLockdown
"Sangano reProgressive Teachers Union of Zimbabwe, PTUZ, rinoti rinoda kusangana nemutungamiri wenyika, VaEmmerson Mnangagwa, kuti vavataurire zvichemo zvavo. Vachitaura pakuparurwa kwemahofisi esangano ravo matsva muBulawayo nemusi weMugovera, mutungamiri wePTUZ, Doctor Takavafira Zhou, vakati vadzidzisi vanoda kanzuru yavanamazvikokota munyaya dzedzidzo inomiririra vadzidzisi asi isiri pasi pehurumende. VaZhou vakagunun'una kuti bazi rezvedzidzo rinoda kupindira mukuumbwa kwekanzuru iyi izvo vati hazvina zvazvinobatsira. No media source currently available ",Vadzidzisi Vokumbira Hurukuro neMutungamiri weNyika
"Hurumende nhasi yaburitsa mazita evanhu vachapihwa ruremekedzo nemibayiro yehushingi mukuita basa rakakanaka. Izvi zvichaitwa musi weHeroes Day. Aka ndekekutanga kuti hurumende ipe rukudzo nemibayiro kuvanhu vasiri muchiuto. Mazita aburitswa mugwaro rehurumende anosanganisira evanhu vakafa nevapenyu. Vacharemekedzwa musi uyu vanosanganisira mudzimai wemutungamiri wenyika, Amai Auxilia Mnangagwa, gurukota rezvemitambo, Doctor Kirsty Coventry naArchibishop Ezekiel Guti, avo vachapihwa ruremekedzo rweOrder of the Star of Zimbabwe Gold. Vana muzvinafundo vanosanganisira vashakabvu VaWalter Kamba vaive mukuru weUniversvity of Zimbabwe, naVaPhineas Makhurane vaive mukuru weNational University of Science and Technology namushakabvu Primrose Kurasha vaive mukuru weZimbabwe Open University, Professor Hope Sadza and Professor Christopher Chetsanga, avo vachapihwa ruremekedzo rweOrder of the Star of Zimbabwe Silver. Vanyori vemabhuku nemitambo vanosanganisira mushakabvu Charles Mungoshi, Pathisa Nyathi naDavid Guy namushakabvu Stephen Chifunyise vachapiwa mubairo weCommendation Award. Mutori wenhau weZimbabwe Broadcasting Corporation, Rueben Barwe, aive mutori wenhau weZBC akashaya, Judith Makwanya nemumwe mutori wenhau ari kuAmerica, Tawanda Kanhema, vachapihwa ruremekedzo rweOrder of the Great Zimbabwe Diamond. Munyori mubazi rezvekudzivirirwa kwenyika, VaMark Grey Marongwe, pamwe nevaimbove mabharani mukuru wehurumende kana kuti Registrar General, VaTobaiwa Mudede, ndevamwe vevachapihwa rumemekedzo rwePublic Service Long Service. Vachawana mubairo rweJairos Jiri Award vanosanganisira zvikoro zvepamusoro zvakaita seUniversity of Zimbabwe, Great Ziumbabwe University, Harare Institute of Technology, Africa University nezvimwe. Vamwe vachapihwa rukudzo vanosanganisiraSekuru Kaguvi, Mbuya Nehanda, Madzishe Chingaira Makoni naMapondera, Mkwati, Queen Lozikeyi Khumalo nevamwe. Vanoongorora nyaya dzematongerwo enyika uye vachishanda neMedia Centre, VaEnerst Mudzengi, vaudza Studio7 kuti zvarongwa nehurumende kuremekedza zvizvarwa zvayo zvipenyu nezvakafa zvakanaka chose. Mumwe mugari wemuHarare, VaOwen Dhliwayo, vatiwo vanofara chose nekupiwa ruremekedzo kwaitwa vanyori vemabhuku nemitambo. Asi vati havafari nevamwe vari pagwaro raburitswa nehurumende. Mutungamiri weDemocractic Party, Dr Wurayayi Zembe, vati zvakanaka chose kuti hurumende ipe vanhu menduru asi kuti panofanira kutaurwa mabasa akaitwa nemunhu azoita kuti aremekedzwwe. VaMudzengi vatiwo pane vamwe vanokodzera kupihwa mibayiro iyi vasina kudomwa mugwaro rehurumende nhasi. Izvi zvatsinhirwa nemukuru wesangano rePlatform for Youth and Community Development, VaClaris Madhuku, avo vati mutungamiri wenyika anofanira kuva nekomiti yanachipangamazano inomubatsira kutsvaga vanhu vekuremekedza nekupa mibayiro kuitira kuti pasave nekuchema chema munyika sezvinoitika panopihwa vanhu ruremekedzo rwemagamba ehondo. Vati zvakakosha kuti hurumende iremekedze zvizvarwa zvayo zvinenge zvaratidza hushingi kana kuita mabasa anoyemurwa munyika uye izvi zvinofanirwa kuitwa pachena. No media source currently available ",Zimbabwe Yoremekedza Vanhu Vakawanda Musi weHeroes Day
"Hurumende yaita musangano wechimbi chimbi nemapazi ayo anosanganisa mauto, mapurisa uye masangano anopa rubatsiro kuti vaite gadziriro yedutumupengo idayi iro rauraya vanhu vanodarika zana nemakumi maviri nevatanhatu kunyika dzakaota seMalawi, Mozambique neSouth Africa. Dutu mupengo iri rine zita reChishona rekuti Idai sezvo Zimbabwe iri iyo yakasarudza zita iri pamusangano wenyika dzekuchamhembe kweAfrica. Matunhu akawanda munyika kusanganisa Masvingo, Midlands, Mashonaland Central neBinga ari kutarisirwa kurohwa zvakasimba nedutumupengo iri. Kunyangwe hazvo Zimbabwe iri kuti yagadzirira zvakasimba, zvinhu zvinogona kunetsa mukufambiswa kwemashoko sezvo magetsi ari kungodzimwa dzimwa. Mukuru kubazi rezvemamiriro ekunze kana kuti Met Department, VaTich Zinyemba vanoti mvura yakawandisa yatotanga kunaya. Mukuru weCivil Protection Unit kana kuti CPU inobatsira vanenge vawirwa nematambudziko akafanana nemafashamu VaNathan Nkomo vanoti bazi ravo raka. Mukuru wePlatform for Youth Development VaClaris Madhuku avo vari kuChipinge kwavanoti mvura yakasimba yakatotanga kunaya nezuro. No media source currently available ",Dutumupengo Idai Rorova Zimbabwe Zvakasimba
"Vakambove gurukota rezvemaindasitiri, VaNkosana Moyo, vanoti vari kufunga zvakadzama kukwikwidza pachigaro chekuve mutungamiriri wenyika vakazvimirira vega musarudzo dzinotarisirwa kuitwa munyika gore rinouya. Vachitaura neStudio 7 muBulawayo neChitatu manheru, VaMoyo vakati vari kufungisisa zvakadzama kuda kukwikwidza kuve mutungamiri wenyika musarudzo dzinotarisirwa kuitwa munyika gore rinouya. VaMoyo vakatiwo vachazivisa ruzhinji rwenyika zvizere pamusoro pehurongwa hwavo mukati memavhiki mashoma ari kutevera. VaMoyo vakati vakambotaurwa navo nevemapato eZapu pamwe chete neZimbabwe People First vachikumbirwa kuti vakwikwidze vakamirira mapato aya asi vakati vanoona zvakanaka kuti vakakwikwidza vaite izvi vasina bato ravakamirira. VaMoyo vakati munhoroondo yezvematongerwo enyika muAfrica vatungamiri venyika dzakasiyana-siyana havakwanise kutungamira zvinogutsa vanhu vose vemunyika idzi nekuda kwekuti vanenge vachinyanyokoshesa vanhu vanotsigira mapato avo chete. VaMoyo vakambodomwa kuve gurukutota rezvemaindasitiri muhurumende yeZanu PF, asi vakazosiya chigaro ichi vasina kunyanyoshanda vachiti vaisawirirana negwara ravainzi vashandise nebato reZanu PF pakuedza kuvandudza hupfumi hwenyika. Mukuru weZimbabwe Democracy Institute, VaPedzisai Ruhanya, vachipa maonero avo panyaya iyi semuongorori wezvematongerwo enyika akazvimirira ega, vati havawone VaMoyo vachibudirira kana vakakwikwidza pachigaro chekuve mutungamiri wenyika vakazvimirira vega. VaRuhanya vanotiwo dambudziko revamwe vanhu vanopinda mune zvematongerwo enyika inyaya yekuti vanofunga kuti ruzivo rwavanenge vainarwo mune zvakasiyana-siyana runogona kuita kuti vabudirire mune zvematongerwo enyika. VaMoyo, avo vari kushandira vari kuSouth Africa, vaive vauya kuzove mumwe wevatauri pamusangano waizeya nezvekuti chii chingaitwe mukumutsurudza maindasitiri pamwe nehupfumi hwenyika. VaMoyo vakati zvakakosha kuti vechidiki vasangopeta maoko vakatarisa zviri kuitika munyika kana kubvuma kushandiswa nenzira isiri iyo nevezvematongerwo enyika. Mukuru wesangano rePlatform for Youth Development, VaClaris Madhuku, vanoti vanobvumirana nemaonero aVaMoyo vachiti vechidiki vose vabve zera vanofanirwa kunyoresa kuti vagokwanisa kuvhota. VaMoyo vakamboshanda nebhanga reAfrican Development Bank uye pari zvino ndivo mukuru weMandela Institute for Development Studies kuSouth Africa. No media source currently available ",VaNkosana Moyo Vokwikwidza Musarudzo yeMutungamiri weNyika Vakazvimirira?
"Vanhu vakawanda vekuZimbabwe vari muBotswana, avo vakanga vazvipira kudzokera kumusha vachibatsirwa nemari yekufambisa, vanoti vava kuodzwa moyo nemari yavari kunzi vabhadhare kana vachida kutakurwa nemabhazi vachinosiyiwa pamuganhu weZimbabwe neBotswana. Mazana nemazana evanhu ava vanoti nepamusana pekuomerwa nehupenyu vari muBotswana, vakanga vazvipira havo kuti vadzokere kumusha zvichitevera kuvimbiswa kwavakanga vaudzwa vachinzi vachatakurwa nemabhazi. Asi vanhu ava vanoti vakazosvibiswa moyo nemashoko akabva kumuzinda weZimbabwe ekuti vose vanoda kushandisa mabhazi, vachange vachibhadhariswa mazana matatu emapula emuBotswana, inova mari yakawanda kuvazhinji vavo sezvo vasiri kuita mabasa nepamusana pehutachiona hwe coronavirus, uho hunokonzera chirwere cheCovid-19 Gwaro rakaburitswa nezuro nemuzinda weZimbabwe muBotswana rinoti munhu anenge asina mari iri kudiwa iyi, haabvumidzwe kutakurwa nemabhazi, asi anoendeswa kumarhori asina masiti ekugara. Marhori aya ndiwo anoshandiswa mukutakura vanhu vanoburitswa munyika iyi zvechisimba. Vanhu ava vanenge vasina pekugara pakanaka kwemakiromita mazana manomwe nemakumi matanhatu, uye marhori aya haabvumidzwe kumira kudzamara asvika kuPlumtree, uko vanhu vanobva vaiswa mumaoko ehurumende yeZimbabwe. Mumwe wevanhu vaoreswa moyo nehurongwa uhu, Muzvare Chathrine Chandaengerwa, vaudza Studio7 kuti hurongwa uhu hwaita kuti vanhu vakawanda vasarudze zvavo kuramba vari muBotswana vachishupika, pane kuomeserwa pakudzokera kwavo kumusha. Chimwe chizvarwa cheZimbabwe chinogara mudhorobha reFrancistown muBotswana, Amai Letwin Poroza, vanoti vanhu vakawanda vari muBotswana vari kurwara, uye havana mari yekuti vashandise mabhazi ane pekugara pakanaka, nekudaro zvinovaomera kuti vatakurwe nemarhori kwenzendo yakareba zvakadai vasina pekugara pakanaka. Studio7 haina kukwanisa kutaura nemumiriri weZimbabwe muBotswana, VaBatsiraishe Mukonoweshuro, sezvo vasiri pabasa mushure mekushaikirwa nemwana vavo, ukuwo mutevedzeri vavo, Amai Margret Ruparanganda, vanga vasingadaire nharembozha yavo. Kunyange hazvo vamwe vasisiri kufara nehurongwa uhu, kubva mwedzi wapera kusvika pari zvinhu, vanhu zana nemakumi mapfumbamwe nemumwe chete, vatakurwa nemabhazi vachinosiyiwa kuPlumtree, uye vanhu vanodarika chiuru nemazana manomwe, vatakurwa nemarhori asina pekugara, vamwe vavo vachiita zvekumanikidzwa kubuda muBotswana. Vanhu vari kubva kuBotswana vanosvikira paPlumtree, vachigariswa paPlumtree High School, vozoendeswa kunogariswa paUnited College of Education ne Bulawayo Polytechnic muguta reBulawayo. Pasi pemutemo mutsva unobata munhu wese anopinda munyika achibva kune imwe nyika, munhu uyu ava kuchengetedzwa kwemazuva masere achiongororwa kana aine hutachiona hwe coronavirus, uhwo hunokonzera chirwere cheCovid-19. Gurukota rezvehutano, Doctor Obadiah Moyo, vakaudza vatori venhau kuti Zimbabwe iri kushandisa zvikoro sema quarantine centers, sezvo zvine nzvimbo dzakafaranuka kuti vanhu vange vachigara. Asi vanhu vari kugara munzvimbo idzi vakaudza Studio7 kuti zvinhu hazvina kumira zvakanaka muzvikoro zvavari kugariswa, izvo vanoti zviri kuisa hupenyu hwavo munjodzi yekubatwa nezvirwere. Nyanzvi mutsika nemagariro evanhu uye vachidzidzisa mutemo paGaborone University College of Law and Professional Studies, VaTafadzwa Matambo, vanoti kushupika kuri kuita vana veZimbabwe mudzimwe nyika zvinhu zvinoratidza kuti zvinhu hazvina kumira zvakanaka muZimbabwe. Zvichakadaro, zvimwe zvizvarwa zveZimbabwe zvinoti zviri kuenderera mberi zvichibatsira avo vakatarisana nenzara mudzimba dzavo sezvo Botswana isiri kubatsira nechikafu vanhu vanobva kune dzimwe nyika. Muzvinabhizinesi ane mukurumbira mukugadzira motokari mudhorobha reFrancistown, VaLoveson Manase, vaudza Studio7 kuti kutsva kwendebvu varume vanodzimurana. Kuvharwa kweBotswana, uko kuri kutarisirwa kepera mumasvondo maviri ari kutevera, kuri kuita kuti hungwandangwanda hwezvizvarwa zveZimbabwe zvinogara munyika iyi zviziye nenzara sezvo zvichirarama nechamuka inyama. No media source currently available ",Vamwe Vagere muBotswana Vodududza paHurongwa hweKudzokera kuZimbabwe
Gurukota rinoona nezvedzidzo Muzvinafundo Paul Mavima vanoti hurumende iri kuronga musangano pakati payo nevashandi vayo kusanganisawo varairidzi kuyedza kugadzirisa zvichemo zvavo. VaMavima vaudza Studio 7 kuti mutungamiri wenyika VaEmmerson Mnangagwa vane chido chekuti vaitewo mimwe misangano nevarairidzi sezvavakaita svondo rapera. Asi varairidzi vanoti musangano wesvondo rapera hauna kuvapa mukana wekutaura nemutungamiri wenyika nekuti paiita sekunge pane nyaya dzezvematongerwo enyika. VaMavhima vanoti VaMngangagwa avo vakasangana nevarairidzi svondo rapera vanoda kuramba vachiita misangano yakadai. No media source currently available Asi mamwe masangano evarairidzi anoti haasati asumwa nezvemusangano uyu achiti vari kutarisira kuti vangangoudzwe neMuvhuro. VaSibusiso Ndlovu vaudza Studio 7 kuti vari kuda zvikuru musangano wekutaura nhunha dzevarairidzi asi havasati vapihwa tsamba yacho. Mashoko aya atsinhirwawo nemutungamiri weProgressive Teachers Union of Zimbabwe Doctor Takavafira Zhou. No media source currently available   ,Hurumende Yoronga Musangano neVashandi Vayo
"Zvizvarwa zveZimbabwe zviri muAmerica zvine mabhizimusi kana zvinoda kuzotanga mabhizimusi kumusha zviri muAmerica zviri kuwaniswa mukana wekusangana negurukota rezvemari, VaMthuli Ncube, kuti vanzwe zvinokwanisa kuitwa kuti vatange mabhizimusi kumusha. Mabiko aya, ayo ari kuitirwa kumuzinda wenyika uri muWashington D.C., akarongwa nekambani yezvimwe zvizvarwa zveZimbabwe zviri mune zvemabhizimusi muAmerica nekumusha, yeWafamba Wapota, uye akanangana nekupana ruzivo mune zvemabhizimusi kune vari kunze kwenyika. Mumwe wevari kutungamira hurongwa uhwu, uye vari mukuru wekambani yezvemari yeBitMari, VaChristopher Mapondera, vanoti chinangwa chemabiko aya ndechekupa vana veZimbabwe vari kunze mukana wekuti vabvunze nekunzwa zvavanoda kuziva kuitira kuti vakwanise kuonawo mikana iri kumusha mune zvemabhizimusi. VaMapondera vanoti vana veZimbabwe vari kunze kwenyika havafanirwe kutarisira kuti nyika yavo inovaitireyi, asi kuti ivo vatarisirewo kuti chii chavanoitira nyika. NeChipiri VaNcube vanonzi vakasangana nevakuru veInternational Monetary Fund, IMF, kusanganisira mukuru-mukuru wesangano iri, Amai Christine Lagarde, pamwe nevakuru veWorld Bank, vachivapira nezvebudiriro yavanoti iri kuitika munyaya dzezvehupfumi muZimbabwe. Kushanya kwegurukota rezvemari uku kunouya panguva iyo America neMuvhuro svondo rino yakawedzera negore rimwe chete ichiti hurumende yaVaEmmerson Mnangagwa haisi kuremekedza kodzero dzevanhu. No media source currently available ","Gurukota rezveMari, Muzvinafundo Ncube, Vosangana neZvizvarwa zveZimbabwe muWashington D.C."
Vaimbova sachigaro weZanu-PF mubazi reYouth League muHarare uye vachinzi vaishanda nesangano raishungurudza vanhu zvakanyanya muMbare reChipangano VaJim Kunaka avo vaimbenge vabuda muZanu-PF vachinoshanda neZimbabwe People First inotungairwa naamai Joyce Mujuru vanoti vave kudzokera kuZanu-PF. VaKunaka vaudza Studio 7 kuti muZanu-PF hamuna hutongo hwejekerere uye vaona havo zvakanaka kuti vadzokere kuZanu-PF. VaKunaka vakambenge vasiya bato reZanu-PF vachiti rinoita zvemhirizhonga uye vachiti vainge vaona chiyedza. VaKunaka vakambopambwawo nevanhu vaisingazivikanwe vakaitwa kafiramberi. No media source currently available Mubato reZimbabwe People First munonzi hamuna kuwirana kuti votora gwara ripi. Sezvo tichitema tisina divi ratinorerekera tabatawo mutauriri weZimbabwe People First VaRugare Gumbo vatenda kuti mubato mavo mapindwa napongwe. VaGumbo vati VaKunaka vakangoti vaida kuona Amai Mujuru kare asi havana kutaura kuti vainge vosiya bato iri vachidzokera kuZanu-PF. Vatiwo pane humbowo hunoratidza kuti mubato ravo mune vasori vari kuda kuri paradza. Asi vati vacharamba vakamira semusambangwena. No media source currently available ,VaJim Kunaka Vodzokera kuZanu-PF Vachisiya Amai Mujuru
"Vanhu vakawanda munyika vari kuchema chema nekushaikwa kwezvinhu zvakawanda muzvitoto uye kudhura kwazvemwe. Munzvimbo dzakawanda munyika mange musina mafuta ekufambisa dzimotokari uye zvitoro zvakawanda zveChicken Inn kunyanya muBulawayo zvainge zvisina huku nezuro zvakapa kuti zvivharwe nechimbi chimbi. Vamwe vari kuvaka vari kuchema chemawo kuti simende haisi kuwanikwa muzvitoro. Zvimwe zvitoro kuBulawayo zvinonzi zvave kuti vanhu vatenge bhodhoro rimwe chete remafuta ekubikisa nekuti ave mashoma. Mishonga yakaita seyerurindi kana kuti TB iri kushomekawo muzvipatara. Asi vachitaura nebepanhau reChronicle vari kuBeinjing China, gavhuna weRBZ VaJohn Mangudya vanoti havazivi chiri kukonzera kushomeka kwemafuta ekufambisa dzimotokari sezvo vakapa vanotenga mafuta aya mari inokwana. Nyanzvi munyaya dzezvehupfumi Doctor Elliot Masocha vanoti kushomeka kwezvinhu kuri kukonzerwa nekushaikwa kwemari yekunze munyika. No media source currently available   ","Mafuta eKufambisa Dzimotokari, Simende, Huku neZvimwe Zvoshaikwa muNyika"
"Vaimbova mutevedzeri wegurukota rezvemitemo, VaFortune Chasi, avo vakadzingwa basa nemutungamiri wenyika VaRobert Mugabe neSvondo vanoti vacharamba vari nhengo yeZanu-PF uye vanotambira havo kumiswa basa. VaMugabe nesvondo vakadzinga mamwe makurukota maviri uye vatevedzeri vemakurukota mashanu. Vakadzingwa igurukota muhofisi memutungamiri wenyika, a Amai Flora Bhuka, gurukota muhofisi yemutevedzeri wenyika, VaSlyvester Nguni, vammwe vatevedzeri vemakurukota vakadzingwa ndi Amai Petronella Kagonye, VaTendai Savanhu, VaTongai Muzenda uye Dr Paul Chimedza. Vanhu ava vanonzi vari kutsigira vakadzingwa basa rekuvamutevedzeri wemutungamiri wenyika, Amai Joice Mujuru. Munyori wedare remakurukota, VaMisheck Sibanda, vanoti vakadzingwa ava vainge vakundikana kuita basa ravo nemazvo uye vari kubatana nevamwe vakadzingwa svondo rapera vanosanganisa vaive mutevedzeri wemutungamiri wenyika Amai Joice Mujuru. Vanhu vakawanda vainge vashamisika kuti VaChasi vainge vapunyuka nepasaka reshumba sei pakadzingwa makurukota aya sezvo mudzimai wemutungamiri wenyika, Amai Grace Mugabe, vakavapomera mhosva yekudzivisa mhuri yaVaMugabe kutora purazi reManzou kuMazowe, kuMashonaland Central. Amai Mugabe vakati VaChasi vainge vachifambawo vachiita makuhwa. Asi VaChasi vari kuramba nyaya dzose idzi. No media source currently available ",VaChasi Vakadzingwa Basa naVaMugabe Vanoti Vacharamba Vari Nhengo yeZanu-PF
"Zvinhu hazvina kumira zvakanaka munyika izvo zvava kupa kuti vamwe vemakereke vatsvage nzira dzingagadzirise zviri kunetsa munyika. Vachitaura mushure memusangano waitwa neChina pakati penhengo dzeZimbabwe Council of Churches nenhengo dzeparamende muguta reHarare, Mufundisi Emmanuel Maforo, vati matambudziko ese ari munyika ari kukonzerwa nezvematongerwo enyika, nokudaro anofanirwa kugadziriswa. Nhengo yeZanu PF inomirira Harare Central muparamende, Amai Miriam Chikukwa, vati vanhu vanofanira kuregerererana kuitira kuti vagone kugadzirisa zviri kunetsa munyika nekutaurirana. Vatiwo zvakakosha kuti nhaurirano dziitwe nekuchimbidza munyika. Mumiririri weZvimba North muparamende, uye vari nhengo yeZanu PF, Amai Marian Chombo, vanoti dai vanhu vamira kunongedzerana votsvaga kuti vatungamiri vemapato vogara pasi seyi vachitaurirana. Amai Chombo vatiwo vashamisika kuti vakuru vedzikerereke vanoshaya mikana yekusangana nemutungamiri wenyika, Va Emmerson Mnangagwa, kuti vataure navo nezvenhaurirano. Mashoko Amai Chombo anotevera mashoko eZimbabwe Council of Churches ekuti iri kukundikana kubata VaMnangagwa kuitira kuti vavasume nyaya yenhaurirano. Studio7 haina kukwanisa kubata nhengo dzeMDC inotungamirwa naVaNelson Chamisa dzapinda mumusangano wanga wadaidzirwa neZimbabwe Council of Churches. Kereke iyi yakasvitsa chikumbiro chekusangana nenhengo dzeparamende kumutauriri weparamende, VaJacob Mudenda. MuZimbabwe mune gakava riripo zvichitevera mafambisirwo akaitwa sarudzo munyika idzo dzakaona Zimbabwe Electoral Commission ichidoma VaMnangagwa semunhu akakunda musarudzo yemutungamiri wenyika. Izvi zvakapikiswa naVaChamisa, asi dare reConstitutional Court rakapa mutongo wekuti VaMnangagwa ndivo vakakunda musarudzo. Kubva ipapo, MDC yakabva yati haitambire VaMnangagwa semutungamiri wenyika, ukuwo VaMnangagwa vachitiwo vakazvipira kushanda nemunhu wese chero achicherechedza kuti ndivo mutungamiri wenyika. Nepamusana pekusagadzikana kuri munyika, pamwe nekukwira kuri kuita mitengo yezvinhu, sangano reZimbabwe Congress of Trade Unions rakaronga kuratidzira kwemazuva matatu richiti vashandi vava kuomerwa nehupenyu. Asi kuratidzira uku kwakasiya vanhu vanodarika gumi nevaviri vafa, vazhinji vavo mushure mekunge vapfurwa nemabara epfuti. Sangano reZimbabwe Association of Doctors for Human Rights rinoti vanhu vanodarika makumi manomwe vakarapwa maronda emabara epfuti, vamwe vakaitwa maoparesheni ekubvisa mabara aive mumiviri yavo. Sangano iri rinotiwo vanhu vanodarika mazana mashanu vakarapwa mushure mekukuvara zvine chekuita nemhirizhonga yemazuva matatu, iyo yakaona mapurisa nemasoja achipinda mudzimba dzevanhu achivarova nekuvasunga. Masangano anorwira kodzero dzevanhu anoti pane vanhukadzi vanodarika makumi maviri vakabatwa chibharo nevarume vaive nepfuti, uye vakapfeka mbatya dzemasoja. Gurukota rezvekuburitswa kwemashoko, Amai Monica Mutsvagwa, vakaudza Studio7 kuti vari kutambira mashoko emadzimai anonzi akabatwa chibharo, vakati madzimai aya anofanirwa kuzivisa mapurisa, kana kuudza masangano anoshanda akazvimirira kava achitya kuenda kumapurisa. Sangano reZimbabwe Lawyers for Human Rights, iro riri kubatsira vanhu vakawnda vakasungwa mumhirizhonga iyi, rinoti vanhu vanodarika chiuru vari muhusungwa pari zvino munyika yose, uye vamwe vacho vana vari pasi pezera asi matare achiti ari kuvatonga sevanhu vabva zera. Hurumende, kuburikidza nemutauriri waVaMnangagwa, VaGeorge Charamba, inoti mhirizhonga iyi yakakonzerwa neMDC inoda kumanikidza VaMnangagwa kuti vaumbe hurumende yemubatanidzwa naVaChamisa sezvakamboitika muna 2008. Vaimbove mutungamiri wenyika, VaRobert Mugabe, avo vakabviswa pachigaro zvechisimba nemauto muna Mbudzi 2017, vakaumba hurumende yemubatanidzwa naVaMorgan Tsvangirai, pamwe naVaArthur Mutambara muna 2008 mushure mekunge vanhu vakawanda vaurayiwa mumhirizhonga yakaitika pamberi pesarudzo yemutungamiri wenyika yakadzokororwa muna 2008. Sarudzo yekutanga yakaona VaTsvangirai vachikunda VaMugabe, asi vachikunda zvisina mutsindo, izvo zvakaita kuti sarudzo iyi idzokororwe. Asi VaChamisa vanoti havadi zvehurumende yemubatanidzwa, asi kuti panofanirwa kuitwa nhaurirano dzinoumba gwara rakanaka remangwana enyika. VaChamisa vanoti vari kusvitsa gakava riri muZimbabwe kumasangano anoti Southern African Development Community, African Union neUnited Nations kuitira kuti apindire sezvo zvinhu zvisina kumira zvakanaka munyika. Vanotiwo vava kutyira hupenyu hwavo sezvo nhengo dzavo zhinji dziri kuswera dzichishungurudzwa nemapurisa nemasoja. Kutaura kuno, pane nhengo dzeparamende dzine chitsama dziri mutirongo dzichipomerwa mhosva yekuita mhirizhonga. Nhengo idzi dzinosanganisira mumiriri weMbizvo muparamende, VaSettlement Chikwinya, mumiriri weMkoba, VaAmos Chibaya, nevamwe. Pastor Evan Mawarire vakasungwawo mukuratidzira uku uye vari panze mushure mekubvisiswa mari yechibatiso. Vanoongorora zvematongerwo enyika, uye vachidzidzisa paUniversity of Bergen kuNorway, Doctor Victor Chimhutu, vanoti zvematongerwo enyika zvikadzamara zvagadziriswa munyika, zvimwe zvinhu zvese zvinofamba negwara kwaro. No media source currently available  ",Zimbabwe Council of Churches Yoita Musangano neNhengo dzeParamende
"Sangano rinorwira kubviswa kwemutongo werufu pasi rese reAmnesty International rarumbidza nyika dzemuSub Saharan Africa idzo rinoti zhinji dzacho dziri kubvisa mutongo uyu pamutemo yadzo. Vachitaura mushure mekuparurwa kwechinyorwa chavo che “Sub Saharan Africa Death Penalty Report,” mumwe mushandi wekuAmnesty International, VaLloyd Kuveya, vati vanhu vari kutongerwa rufu muZimbabwe vari kuderera zvakanyanya huye mugore ra2017 vanhu gumi nemumwe chete ndovakapiwa mutongo uyu nekuda kweshanduko yemubumbiro remitemo yenyika rinodzivirira madzimai, vechidiki nevakurisa kupiwa mutongo uyu. VaKuveya vanotiwo chishuviro cheAmnesty International ndechekuti mutongo werufu ubviswe zvachose muZimbabwe. VaKuveya vanoti sangano ravo rine chivimbo chekuti hurumende yaVaEmmerson Mnangagwa ine chido chekubvisa mutongo uyu nekudaro vachange vachisangana nemutungamiriri wenyika mwedzi uno kuti vakurukure nezvanyaya iyi. Amnesty International inoti munyika dzemuSub Saharan Africa, Botswana ndiyo inonyanyopa mutongo werufu zvakanyanya. Inotiwo vanenge vaita mhosva vanofanirwa kupihwa mukana wekugadzirisa mhosva dzavo kwete kuurayiwa. Sangano iri rinotiwo nyika dzakadai seZimbabwe dzine mutongo werufu asi dzisingaurayi dzinotambudza zvakanyanya vanopiwa mutongo uyu sezvo vanenge vachingofunga kuti vachaurayiwa rinhi. No media source currently available  ",Amnesty International Yokurudzira Zimbabwe Kubvisa Mutongo weRufu
"Bato reMDC inotungamirirwa naVaNelson Chamisa rinonzi ramisa danho rakanga ratorwa nedunhu reMatabeleland North rekudzinga meya weVictoria Falls, VaSomvelo Dlamini, richiti kudzingwa kwavo kwakaitwa zvisiri pamutemo. VaDlamini vakanga vadzingwa mubato mwedzi wapera vachipomerwa mhosva yekukanganisa mashandiro emusangano kuburikidza nekusatevera zvisungo pamwe nekuzvidza zviga zvemusangano. VaDlamini vanonzi vakaramba kuteerera kurudziro yebato yekuti vakwikwidze semutevedzeri wameya vachisiira chigaro chameya kune imwe nhengo yebato yaidiwa nehutungamiri. Asi munyori mukuru weMDC, VaDouglas Mwonzora, vanonzi svondo rino vakanyorera dunhu reMatabeleland North tsamba vachirizivisa kuti rakanga risina kutevera mutemo pakudzinga VaDlamini mubato. Izvi zvinonzi ndizvo zvimwechete kune mutevedzeri wameya weBulawayo, VaTinashe Kambarami, avo vanonzi vakanga vapiwa mazuva manomwe kubva musi weMuvhuro svondo rino kuti vasiye basa, kukundikana kwavo vodzingwa mubato. Asi dunhu reBulawayo rinonzi riri kuti zvarakaita zvose zviri pamutemo webato. Mutauriri weMDC, VaJacob Mafume, vanoti mutemo webato ravo wakajeka kwazvo panyaya yekuti mameya anoshanda sei, uye vese vaifanirwa kusarudzwa semameya nevakazopinda kuita mameya vakaudzwa nemutungamiri webato zvinofanirwa kuitwa. VaMafume vanoti vese vari kupomerwa mhosva dzekutyora bumbiro remitemo yebato vachamiswa pamberi pekomiti inoranga nhengo kana kuti disciplinary committee. Panyaya yameya weVictoria Falls, VaMafume vanoti vanozotaura pamusoro penyaya iyi kana chete VaDlamini vatambira tsamba inobva kukomiti inoronga nezvemusangano. No media source currently available ",MDC Inomisa Kudzingwa kwaMeya weGuta reVictoria Falls
"Dare repamusorosoro, reConstitutional Court, nhasi razivisa kuti richapa mutongo waro panguva yarisana kutara panyaya yakakwidzwa kudare iri nemumiriri weDzivaresekwa, VaEdwin Mushoriwa, VaBrian Crozier neVeritas yekuti Constitutional Amendment No.2 Act ibviswe sezvo yakapaswa zviri kunze kwemutemo. Vatongi vedare iri avo vange vachitungamirirwa nemutevedzedzeri wevatongi munyika, Justice Elizabeth Gwaunza, vati vachatura mutongo wavo pazuva ravasina kupa. Mukuru anoona nezvekufambiswa kwezvirongwa muVeritas, VaLizwe Jamela, vaudza Studio 7 kuti vakamirira mutongo wedare nemaziso matsvuku. Gweta raVaMushoriwa, VaCrozier neVeritas, VaTendai Biti vaudza dare kuti mutemo uyu unofanira kuraswa nekuti paramende yakatyora bumbiro remutemo apo yakapas bhiri iri. VaBiti vati bhiri rakapasiswa neparamende rakasiyana neiro rakaburitswa mugwaro rehurumende, reGovernment Gazettee rakaendeswa kune veruzhinji. Vati pane zvimwe zvikamu, zvainge zviri siri mubhiriri rekutanga zvakawedzerwa muparamende pane chimwe chikamu cheCommittee Stage. Semuenzaniso vati zvimwe zvange zvisiri mubhiri rekutanga, inyaya yekuti, mukuru wevatongi, mutevedzeri wake pamwe nevatongi veConstitutional neSupreme Court vanogona kuwedzera mamwe makore mashanu pabasa kana vasvika panguva yekuenda pamudyandigere. VaBiti vati izvi zviri kunze kwemutemo vachiti chikamu 328 chebumbiro remutemo chinosungira kuti chose chinoda kuvandudzwa pamutemo chinofanira kuburitswa muGovernment Gazzettee uye veruzhinji vanofanira kupihwa mukana wekupa pfungwa dzavo. Vatiwoo mutungamiriri wenyika, VaEmmerson Mangagwa, vakatyorawo mutenmo nekusaini bhiri iri vasina kuona kuti bumbiro rakatevedzwa here pakupasa bhiri iyi. Asi gweta reparamende, Advocate Tawanda Zhuwarara, vati hapana chakakanganiswa neparamende vachiti mitemo yeparemende yeStanding Rules and Orders inocherechedzwa nebumbiro uye paramende inobvumidzwa kushandura mabhiri. Gweta remutungamiriri wenyika, Advocate Thembinkosi Magwaliba vatiwo mutungamiriri wenyika haana chaakatadza pakusaina bhiri. Kupaswa kweConstitutional Amendment Number 2 Act gore rapfuura kwamutsa mutauro munyika mushure mekunge mutungamiriri wenyika VaEmmerson Mnangwagwa vashandisa mutemo uyu kuwedzera makore pabasa emukuru wevatongi VaLuke Malaba mushure mekusvitsa makore ekuti vaende pamudyandigere. Gweta rinorwira kodzero dzevanhu, VaKudzie Kadzere vaudza Studio 7 kuti dare rikatambira chikumbiro chevatatu ava zvinoreva kuti VaMalaba vanenge vave kuenda pamudyandigere. Kunze kwenyaya nyaya yaVaMushoriwa, VaCrozier neVeritas pane mamwewo masangano akaita seLaw Society of Zimbabwe neZimrights sari kupikisa mutemo uyu muConstitutional Court. No media source currently available ",Dare rePamusoro Soro Rozeya Kuvandudzwa Kwakaitwa Bumbiro reMitemo Kuti Mutongi Mukuru Arambe Ari paBasa
"Vanhu vatanga kubayiwa nhasi nhomba yechipiri munyika zvichitevera kupinda munyika kwenhomba zviuru mazana mana nemusi weChipiri. Sezvakaitika pakutanga, mutevedzeri wemutungamiri wenyika uye vari gurukota rezvehutano, VaConstantino Chiwenga, vabayiwa nhomba yechipiri nhasi muHarare veruzhinji vachiona. VaChiwenga vabayiwa nhomba yechipiri pachipatara cheWilkins muHarare\nnhasi mangwanani. Vachitaura mushure mekubayiwa nhomba iyi, VaChiwenga vati hurumende yakazvipira kuzivisa veruzhinji nezvekubayiwa nhomba senzira yekurwisa chirwere cheCovid-19. Chiremba ari kuyamura kurwisa chiwere cheCovid-19 mudunhu\nreMashonaland West, Dr Paradzai Mudzengerere, vati chinhu chakanaka\nchiri kuita VaChiwenga kubayiwa nhomba dzose pajekerere senzira\nyekukurudzira vanhu munyika kuti vabayiwewo nhomba yeCovid-19. Dr Mudzengerere vati zvakakosha kubayiwa nhomba yechipiri sezvo\njekiseni rekutanga risina kukwana mukurwisa chirwere cheCovid-19. Dr Mudzengerere vati munhu anogona kubayiwa nhomba yepiri pane imwe nzvimbo yakasiyana nenzvimbo yaakabayiwa kekutanga kunyange hazvo zvisiri kukurudzirwa.\n\nMumwe akambobayiwa nhomba yekutanga, VaKudakwashe Kokanai, vati havana zvakaipa zvavakanzwa pavakabayiwa nhomba yekutanga mwedzi wakapera nekudaro vakagadzirira kubayiwa nhomba yechipiri.\n\nKunyange pasina kuziviswa huwandu hwevanhu vabayiwa nhomba yechipiri nhasi, bazi rezvehutano rakazivisa nezuro kuti vanhu vabayiwa nhomba yekutanga vave zviuru mazana matatu nezvipfumbamwe nemazana matanhatu nevanomwe kana kuti 39 607. Zvichakadaro, mune imwewo nyaya ine chekuita nechirwere cheCovid-19, vanhu vana vanosanganisira mudzimai ane mwana ane mwedzi mitatu yekuberekwa, vanimwa mukana wekuti vabhadhare mari yechibatiso kuitira kuti vatongwe vachibva kumba pamhosva yavari kupomherwa yekupa magwaro emanyepo ekuti munhu haana Covid-19 iye asina kuongororwa. Mutongi wedare muChinhoyi, Amai Gladmore Mushowe, vati nekuda kwekuti mhosva iri pomerwa vana ava ine chekuita nechirwere chanetsa pasi rose, vaona zvakakodzera kuti vasapihwe mukana wekubhadhara mari yechibatiso sezvo paine mukana wekuti vanogona kutiza sezvo mhosva yavari kupomerwa yakakura zvekuti vakabatwa nemhosva vanopihwamutongo wekugara mutirongo kwemakore akawanda. Vana ava vanoti Kudzai Chishaya, Gumisai Chiroodza, Nelson Mashanga\nnaWedzerai Manyere vanzi vadzoke kudare musiwa 1 Kubvumbi apo\npachatongwa mhosva yavo. No media source currently available ",VaConstantino Chiwenga Vanobayiwa Imwe Nhombo yeCovid-19 Veruzhinji Vachiona
"Vaimbove sachigaro vezvechikidi muZanu PF mudunhu reHarare, VaJim Kunaka, varamba mashoko ari kubuda ekuti vakatorerwa midziyo yavo nechikonzi mushure mekutadza kubhadhara mari inoita zviuru zvina zvemadhora zvavakanzi nedare vabhadhare semuripo kumunhu wavakarova. No media source currently available VaKunaka vanonzi vakarova Va Prince Jack muna 2008. Asi VaKunaka vanoti chakaitika chete ndechekuti chikonzi chakasvitsa mapepa ekuvazivisa kuti vachatorerwa zvinhu zvavo nemusi weMuvhuro svondo rinouya kana vasina kubhadhara mari iyi. Vanoti vari kupikisa danho iri uye vatuma magweta avo kuti apikise nyaya iyi kuburikidza nekukwikwidza kudare repamusoro. Gore rapera dare rakawana vakunaka vaine mhosva yekurova nekukuwadza nhengo yeMDC, VaJack, muna 2008. Nyaya iyi yakazopinda mudare muna 2009 asi VaKunaka havana kuenda kudare iri, izvo zvakazoita kuti gore rapera dare ripe mutongo wekuti VaKunaka vabhadhare mari iyi. Asi VaKunaka vanoti havana kumbobvira vawana magwaro aivadaidza kumatare, uye vari kuramba kuti vakarova nekukuwadza VaJack. Studio 7 yakundikana kunzwa divi rehofisi yechikonzi, yaDeputy Sheriff, kanawo kuna VaJack.",VaJim Kunaka Vobatirwa Midziyo neChikonzi?
"Mutungamiriri wenyika VaEmmerson Mnangagwa nhasi vatoresa mhiko makurukota ehurumende yavo kusanganisira makurukota anomirira matunhu pamwe nemuchuchusi mukuru. Vachitaura mushure mekutoresa mhiko makurukota ehurumende yavo, VaMnangagwa vati vagadza makurukota awa kuti vapedzise nguva yehurumende yevaive mutungamiri wenyika VaRobert Mugabe (term). VaMnangagwa vati kunyangwe zvazvo mumazuva mashoma avatora hutungamiriri zvinhu zvakaoma, vati nechikwata chavo vane chivimbo chekukunda vakakurudzirawo kubatana nerunyararo munyika. Vagadzwa segurukota rezvekutakurwa kwezvinhu, VaJoram Gumbo vati vari kutarisira kusimudzira kugadzirwa kwemigwagwa, kumutsidzira kambani yeNational Railways of Zimbabwe pamwe nekambani yeAir Zimbabwe. VaGumbo vaudza Studio 7 kuti vari kutarisira kuwana rubatsiro kubva kune dzimwe nyika nekuchinja kwakaita mutungamiriri wenyika. Izvi zvatsigirwawo negurukuta rezvehutano nekuchengetedzwa zvakanaka kwevana, Doctor David Parirenyatwa, avo vatiwo vane chivimbo chekuti kuchinja kwehurumemde kuchabatsirawo nyika kuwana mari. Doctor Parirenyatwa vati mari ikapinda munyika zvinhu zvichareruka munyaya dzezvehutano. Gurukota rezvebazi rinoona nezvemukati menyika VaObert Mpofu vatiwo zvinhu zvavachatanga kugadzirisa mubazi ravo inyaya yehuwori, maroadblocks pamwe nekugadzirisa hukama pakati pemapurisa neruzhinji rweZimbabwe. VaMnangagwa vakavandudza dare remakurukota avo neMugovera mushure mekunge vambodoma makurukota gumi asina zvigaro muparamende, asi bumbiro remitemo richivapa masimba ekudoma vanhu vashanu chete. Makurukota ehurumende yaVaMnangagwa aya akatambirwa zvakasiya-siyana munyika vamwe vachigutsikana navo, asi vamwewo vachinyunyuta. No media source currently available Zvichakadaro, bato reMDC rinotungamirirwa naVaMorgan Tsvangirai rinoti nhengo dzedare remakurukota dzatoreswa mhiko dzine basa guru kwazvo rekuona kuti nyika yadzokera painofanirwa kunge iri. Mutauriri weMDC-T, VaObert Gutu vanoti zvinhu zvose munyika zvakafa zviri pasi pehurumende yevaive mutungamiri wenyika, VaRobert Mugabe nebato ravo reZanu PF. VaGutu vanoti mutoro mukuru uri pagurukota rezvemari, VaPatrick Chinamasa kuona kuti mari dzawanikwa kumabhanga, uye gurukota rezvekutakurwa kwezvinhu, VaJorum Gumbo, sezvo migwagwa yose yemunyika yaparara. VaGutu vanotiwo makurukota ekutongwa kwematunhu akadomwa naVaMnangagwa akadomwa zviri kunze kwemutemo, sezvo bumbiro idzva richiti bato rakawana mavhoti akawanda mudunhu iroro ndiro rinosungirwa kudoma gurukota redunhu iroro. Vanotiwo havaoni makurukota ematunhu aya achiunza shanduko kana budiriro sezvo vazhinji vavo vakambove magavhuna asi vasina chavakaburitsa. No media source currently available ",Mutungamiri weNyika VaMnangagwa Vanotoresa Mhiko Makurukota Avo
"Zvimwe zvizvarwa zveZimbabwe zviri kunze kwenyika zvabatana nevamwe vari kumusha vari kuramba kutambira kushandiswa kwema bond note, ayo akaparurwa nebhanga guru renyika reRBZ nemusi weMuvhuro. Zvimwe zvizvarwa zveZimbabwe zviri kunze kwenyika zvabatana nevamwe vari kumusha vari kuramba kutambira kushandiswa kwema bond note, ayo akaparurwa nebhanga guru renyika reReserve bank of Zimbabwe, RBZ, nemusi weMuvhuro. Vamwe vevari kutsutsumwa nedanho rehurumende iri zvizvarwa zveZimbabwe zviri kuBritain, izvo zvinonzi zviri kuronga kuratidzira nemusi weMugovera munyika iyi zvichitsigira vari kumusha vari kuramba kutambira mari itsva iyi. Mumwe wevari kuronga kuratidzira uku, VaSimbarashe Mutero, vanove sachigaro wevechidiki vebato reMDC T kuSouth East London, vanoti varonga kutora danho iri nekuona kuomesa musoro kwehurumende nekuenderera mberi nekuparura mari iyi. Vanoti kunyange hazvo vana veZimbabwe vari kuramba mari iyi, hurumende yakaisa zvimiti munzeve. VaMutero vanoti mamwe masangano anosanganisira reZim Vigil, Restoration of Human Rights Zimbabwe, Tajamuka, This Flag ndemamwe ane nhengo dzichange dziri pakuratidzira kweMugovera uku. Zvimwe zvizvarwa zveZimbabwe zvinonzi zviri kuramba kutambira mari iyi zviri muAmerica zvinosanganisira sachigaro weMDC T mudunhu reAmerica, VaDen Moyo, pamwe nemurongi wemisangano mubato iri muAmerica, Doctor Muzi Ncube, avo vanoti bato reZanu PF riri kutsvaga nzira dzekuunganidza nadzo mari yekunze richitorera veruzhinji. Vanoti hurongwa hwekuti kana munhu ari kunze akatumira mari kumusha anopiwa mubairo hahuna musoro sezvo munhu uyu achizopiwa mari iyi iri muma bond note, kwete yekuAmerica kana kuBritain inenge yatumirwa nehama dzake. Vamwe vataurawo neStudio 7 vari kuSouth Africa neBotswana vashorawo hurongwa hwekuparurwa kwemari itsva iyi kunyange hazvo paramende isati yapedza kunzwa pfungwa dzevanhu pamusoro pema bond note. No media source currently available ",Vamwe Vari Kunze kweNyika Vorambawo maBond Note
"Sangano remakerereke, reZimbabwe Council of Churches, ZCC, ririkuita misangano nemadzishe nevagari vemumatunhu eMatebeleland richitsvaka nekukurudzira nhaurirano pamwe chete nekugadzira nzira yekuti kusagarisana kwakaitika kare kukurukurwe pachena. Munyori we ZCC, Mufundisi Kenneth Mtata, vaudza Studio 7 kuti nezuro kuHwange sangano ravo rakaita musangano mukuru nemadzishe nevamwe vakuru vedunhu reMatebeleland North. Izvi zvinotevera misangano yavakaita kuMatebeleland South nemu Bulawayo mwedzi mishoma yapfuura. Mufundisi Mtata vati zvimwe zvezvinoramba zvichitaurwa mumisangano iyi zvinosanganisa chichemo chekuti mari inobva mukutengeswa kwezviwanikwa zvemumatunhu aya idzorerwe mumatunhu aya mekare kuti abudirire uye kuti isimudzire mabasa munzvimbo idzi. Vanoti vanhu vazhinji vanoda kuti vezvematongerwo enyika vaite nhaurirano dzekuti nyika igadzikane uye kuti ifambire mberi. No media source currently available ",Sangano Remakereke Ratangidza Misangano Nemadzishe Edunhu reMatebeleland North
"Mutungamiri wenyika yeAmerica VaDonald Trump nevavari kukwikwidzana navo VaJoe Biden nhasi vaita gakava raburitsa pachena kusiyana kwematanho avachatora mukutungamira nyika musarudzo dzemutungamiri wenyika dziriko musi wa3 Mbudzi. America yasara nemazuva gumi nemaviri chete kuti iite sarudzo asi vanhu vanodarika mamiriyoni makumi mana nemanomwe kana kuti 47 million vatovhota kare kuburikidza nekutumira mavhoti avo kana kuti mail in ballot. Nekuda kwekuparira zvakanyanya kwechirwere cheCovid-19, matunhu akawanda ari kubvumidza vanhu kuti vavhote kuitira kudzivirira kupararira kwechirwere cheCovid-19 musi wa 3 Mbudzi rinova zuva rekuvhota makore ose. Gakava iri raitirwa paBelmont University muguta reNashville mundunhu reTennessee. Ange achikokera gakava iri mutori wenhau Kristen Welker wenhepenyuro yeNBC News uye ari mkutori wenhau wekambani iyi kuWhite House. Imwe nyaya yakanetsa inyaya yekuti vanhu voramba vachigara mudzimba here muhondo yekurwisa chirwere cheCovid-19 icho chauraya vanhu vanodarika zviuru mazana maviri nemakumi matatu kana kuti 223 thousand muAmerica. VaTrump vakati VaBiden vari kuda kutovhara nyika yose.  Asi VaBiden vakati ichi handichokwadi vachiti vanegwara rekuona kuti chirwere hachirambe chichipararia. MuAmerica mune kusagadzikana nenyaya yekunetsana kwemarudzi zvikuru vatema nevachena. VaTrump vati hurumende yavo iri kushanda zvakasimba mukusimudzira hupenyu hwevatema. VaBiden vati vatema nevamwe vanosarurwa vanofanira kusimudzirwa mumabasa avo nekubatsirwa nemari. Dzimwe nyaya dzakakurukurwa nezvadzo dzinosanganisira dzezvehutano, mari dzinotambiriswa vanhu, kuparwa kwemhosva uye zvemamiriro ekunze kana kuti climate change. Imwe nyaya iri kutemesa musoro ndeyekupindira musarudzo dzemuAmerica kunonzi kuri kuitwa nenyika dzakaita seChina, Iran neRussia. VaBiden vakati vakasarudzwa vacharatidza nyika idzi kuti kupindira musarudzo dzeAmerica kupinda nemwenje mudziva. Asi VaTrump vanoti VaBiden havana chavangaite kuRussia nekuti vanodyidzana nayo vachiti vainge vari muhofisi semutevedzeri wevaive mutungamiri wenyika VaBarack Obama asi vakakundikana kusimudzira vatema. Vaviri ava vakatatsuranawo nenyaya yekuti America inotambira sei vapoteri, VaBiden vakati panofanira kuve paine gwara rekuti vamwe zvikuru venyika dzeLatin America vatenderwe kugara muAmerica. Asi VaTrump vanoti America inofanira kusimbaradza mitemo ine chekuita nevapoteri. Vanoongorora nyaya dzezvematongerwo enyika vanoti kunyangwe varume vaviri ava vakataura zvakakosha pane zvavachaitira nyika, hapana anganzi akabaya dede nemukanwa zvekuti akabva awana vatsigiri vakawanda. Vamwe vakaona gakava iri vari muMaryland muno muAmerica ndi Doctor Isaac Mwase, vanove nhengo yebhodhi reAfrican Immigrant Cuacus, avo vanoti gakava iri rakaburitsa pachena zvinotarisirwa kuitwa nevarume ava munyika nekunze kana vakasarudzwa. Gweta rinorwira kodzero dzevanhu vaDewa Mavhinga avo vakaona gakava iri vari kuBritain vanoti rakakosha nekuti rinopa vanhu mukana kuti vanyotsodzamisa pfungwa pamunhu wekuvhotera. Gakava rekutanga pakati paVaTrump naVaBiden rakaonekwa nevanhu vanodarika mamiriyoni makumi manomwe nevatatu kana kuti 73 million uye pachiri kudorongodzwa kuti ranhasi raonekwa nevanhu vangani. No media source currently available  ",Vanhu Mamiriyoni Makumi Mana neManomwe Vakange Vatovhota muAmerica Pamberi peGakava raVaTrump naVaBiden
"Gurukota rezvemari, Muzvinafundo Mthuli Ncube, vakazivisa mugwaro rehurumende kana kuti Government Gazette kuti vari kuzowedzera negore kurambidzwa kutengesa pamusika weZimbabwe Stock Exchange, ZSE, kwemakambani anoti Old Mutual nePretoria Portland Cement, PPC, ayo ari kupomerwa mhosva yekukonzera kusagadzikana kwehupfumi nekuburiitsa mari kunze kwenyika zvisiri pamutemo. Asi danho iri riri kushorwa nedzimwe nyanzvi munyaya dzezvehupfumi. Makambani maviri aya akatanga kurambidzwa kutengesa pamusika weZSE gore rapera apo hurumende yakati yainge yatanga kuaferefeta nekutenga nekubuditsa mari yekunze kana kuti foreign currency kunze kwenyika zvakanzi zvaikonzera kusagadzikana kwedhora remunyika uye kukwira kwemitengo yezvinhu. VaNcube vanoti vachiri kuongorora zvakabuda mutsvakiridzo yemashandiro aiita makambani aya. Asi nyanzvi munyaya dzezvehupfumi vachidzidzisa paDurban University of Technology, Muzvinafundo Gift Mugano, vanoti kumiswa kwemakambani aya hakusi kupa nyika chimiro chakanaka zvikuru kune vanenge vachida kutanga mabhizimisi munyika. Vatiwo nyika iri kutorasikirwa nemari yakawanda nekusavapo kwemakambani aya paZSE sezvo achiunza mari yekunze kwenyika iri kudiwa zvakanyanya kusimudzira hupfumi. Muzvinafundo Mugano vati havo makambani aya anogona kunge aisafambisa mabhizimisi zvakanaka asi handizvo zvingape kuti arambidzwe kutengesa paZSE kwenguva yakareba. Vaimbova mutungamiri weConfederation of Zimbabwe Industries, VaCallisto Jokonya, vatiwo makambani aya ainge akakodzera kurangwa nekuti zvinhu munyaya dzemari yekunze pamusika wemukoto zvakagadzikana kubva zvaatorerwa matanho. Asi vatiwo zvakakosha kuti nyaya iyi ipetwe makambani aya aendeswe kumusika mutsva weVictoria Falls Stock Exchange unotendera vanhu kutenga nekutengesa nemari yekunze. Mashoko aya atsinhirwa nenyanzvi munyaya dzezvemabhanga, VaGilbert Muponda, avo vati mabasa emakambani aye ange okonzera kukwira zvakanyanya kwemitengo yezvinhu asi vakatiwo zviri nani kuti aendeswe kuVictoria Falls Stock Exchange. Vatiwo pane vanhu vakaisa mari dzavo mumakambani aya vari kuvhiringidzwa nematanho akatorwa nehurumende nekudaro nyaya iyi inofanira kugadziriswa nechimbi chimbi. Makambani maviri aya achiri kuita hawo bhizimisi pamisika yekunze kwenyika sezvo Old Mutual iri paLondon neJohannesburg Stock Exchanges ukuwo PPC iri paBotswana neJohannesburg Stock Exchanges. No media source currently available  ",VaMthuli Ncube Vokurudzirwa Kudzosa Old Mutual nePPC paZSE neChimbichimbi
"Ko chii chaizvo chichaitika musarudzo dzemutungamiri wenyika yeAmerica sezvo mapato anoti remaDemocrats nemaRepublicans asarudza vamiriri vavo amai Hillary Clinton naVaDonald Trump. Nyanzvi munyaya dzesarudzo dzinoti kubva iye zvino kutsvaga rutsigiro kunenge kwosimbaradzwa. Vaviri ava vakapedza gore vachitsvaga rutsigiro kubva kunhengo dzemapato avo, asi ikozvino vanenge votsvaga rutsigiro kubva kune vanozviti havana bato ravanotsigira kana kuti maindependents. Sarudzo dzemutungamiri wenyika yeAmerica dziri kuitwa musi wa8 Mbudzi. Amai Clinton naVaTrump vave kufanira kutsvaga mari yakawanda kubva kune vanobatsira kuti vakwanise kuenda kumatunhu ose vachitsvaga rutsigiro. Mari iyi inoshandiswawo kubhadhara vanhu vanenge vachishanda kukurudzira vanhu kuti vavhotere vaviri ava. Sangano re Federal Election Commission rinoongorora nyaya dzemari dzesarudzo rinoti muna Chikunguru Amai Clinton vainge vaine mari inosvika mamiriyoni makumi mana nemana ukuwo VaTrump vaine mari inosvika mamiriyoni makumi maviri. Kusvika parizvino Amai Clinton vashandisa mari inosvika mamiriyoni mazana maviri nemakumi matatu uku VaTrump vashandisa mari inosvika zviuru zvinomwe nechimwe. Nhoroondo yeAmerica inoratidza kuti pachine mutambo pakugadzirisa nyaya yemari yesarudzo. Muna 2012 VaObama vakashandisa mari inosvika mamiriyoni mazana mana nemakumi manomwe nemashanu uku VaMitt Romney vavaikwikwidzana navo vakashandisa mari inosvika mamiriyoni mazana mana nemakumi matanhatu. Amai Clinton naVaTrump vachaenda kunzvimbo dzakasiyana siyana kunotsvaga rutsigiro. Asi kune mamwe matunhu akakosha zvikuru avanofanira kuti vakunde akaita seFlorida, Ohio nePennyslvania. Anokunda matunhu aya kazhinji ndiye anowanzokunda musarudzo dzemutungamiri wenyika. Musi wa 26 Gunyana, VaTrump naAmai Clinton vachaita gakava ravo rekutanga. Rimwe rechipiri richaitwa musi wa 9 Gumiguru nemusi wa19. Mutevedzeri waVaTrump gavhuna Mike Pence nemutevedzeri waamai Clinton VaTim Kaine vachaitawo gakava musi rimwe chete musi wa 4 Gumiguru. Magakava aya anoitwa kwemaminetsi makumi mapfumbamwe. Vari kukwikwidza vanenge vaudzwa misoro yenya. Pane mukanawo wekuti mumwe munhu wechitatu apinde mumagakava aya sezvo paine bato remaLibertarian riri kutungamirwa naVaGary Johnson. Asi kuti VaJohnson vapinde mugakava iri vanofanira kuve nerutsigiro rwuri pakati pezvishanu negumi kubva muzana paongororo dzinenge dzichhitwa munyika kana kuti mapolls. Muna 2012 vanhu makumi mashanu nemashanu chete ndivo vakavhota musarudzo. Zuva resarudzo muAmerica harisi zororo. Kuvhota kunoitwa musi wechipiri kwemaawa gumi nemaviri. Zvabuda musarudzo zvinotanga kubuda vanhu vachangopedza kuvhota. Anenge akunda musarudzo anozivikanwa musi mumwe chete asi anozotora mhiko musi wa 6 Ndira. MuAmerica dunhu rega rega rine mavhoti aro zvichienderana nehuwandu hwevanhu vanenge vari mudunhu racho kana kuti electoral college. Mavhoti aya kana kuti Electoral College anenge ari mazana mashanu ane makumi matatu nemasere kana kuti 538. Anenge asvitsa mazana maviri nemakumi manomwe kana kuti 270 Electoral College ndiye anenge akunda musarudzo. Muzvinafundo Francis Musona vekuUniversity of Kentucky vanoti Zimbabwe ine zvakawanda zvekudzidza kubva kuAmerica mukuita sarudzo dzakachena. No media source currently available  ",Amai Clinton naVaTrump Votatsurana Musarudzo dzemuAmerica
"Nhengo yeMDC Alliance, VaJohn Mupanduki, vapambwa mambakwedza nhasi pamba pavo paNyika Growth point kuBikita muchiitiko chinofungidzirwa kuti chine zvematongerwo enyika mukati. VaMupanduki vanonzi vapambwa nhasi mangwanani nevanhu vanga vaine motokari inofungidzirwa kuti ndeyemhando yeToyota Vitz. Mudzimai waVaMupanduki, Amai Sheila Zvada Mupanduki, vati vanhu vanosvika vashanu vachizviti mapurisa vagogodza pamusowo wavo vakarara nemurume wavo, vakati vanoda kutaura naye ndokubva vaenda naye kumota uko vamupinza mukati memota iyi ndokubva vaenda naye. Amai Zvada Mupanduki vati vamhangara nyaya iyi kumapurisa epaNyika growth point, uye havasati vaziva kuti murume wavo aripi sezvo nharembozha yake yave kuramba kupinda. Mutauriri wemapurisa muMasvingo, Inosector Kudakwashe Dehwa, vati\nvange vasingakwanisi kupindura mibvunzo yedu sezvo vange vari mumusangano. Hatina kukwanisawo kubata mutauriri wemapurisa munyika, Assistant Commissioner, Paul Nyati, sezvo nharembozha yavo yanga ichinetsa kubata.\n\nMunyori muboka revechidiki muMDC-A muMasvingo, VaGilbert Mutubuki, vati vanofungidzira kuti mumwe wavo apambirwa zvematongerwo enyika apo nyika yatarisana nesarudzo. Vaenderera mberi vachiti vanofungidzira kuti pane ruoko rweZanu PF pakupambwa kwaVaMupanduki.\n\nAsi sachigaro weZanu PF muMasvingo, VaRobson Mavhenyengwa, vati\nhavasati vanzwa nezvechiitiko ichi vachiti bato ravo hariiti\nzvemhirizhonga sezvo richikoshesa mutemo wenyika. Asi VaMutubuki vati zvaitwa pana VaMupanduki zvinoburitsa pachena kutyorwa kwekodzero dfxzevanhu vanopikisa hurumende panguva iyo nyika yava kugadzirira kuita sarudzo dzema by elections muna Kurume.\n\nMudzimai waVa Mupanduki ati ari kutya zvikuru uye vana vavo vatatu\nvakaona kupambwa kwaitwa baba vavo. Mukuru pavana ava ane makore manomwe wekupedzisira ane matatu.\nKupambwa kwaVaMupanduki kunoitika pasina mwedzi mitatu yapfuura apo imwe nhengo MDCA, VaNyasha Zhambe Mawere, vekwaGutu, vakafa mushure mekurohwa nevanonzi vatsigiri veZanu PF. No media source currently available ",Nhengo yeMDC Alliance Inopambwa Mambakwedza kuMasvingo
"Vatori venhau munyika vacherechedza zuva reWorld Press Freedom Day, vachiti vave kuda kusangana nemutungamiri wenyika, VaRobert Mugabe, kuti vaone kuti vangapedze seyi dambudziko rekushungurudzwa kwevatori venhau nevezvematongerwo enyika, iro riri kukura munyika. Mumashoko avo pagungano rekupemberera World Press Freedom Day iro raitwa pachikoro cheHarare Polytechnic, mupepeti mukuru wekambani yeAssociated Newspapers of Zimbabwe, VaStanely Gama, vati vematongerwo enyika vari kutyityidzira vatori venhau. VaGama vati nekurwisana kuri kuitika mubato reZanu PF pamwe nesarudzo dziri kuuya, zvave kuita kuti vematongerwo enyika vapindire mumashandiro anoita vatori venhau zuva nezuva. Vatiwo vematongerwo enyika vari kushandisa mapurisa kushungurudza vatapi venhau. Sachigaro weZimbabwe National Editors Forum, zvakare vari mupepeti webepanhau reIndependent, VaDumisani Muleya, vatiwo kunze kweve vezvematongerwe enyika, vemabhizimisi vari kuvhiringawo mashandire evatapi venhau. Munyori mukuru wesangano reZimbabwe Union of Journalists, VaFoster Dongozi, avo vanove mumwe wevakabvunzurudzwa nemapurisa pasina mhosva yavapara, vati zviri pachena kuti vematongerwe enyika vari kushandisa mapurisa kutyityidzira vatapi venhau. Dzimwe nyaya dzave kukanganisa basa revatori venhau inyaya dzehuwori uhwo hwapararira nyika yose. Vakawanda vapinda mumhemberero dzanhasi idzo dzange dzakarongwa nemasangano ese anomirira vatori venhau, hurumende pamwe neUNESCO, vatiwo Zimbabwe ichine mitemo inombunyikidza vatapi venhau kunyange hazvo bumbiro renyika risingabvumidze izvi. VaMuleya vati zviri pachena kuti hurumende haina chido chekubvisa mitemo iyi yakaita seAccess to Information and Protection of Privacy Act. Mumwe mudzidzisi wezvekutapwa kwenhau pachikoro cheHarare Polytechinic, VaAlexander Rusero, vatiwo nyaya dzematongerwo enyika dzave kutokanganisa kana vadzidzi muzvikoro zvepamusoro. Vati zvikoro zvevatori venhau zviri kuita basa rakanaka chose uye vatapi venhau vanozovhiringwa vave kubasa uko vanotanga kukanganiswa nemakambani pamwe pamwe nevezvematongerwo enyika. Mutevedzeri wegurukota rezvekuburitswa kwemashoko, Amai Thokozile Matutu, vaudza gungano iri kuti vachasvitsa chikumbiro chevatori venhau chekuda kusangana naVaMugabe kuna VaChris Mushowe gurukota rezvekuburitswa kwemashoko. Vatiwo hururmende yakazvipira kusandura mitemo yezvekutapwa kwenhau kuti ienderane nebumbiro asi vakati bazi ravo rine rimwe basa rariri kuita pari zvino. Mumashoko avo ekucherechedza World Press Freedom Day, munyori mukuru weUnited Nations, VaAntonio Guterres, vakurudzira kuti vatapi venhau varegwe vachiita basa ravo pachena vachiti izvi zvikaitika munyika munoita runyararo nebudiriro. No media source currently available ",Vatori veNhau Vanocherechedza World Press Freedom Day Vachinyunyuta
"NeChitatu, mutungamiri wenyika, VaEmmerson Mnangagwa, vakaita mabiko emanheru ekuparura zviri pamutemo bhuku rakanyorwa neumwe wevatevedzeri vavo, VaConstantino Chiwenga, avo vachangodzoka kubva kuChina kwavakange vaenda kunorapiwa. Bhuku iri, iro rinonzi “Goose Or Gander: The United Nations Security Council And The Ethic Of Double Standards,” rinonzi rakabuda muongororo yakaitwa naVaChiwenga pavakange vari mudzidzi kuti vapihwe gwaro repamusoro, kana kuti dhigiri, re Ph.D, kubva ku University ye KwaZulu Natal kuSouth Africa. Mabiko aya akaziviswa paTwitter nemunyori mubazi rezvekubudiswa kwemashoko, VaNick Mangwana, avo vakashambadza pamusoro pemabiko aya emusi weChitatu manheru. Bhuku raVaChiwenga rinoshora zvikuru sangano reUnited Nations, richiripomera mhosva yekuita zvinhu risingaenzanisi. Vanodzidzisa kutapiwa kwenhau pa Indiana University, mudunhu re Pennsylvania, Muzvinafundo Stan Mukasa, vanoti matauriro, hupenyu nemagariro aVaChiwenga atinoziva hazviratidzi pfungwa dzingabudisa gwaro, kana kuti dhigiri, repamusoro iri, vachiti pane mutauro wakafanana ne wakambotaurwa mushure mekupihwa dhigiri repamusoro rakadai kuna Amai Grace Mugabe. Muzvinafundo Mukasa vanoti panofanirwa kuitwa ongororo yekuti sei zvikoro zvinozivikanwa zvichipa magwaro edzidzo yepamusoro akadai kuvanhu vanozivikanwa kuti havangakwanisi kuawana pachavo. Taedza kubata vanoona nezvekubudiswa kwemashoko mubato reZanu-PF, VaTafadzwa Mugwadi, tikatadza. No media source currently available ",VaConstantino Chiwenga Vanoburitsa Bhuku Ravo Rinoshora Sangano reUnited Nations
"Mutungamiri wenyika VaRobert Mugabe vakasimuka munyika nemusi weChishanu vakananga kuPapua New Guinea kuenda kumusangano weAfrican, Caribbean and Pacific kana kuti ACP. Musangano uyu uri kuitirwa kuPort Moresby. Musangano uyu uri kutarisirwa kutaura nyaya dzekurima. Asi mapato akaita seMDC-T nePeople’s Democratic Party nevamwe vanoongorora nyaya dzezvematongerwo enyika vanogara vachishora VaMugabe nenzendo dzavo dzekunze vachiti dziri kupedza mari yenyika. Mutauriri webato rinopikisda reRenewal Democrats of Zimbabwe VaPishai Muchauraya vashorawo VaMugabe. “Uku kutambisa mari yenyika uye kushaya gwara nekusaziva zvinhu zvakakoshera nyika. Zimbabwe inoda kuti igadzirise hupfumi hwayo uye izvi inokwanisa kuzviita ndokunge yashandisa mari shoma iripo zvakanaka”, VaMuchauraya vakaudza Studio 7. Mumavhiki apera VaMugabe vakaenda kuSingapore, South Africa neUganda. Kurwendo urwu VaMugabe vakaenda nemudzimai wavo Amai Grace Mugabe uye gurukota rezvemaindastiri VaMike Bimha. Musangano uyu uri kutanga nemusi weMuvhuro uvhipera musi weChipiri. Mumwe mutevedzeri wemutungamiri wenyika VaPhelekezela Mphoko ndivo vachasara vakabata matomu.",VaMugabe Vonanga kuPapua New Guinea-Asi Vanopikisa Vovashora
"Vatongi vematare maviri epamusoro soro eSupreme Court neConstitutional Court vapindawo mugakava riri panyaya yaVaLuke Malaba zvichitevera kusvitsa kwavaita magwaro avo kuSupreme Court vachipikisa mutongo wakadzikwa nedare reHigh Court uchimanikidza vaive mukuru wevatongi vematare edzimhosva, VaLuke Malaba, kuenda pamudyandigere sezvo vakange vasvitsa makore makumi manomwe ekuberekwa. Dzimwe nyanzvi dzinoti zvaitika izvi zvinoreva kuti vatongi vese ava vari gumi nevanomwe havakwanise kunzwa nyaya iyi muSupreme Court kana kuti muConstitutional Court sezvo vane chekuita nenyaya iyi. Gweta zvakare vari mukuru weHuman Rights Watch muSouthern Africa, VaDhewa Mavhinga, vaudza Studio 7 kuti zvingave nani kana VaMalaba vakatevedza zvakatarwa nemutongo weHigh Court. Vatiwo zvaitika izvi zvinoreva kuti vatongi vose ava havachakodzera kunzwa nyaya yaVaMalaba izvo zvichaita kuti mutungumiri wenyika, VaEmmerson Mnangagwa, vadome vamwe vatongi kuti vanzwe nyaya iyi. Asi imwe nyanzvi munyaya dzemutemo wenyika isina kuda kudomwa nezita, yaudza Studio7 kuti hachisi chokwadi kuti vatongi veSupreme Court havakwanisi kunzwa nyaya iyi. Nyanzvi iyi yatiwo vatongi ava vanokwanisa kutadza kunzwa nyaya iyi chete kana pachinge paitwa chikumbiro chekuti vasanzwe nyaya, ndokunge paine zvikonzero zvakasimba zvekuisa chikumbiro chakadai kudare. Yatiwo handichokwadi kuti vatongi ava vanoda kuwedzerwa nguva vari pabasa saVaMalaba. Asi vamwe vanoziva zvemitemo vanotiwo nepamusana pekuti zviri kudiwa nemutemo wakavandudzwa uyu zvinonakirawo vatongi ava mune remangwana, zvinenge zvakakodzera kuti vazvisudurudze panyaya inobata hupenyu hwavo nemashandiro avo kana vachiremekedza hutongo hwejechetere. Vamwe vanoti vatongi ava vakasageza maoko avo panyaya iyi, zvinenge zvafanana naMambo anotonga nyaya yaakwirirwa mudare. Mukuru we Zimbabwe Human Rights NGO Forum, VaMusa Kika nemagweta echidiki eYoung Lawyers Association of Zimbabwe, vakaenda kudare reHigh Court vachipikisa danho remutungamiri wenyika rekuwedzera nguva yebasa yaVaMalaba vachishishandisa Consitutional Amendment Number 2 Act iyo iri kunzi inotyorawo bumbiro remitemo yenyika. Zvakaitwa naVaMnangagwa zvakarambwa nedare reHigh Court, asi hurumende yakapikisa mutongo uyu kumatare epamusoro soro. Hurumende yakabvuma svondo rino kuti VaMalaba vari kuenda kubasa kubva zvapikiswa mutongo weHigh Court nehurumende. Hurumende yakatiwo Amai Elizabeth Gwaunza, avo vakagadzwa zviri pamutemo semunhu akafanobata chigaro chemutongi mukuru wematare edzimhosva, vakadzokera kubasa ravo semutevedzeri waVaMalaba sezvo VaMalaba vakadzokera panyanga. No media source currently available  ",Vatongi veMatare eSupreme Court neConstitutional Court Vozvipinza Munyaya yaVaMalaba
"Mumiriri weNorton muNational Assembly, VaTemba Mliswa, vazivisa dare iri kuti vave kukwidza hurumende kumatare edzimhosva nenyaya yekuzvidza pamwe nekusatevedza zvisungo zvedare iri. Ukuwo gurukota rinoona nezvamhando dzemoto, VaFortune Chasi, vaudzawo paramende kuti vari kuronga kukwidza mutengo wemagetsi kuti uenderane nemutengo wemagaya kana kumatenga kubva kunedzimwe nyika. Vachitaura muNational Assembly, VaMliswa, avo vasina bato ravanomirira, vaudza vange vakabata chigaro chemutauriri wedare iri, Amai Tsitsi Gezi, kuti pane zvinhu zvakawanda zvinobvumiranwa mudare iri zvisingatevedzwe nehurumende. Vati semuenzaniso pakabvumiranwa kuti senzira yekusimudzira magariro enhengo dzedare iri, nhengo idzi dzinofanira kupihwa nzvimbo dzekuvakira dzimba asi izvi hazvisati zvaitwa. Vatiwo mari dzinotambira nhengo dzeparamended dzave pasi zvekuti hadzina zvadzinobatsira. Vatiwo chimwe chinotsamwisa ndechekuti vakabvumirana kuti nhengo dzeparamende dzitengerwe motokari dzinokosha makumi masere ezviuru zvemadhora ekuAmerica asi ikozvino vave kuzotengerwa motokari dzinokosha madhora makumi mashanu ezviuru zvemadhora chete. Vati nhengo dzeparamende dzinoita basa rakakosha zvikuru uye hurumende inofanira kudziremekedza. Vati kana hurumende ikasaita zvese zvavakabvumirana vave kukwidza nyaya iyi kuparamende. Zvichakadai gurukota rinoona nezvemhando dzemoto, VaFortune Chasi, vaudza nhengo dzeparamende kuti vari kuronga kukwidza mutemo wemagetsi kuti uenderane nemutengo wekugaya kana kuti kuatenga kubva kune dzimwe. Vachipindura mubvunzo kubva kunhengo dzedare iri, VaChasi vati chimwe chikonzero chiri kuita kuti kambani yemagetsi yeZESA itadze kuita basa rayo nemazvo inyaya yekuti mutengo wemagetsi weZESA uri pasi pemutengo wekugadzira magetsi aya. Pavabvunzwa kuti sei ZESA isiri kushambadza mazita evanhu vanezvikwereti kukambani iyi, VaChasi vati pane vanhu vakawanda vanosvika mazana masere ezviuru uye ZESA, iyo isina mari, ingarasikirwe nemari kana ikada kushambadza mazita evanhu aya mumapepnhau nemudzinhepfenyuro. Nyika yakatarisana nedambudziko guru rekushaikwa kwemagetsi zvekuti nzvimbo zhinji nyika yese dzave kuwana magetsi kwemaawa mana chete pazuva. Mumiriri weHarare East, VaTendai Biti, vaudza VaChasi kuti izvi zvave kukangananisa maindasitiri, mabhizimisi, pamwe nemararamiro evanhu munyika. Mune imwewo nyaya, nhengo dzeparamende dzange dzichida kuziva kuti hurumende iri kuita sei panyaya dzemihoro yevashandi vayo uye mutevedzeri wegurukota revashandi, VaLovemore Matuke, vati pane nhaurirano dziri kuitwa uye hurumende ichazivisa zvinenge zvabuda munhaurirano idzi mukati memazuva mashomanana ari kutevera. Pavabvunzwa kuti sei hurumende yakapa masoja mari yekubatsirikana yemazana mana emadhora pamunhu uye yainge yaronga kupa vamwe vashandi vayo madhora makumi mapfumbamwe nemadhora manomwe pamunhu, VaMatuke varamba kuti hapana zvakadaro sezvo nhaurirano pamusoro penyaya iyi dziri kuenderera mberi. Vachipindurawo mibvunzo muparamende, gurukota rezvemukati menyika, VaCain Matema, vati hurumende ichaongorora nyaya yekuti vatungamiriri vesangano reZCTU vakatumirwa mabara pamwe neyemurwiri yekodzero yavanhu, VaItai Dzamara, uye vachazivisa paramende neveruzhinji zvinenge zvabuda muongororo idzi. Mumiriri weMutare Central, VaInnocent Gonese, vabvunzwo kuti hurumende iri kuiteyi kuchengetedza mudzimai wemutungamiriri wenyika zvichetevera mashoko akabuda pamadandemutande vachiti pane vanhu vari kuvaongorora mashandiro avo nekuvatevera. Asi VaMliswa vati VaMatema vasapindure mubvunzo waVaGonese sezvo pasina humbowo hunoratidza kuti zvakabuda pamadandemutande ndezvechokwadi here.",VaMliswa Voronga Kuendesa Hurumende kuMatare eDzimhosva
"Munyori anoona nezvemutemo muZanu-PF, VaMunyaradzi Paul Mangwana, vanoti gadziriro dzesarudzo dzekutsvaga vachamirira bato musarudzo, kana kuti primary elections, dziri kufamba zvakanaka, uye vanotarisira kuti sarudzo idzi dzingangoitwa kutanga kwemwedzi unouya. Zanu-PF rwendo rwuno yakadzika mitemo iri kunzi nevamwe yakaoma ichateverwa musarudzo idzi, inosanganisira wekuti vachakwikwidza vanofanirwa kutsvaga rutsigiro vari pamwechete. Asi VaMangwana vanoti vakatora danho iri nekuti kana muri vana vemusangano mose, hamufanire kutyanana. Vanoti iri ibhora remumba, nekudaro vana vanyamunhu vose vanofanirwa kudzidza kufamba pamwechete, kana dai vamwe vakakundwa musarudzo, vanofanirwawo zvakare kubatsira vakunda kutsvaga rutsigiro. No media source currently available   ",Zanu-PF Yotanga Gadziriro yemaPrimary Elections
"Dambudziko rekushomeka kwemafuta edzimotokari rinonzi ratowedzera zvakanyanya izvo zvava kupa kuti mitengo yezvinhu uye mari yekufambisa iwedzerwe kanodarika katatu pane dzimwe nguva. Vanasorojena vaye varere havo muhapwa dzemakomo havana havo kunge vanyanyopotsa paya pavakati mudzimu wakupa ronda wati nhunzi dzikudye. Iri ndiro rushava shava rawira Zimbabwe kuti kune vashandi vari kuratidzira, mvura yarambira mudenga, izvo zvava kupa kuti zvinhu zviite manyama amire nerongo munyika. Mutungamiri wesangano revemabhizimisi, reConfederation of Zimbabwe Industries, VaSifelani Jabangwe, vanoti svondo rino dambudziko rekushomeka kwemafuta ekufambisa dzimotokari ratonyanya kuwedzera. Mashoko aya atsinhirwawo nenyanzvi munyaya dzezvehupfumi, uye vari mukuru wesangano ravana chpangamazano munyaya dzehupfumi, reLabour and Economic Development Research Institute of Zimbabwe, Doctor Godfrey Kanyenze. Vanoongorora nyaya dzezvematongerwo enyika uye vaimbova mukuru weMISA Zimbabwe, VaRashweat Mukundu, vaudza Studio7 kuti zvinhu hazvina kumira zvakanaka. Imwe nyanzvi munyaya dzezvematongerwo enyika, VaCalvin Mdzingiri, avo vanodzidzisa paUniversity of the Free State kuSouth Africa, vabvuma kuti zvinhu hazvina kumira zvakanaka semaonero avakazviita apo vainge vashanyira Zimbabwe. VaJabangwe vanotiwo sevemabhizimisi vanoda kuti vagare pasi nehurumende kuti varovanise masoro kuti vapedze dambudziko iri. VaMukundu vatiwo vamwe vave kutotenga mafuta aya pamukoto nemari iri pamusoro zvikuru. Gurukota rezvemhando dzemoto, Doctor Joram Gumbo, vati sezvo vari pazororo havana zvizhinji zvavangataure kunze kwekuti tinzwe kubva kune vakafanobata chigaro chavo, uye vari gurukota rezvekurima, VaPerence Shiri. Hatina kukwanisa kunzwa kuna VaShiri, kanawo kuna gavhuna webhanga guru renyika, VaJohn Mangudya, avo vanopa mari yekunze yekutenga mafuta aya, sezvo vaviri ava vange vasiri kudaira nharembozha dzavo. No media source currently available  ",Dambudziko reMafuta eKufambisa Dzimotokari Rosvika Pakaipisisa
Nhengo yedare reparamende inomirira Mutasa Central mudare reparamende VaTrevour Saruwaka nemusi weChipiri vakarambidzwa zvekare kupinda mudare reparamende vakapfeka bhachi ravo ranzi range riine mavara emureza wenyika. Mapurisa ange akapakatira zvombo panze pedare iri ndiwo arambidza VaSaruwaka kupinda mudare. VaSaruwaka vakakwidza mutauriri wedare reparamende VaJacob Mudenda kudare repamusoro reHigh Court vachivapomera mhosvayekutyora kodzero dzavo. VaMudenda vari kurambidza nhengo dzedare reparamende kupinda mudare uyu nemureza wenyika kana kupfeka mabhachi anenge aine mavara emureza wenyika. No media source currently available  ,VaSaruwaka Vodzingwazve muDare reParamende neKupfeka Bhachi Rinonzi Rine Ruvara rweMureza weNyika
"Mudzimai wemutevedzeri wemutungamiri wenyika, Va Constantino Chiwenga, Muzvare Marry Mubaiwa, vasungwa neMugovera vachipomerwa mhosva yekurova mushandi wavo, Muzvare Delight Munyoro, apo vaida kutora vana kubva kwavari ivo Muzvare Mubaiwa pavakasangana pachikoro chinopinda vana ava paHellenic School, kuBorrowdale. Izvi zvinonzi zvakaitika nemusi weChipiri. Muzvare Mubaiwa vamiswa pamberi pedare, asi havana kupihwa mukana wekubvisa mari yechibatisomushure mekunge muchuchisi wenyaya audza dare kuti havafanirwe kupihwa mukana wekubhadhara mari yechibatiso sezvo vakapihwa mumwe mukana wakadai pamwe mhosva yekushandisa mhirizhonga yavakatarisana nayo. Kunyange hazvo magweta avo anzi apikisa zvakasimba panyaya iyi, Muzvare Mubaiwa vaendeswa kujeri rekuChikubi, uye vari kutarisirwa kumira zvalare mudare musi wa 15 Kukadzi. Studio7 yaedza kunzwa kugweta raMuzvare Mubaiwa, Va Taona Nyamakura, asi vanga vasiri kudaira nharembozva yavo. Asi baba vaMuzvare Mubaiwa, Va Kenny Mubaiwa, vanoti ichokwadi kuti mwana wavo aendeswa kuChikurubi Remand Prison. VaMubaiwa vanoti vachaenda kunopikisa nyaya iyi kudare repamusoro sezvo mwanasikana wavo aine kodzero yekupihwa mukana wekubvisa mari yechibatiso pamhosva dzakaita seyaari kupomerwa. Muzvare Mubaiwa vakasungwa muna Zvia gore rapera vachipomerwa mhosva dzakati kuti, idzo dzinosanganisira kuda kuuraya murume wavo uyu wavari kurambana naye mumatare edzimhosva, kuburitsa mari munyika zviri kunze kwemutemo, pamwe nekufojera gwaro remuchato. Asi Muzvare Mubaiwa vari kuramba mhosva dzavari kupomerwa. Dare redzimhosva rakavabhadharisa mari yechibatiso kuitira kuti vatonge vachibva kumba kwavo. No media source currently available  ",Muzvare Marry Mubaiwa Vanosungwa Zvakare
"Mhirizhonga inonzi iri kuenderera mberi mune dzimwe nzvimbo dzemuguta reJohannesburg kuSouth Africa dzinogara veruzhinji, zvizvarwa zvekune dzimwe nyika zvichirwiswa nekuparadzirwa dzimba nezvizvarwa zvemu South Africa. Vanhu vashanu vanonzi vakaurayiwa kuburikidza nemhirizhonga iyi mudunhu reGauteng. Mhirizhonga iyi iri kuenderera mberi panguva iyo vatungamiri venyika dzemu Africa vari kusangana mu Cape Town, South Africa, kumusangano wekutengeserana weWorld Economic Forum on Africa. Vatungamiri venyika dzinoti Rwanda, Democratic Republic of Congo pamwe neMalawi vanonzi havana kuenda kumusangano uyu senzira yekunyunyuta nekurwiswa kwezvizvarwa zvekune dzimwe nyika uku, kunyange hazvo bazi rinoona nezvekudyidzana nedzimwe nyika muSouth Africa rati hapana humbowo. Mukuru werimwe remasangano anomirira zvizvarwa zveZimbabwe muSouth Africa, reZimbabwe Human Rights Organisation South Africa, VaAzaria Dube Nduna, vanoti sangano ravo riri mubishi kuedza kuona kuti zvizvarwa zveZimbabwe zvingani zvabatwa mumhirizhonga iyi. No media source currently available Zvichakadaro, sachigaro vekomiti yeparamende inoona nezvekudyidzana nedzimwe nyika, uye vari nhengo yeZanu PF inomirira Makonde muparamende, VaKindness Paradza, vanoti zviri kuitika muSouth Africa zvinhu zvinonyadzisa zvikuru, uye zvinoshoresa nenyika dzekumawirira. VaParadza vaudza Studio7 kuti vane chivimbo chekuti sachigaro veSADC Troika on Defence and Politics, uye vari mutungamiri wenyika, VaEmmerson Mnangagwa, vachakurukura nemutungamiri weSouth Africa, VaCyril Ramaphosa, nzira dzekumisa zviri kuitika izvi nekukasika. No media source currently available ",Kurwiswa kweVekunze Kunoendera Mberi muSouth Africa
"Nhengo yeCitizens Coalition for Change, VaGodfrey Karembera, nhasi vabhadhariswa zviuru gumi zvemartgs kuti vatongwe vachibva kumba panyaya yavari pomerwa yekuti yavakazvidza mapurisa. Vachipa mutongo wavo, mutongi wedare, Ama Barbra Mateko, vati VaKarembera avo vano zivikanwa nerekuti Madzibaba eShanduko,vanofanira kugara pakero yavakapa kumapurisa uye vanofanira kunomhan’ara kumapurisa kukamba yeGuruve Police Station kaviri pasvondo nemusi weMuvhuro nemusi weChishanu chega chega kudzamara nyaya yavo yapera. Dare ratiwo VaKerembera havafaniri kuvhiringidza vafakazi panyaya yavo. Gweta ravo VaDoug Coltart vati kunyangwe hazvo chikumbiro chavo chekuti nyaya VaKarembera iraswe chisina kubudirira, vanofara kuti vabhadhariswa mari yechibatiso. Mudzimai waVaKarembera, Amai Enia Musora, avo vange vari mudare nhasi vaudza Studio 7 kuti vanofara zvikuru nemutongo wapihwa nedare. Vatiwo kunyangwe hazvo vakarohwa zvakanyanya vave nani. VaKarembera vakasungwa nemusi weChina svondo rapfuura vakarohwa zvakaipisisa vari mumaoko emapurisa vachipomerwa mhosva yekuzvidza mapurisa nekuvati imbwa, asi mamwe mapurisa akavaudza kuti vainge varoverwa nyaya yekupfeka zvipfeko zvebato ravo reCCC. Asi VaKarembera vari kuramba nyaya iyi vachiti vakasungirwa zvisina maturo uye nezuro vakaisa chikumbiro kudare chekuti nyaya yavo iraswe sezvo vainge vagara muhusungwa kwenguva yakapfurikidzwa. Dare harina kutambira chikumbiro uye ratambira zvakataurwa nevachuchusi zvekuti VaKarembera vanofanira kutongwa sezvo pane humbowo nevakafazi zvinogona kuvabatisa mhosva. VaKarembera vachadzoka kudare musi 19 Kubvumbi apo pachatanga kutongwa nyaya yavo. Zvichakadaro, Zimbabwe Electoral Commission yazivisa kuti gadziriro dzesarudzo dzemaBy-election dzichaitwa nemusi weMugovera dziri kufamba zvakanaka uye zvinhu zvichashandiswa musarudzo idzi zvatoendeswa kumatunhu ese munyika kuri kuitwa sarudzo idzi. Zimbabwe iri kuita sarudzo dzezadzisa zvigaro makumi maviri nezvisere muNational Assembly nezvigaro zvinodarika zana mumakanzuru.",Madzibaba veShanduko Votarisirwa Kumiswa paMberi peDare Muna Kubvumbi
"Vamwe varimi nevatengesi vemumugwagwa vari kuenderera mberi vachitengesa zvinhu zvavo kumativi emugwagwa mukuru weHarare-Gweru kunyange hazvo hurumende yakadzika mutemo wekuti vanhu vagare mudzimba dzavo kwemazuva makumi maviri nerimwe, senzira yekudzivirira kupararira kwechirwere cheCoronavirus. Chirwere ichi chabata vanhu gumi nevatatu, uye kuuraya vanhu vatatu muZimbabwe. Studio7 yaona vanhu vakawanda vanga vachitengesa zvinhu zvavo mumugwagwa uyu kuvanhu vanga vachipfuura nedzimotokari. Asi vatengesi ava vanga vasina kuzvidzirira kuburikidza nekupfeka magirovhosi mumaoko avo pamwe nekuisa ma mask kumeso kwavo, kuitira kuti vasabatwe kana kutapurira vamwe chirwere cheCornavirus. Izvi zvinogona kupinza vanhu vakawanda munjodzi yekubata chirwere ichi, icho chauraya vanhu vanodarika zviuru zana nezvitatu pasi rose, uye kubata vanhu vanodarika miroyoni imwe chete nemazana manomwe ezviuru pasi rose. Mumwe murimi akangoda kuzivikanwa nezita rekuti Charles, uyo anga achitengesa kunze kweguta reChegutu, audza Studio7 kuti kunyange hazvo nyika yakavharwa, havagoni kuchengeta zvirimwa zvavo kwemazuva makumi maviri nerimwe akatarwa. Murimi uyu ati acharamba achitengesa madomasi, mazai pamwe nebhinzi kuitira kuti zvisaore pasina azvitenga. Mumwe anga achitengesa magaka, VaTinotenda Ndou, vaudza Studio 7 kuti havaoni pane dambudziko pakutengesa kwavo sezvo vanhu vanenge vari vashoma panzvimbo yavanenge vachitengesera. VaNdou vatiwo kunyange hazvo vachinzwa kutya nebasa ravari kuita panguva ino yechirwere cheCovid-19, vati hapana zvekuita sezvo vachirarama nekutengesa zvinhu mumigwagwa. Asi vatiwo vari kutora matanho akasiyana siyana mukuedza kudzivirira kupararira kwechirwere cheCovid-19 ichi pavanenge vachitengesa kusanganisira kusabatana maoko nevatengi uye kugara vachishandisa mushonga wekuchenesa maoko avo nguva dzose. Asi VaNdou vabvuma kuti vanogona kubatirira chirwere ichi pamari yavanopihwa nevatengi sezvo vachingotengesa zvirimwa zvavo nemari yemusvo, uye vasina kupfeka magirovhosi. Mumwe anga achitengesera kunze kweguta reGweru audza Studio7 kuti kunyange achiziva kuti kutengesa uku kunomuisa panjodzi, ati ari kuenderera mberi nebasa rake kuti awane cheuviri. Studio7 yaongorora ikaona kuti mapurisa nemasoja ari kutenderera mumaguta pamwe nekuongorora vanofamba pakupinda nekubuda mumaguta asi mushure mekubuda mumaguta hakuna vari kuongorora. Mutauriri wemapurisa, VaPaul Nyathi, vaudza Studio7 parunhare kuti mapurisa achange achiongorora kuti kune vatengesi vari mumugwagwa here. VaNyathi vati zvakakosha kuti vanhu vatevedzera zvakatarwa kuti nyika ikwanise kurwisana nechirwere cheCoronavirus ichi. Asi masangano anomiririra vatengesi vemumugwagwa anoti kuvharwa kwenyika kwakaisa nhengo dzawo parumananzombe sezvo dzisina dzimwe nzira dzekuwana zvekuzviraramisa. Zimbabwe yakavharwa nemutungamiriri wenyika mwedzi wapera kwemazuva makumi maviri nerimwe senzira kudzivirira chirwere cheCovid-19 icho chasiya vanhu vanodarika mabhiriyoni mana vachigara mudzimba pasi rose. No media source currently available ",Vanotengesa Mumigwagwa Voramba Vachiita Basa Ravo Vasina Kuzvidzivirira
"Nyanzvi munyaya dzematongerwo enyika dzinoti dziri kushushikana zvikuru nehuwandu hwevanhu vari kusungwa nehurumende vachipomerwa mhosva yekuda kupidigura hurumende yaVaEmmerson Mnangagwa. Vasungwa mukati mumwedzi mishoma yapfuura yaNdira, Kukadzi naKurume gore rino vachipomerwa mhosva iyi vanosanganisira mumiriri weHarare West muparamende, Muzvare Joana Mamombe; Pastor Evan Mawarire; munyori mukuru weZimbabwe Congress of Trade Unions, ZCTU, Va Japhet Moyo; mutungamiri weZCTU, VaPeter Mutasa; sachigaro we Crisis in Zimbabwe Coalition, VaRashid Mahiya, nevamwe. Muzvare Mamombe vari kutarisirwa kumiswa mudare neMuvhuro zvichitevera kusungwa kwavakaitwa nemusi weMugovera, vari pamusangano wekomiti yeparamende kuNyanga. Muzvare Mamombe vanonzi vakasungirwa mashoko avakataura pakuratidzira kwakatanga musi Ndira 14 uko kwainge kwakurudzirwa neZCTU. Kuratidzira kwemazuva matatu uku kwakasiya vanhu gumi nevanomwe vafa mushure mekupfurwa nemabara epfuti. Sangano reZimbabwe Association of Doctors for Human Rights rinoti vanhu vanodarika makumi manomwe vakarapwa maronda akakonzerwa nemabara epfuti. Vachitaura nenhepfenyuro yeFrance vari kumusangano weAfrican Union kuAddis Ababa kuEthiopia, VaMnangagwa vakati hapana humbowo hunoratidza kuti mauto akakonzeresa kufa kwevanhu kana kubatwa chibharo kwaitaurwa nevamwe vanhukadzi vaiti vakabatwa chibharo nemauto munguva yemhirizhonga. Nyanzvi munyaya dzematongerwo enyika pamwe nekurwira kodzero dzevanhu, Va Promise Sande, vanoti hurumende yaVa Mnangagwa iri kuratidza kuti haina mutsauko nehurumende yevaimbove mutungamiri wenyika, VaRobert Mugabe. Studio7 haina kukwanisa kunzwa divi rehurumende panyaya iyi sezvo nhare mbozha yemunyori mubazi rekuburitsa mashoko, VaNick Mangwana, yanga isingabatiki. VaSande vanoti zvakakosha kuti Zimbabwe iremekedze kodzero dzevanhu vanoipikisa kwete kwevatora sevapari vemhosva. VaSande vanoti mhosva dziri kupomerwa vanhu ava hadzisi mhosva dzinonzi munhu ari kuda kupidigura hurumende. No media source currently available ",Nyanzvi Dzoshora Zviri Kuitwa neHurumende yaVaMnangagwa
"Vanoongorora zvematongerwo enyika nemapato anopikisa vanoti 2021 igore range rakaoma zvikuru sezvo vanhu vakaramba vachimbunyikidzwa, pamwe nekutyorerwa kodzero dzavo pasina matanho akatorwa munyika inozviti ine hutongi hwejekerere. Mutevedzeri wemutauririri webato guru rinopikisa, VaGift Ostallos Siziba, vanoti gore rese, hurumende yeZanu PF yaishandisa denda reCovid-19 kurambidza vanhu kuita misangano, kuratidzira kana kurambidza vanhu kutaura zvavanoda. Vanoti vatungamiriri vebato ravo vakaratidzira kana kutaura pfungwa dzavo pane zvaiitika munyika, vakasungwa uye vamwe vavo vakaita senhengo yeNational Executive yechikamu chevechidki mubato ravo, VaMakomborero Haruzivishe, vari mujeri. Asi VaSiziba vati chikuru chakanyanya kuvatsamwisa inyaya yekurwiswa kwemutungamiriri webato ravo, VaNelson Chamisa, apo vakatanga kupinda mumaruwa vachisangana nevatsigiri vavo. Mutauriri weMDC-T, VaWitness Dube, vatiwo havana kufara kuti Covid-19 yakashandiswa kuvarambidza kuita misangano asi bato reZanu PF raibvumidzwa kuita misangano yaro. Dzimwe nyika dzakaita seAmerica idzo dzakatemera vamwe vakuru vakuru muZanu PF nehurumende zvirango zvehupfumi dzakarega zvirango izvi zviripo dzichiti kodzero dzevanhu dzichiri kutyorwa munyika uye bumbiro remitemo yenyika harisati razadzikiswa. Vanoongorora zvematongerwo enyika vachidzidzisa paAfrica University, Dr Wellington Gadzikwa, vaudza Studio 7 kuti veruzhinji vakafara chose pakapinda mutungamiiri wenyika, VaEmmerson Mnangagwa, muna 2017 nekuti vakavimbisa kugadzirisa zvese zvainetsa panguva yevaimbove mutungamiriri wenyika, mushakabvu Robert Mugabe, izvo zvakakonzeresa kuti pave nezvirango zvehupfumi. Vamwe vanoongorora zvematongerwo enyika vakazvimirira, VaSydicks Muradzikwa, vanotiwo ichokwadi kuti zvinhu zvange zvisina kumira zvakanaka munyika muna 2021 sezvo mapurisa nemauto achiri kushandiswa kudzvinyirira vanhu. Dr Gadzikwa naVaMuradzikwa vanotiwo Zimbabwe inofanira kugadzirisa hukama hwayo nedzimwe nyika. Asi mutauriri weZanu PF, VaChristopher Mutsvangwa, vanoti izvi zviri kutoitika vachiti kukokwa kwaVaMnangagwa kuGlassgow kumusangano wekushanduka kwemamiriro ekunze muna Gumiguru ndicho chinhu chikuru chakaitika panyaya iyi. Vanotiwo kunyange hazvo paine zvirango zvakatemerwa Zimbabwe, hurumende yebato ravo iri kukwezva vekunze vakawanda kuzosima mari dzavo munyika. Asi vanoongorora zvematongerwo enyika vanoti zvinhu zvinogona kugadzikana munyika hupfumi hukasimuka kana bato riri kutonga reZanu PF rikataurirana nekushanda pamwe nechete nebato guru rinopikisa munyika reMDC Alliance inotungamirirwa naVaNelson Chamisa. VaMutsvangwa vanoti Zanu PF yakazvipira kutaurirana neMDC Alliance pasi pegungano rePolitical Actors Dialogue vachiti chakakosha kuti mapato ese aite zvinoita kuti vanhu vagute nekugara zvakanaka. Asi VaSiziba vanotiwo MDC Alliance yakazvipira kutaurirana neZanu PF asi kwete pasi pePOLAD vachiti vanoda muyananisi asina divi raakarerekera. Vanoongorora zvematongerwo enyika vachidzisa paGreat Zimbabwe, VaJoel Mukusha, vanoti kushanda pamwe kweZanu PF ne MDC Alliance kunokwanisika chete kana pakasaita kupindira kwevachena kubva kunyika dzakaita seAmerica. VaMuradzikwa vanoti hukama wagonzo nachin’ai zviri kuitwa neZanu PF neMDC Alliance hawuna kunakira nyika. Vanoti kushanda pamwe chete kwemapato makuru aya kunoita kuti zvinhu zvigadzikane sezvakaitika panguva yehurumende yemubatanidzwa muna 2009 kusvika muna 2013.",Vanoita Zvematongerwo eNyika Vozeya Zvipingaidzo Zvaiva Muna 2021
"Vatungamiri venyika dzemuAfrica vakapeta musangano wavo muJohannesburg South Africa neMuvhuro vachiti vari kufara zvikuru nematanho avatora mukuyedza kugadzirisa matambudziko akasangana nenyika dzemuAfrica. Musangano uyu wange urikuitwa pasi pedingindira rakanangana nenyaya dzekudzivirira kutyorwa kwekodzero dzemadzimai uye hupfumi hweAfrica kana kuti ""Year Of Women Empowerment And Development Towards Africa’s Agenda 2063"". Asi nyaya yemutungamiri weSudan VaOmar al Bashir ndiyo yakazonyanya kukonzera mutauro. Dare reInternational Criminal Court raida kuti vasungwe neSouth Africa nemhosva dzavari kupomerwa dzekuponda vanhu mudunhu reDafur. Mutungamiri wenyika VaRobert Mugabe vanova sachigaro weAU vakati nyika dzemu Africa dzinofanira kubuda muICC. Asi sangano reAmnesty International rashora zvikuru South Africa richiti yaifanira kusunga VaBashir kuti vapindure nyaya dzavo pamberi pedare. VaMugabe nasachigaro weAU Commission Amai Nkosazana Dlamini Zuma vakatiwo AU yazvipira kumisa nyaya yekuroodzwa kwevanasikana vasati vasvika zera. Munyarikani panyaya yekupedza matambudziko ekuroorwa kwevanasikana vasati vabva zera kana kuti Goodwill Ambassador To End Child Marriage muAU, Amai Nyaradzai Gumbonzvanda vanoti varikufadzwa zvikuru nechitsidzo chevatungamiri ichi. No media source currently available Zvichakadaro, bato guru rinopikisa reMovement For Democratic Change rinoti veAU neSADC vanofanira kupindira kubatsira Zimbabwe nekuti zvinhu zvaita manyama amire nerongo munyaya dzezvehupfumi uye chikafu. Hurumende kuburikidza nemutevedzeri wemutungamiri wenyika VaEmmerson Mnangagwa inoti iri kutsvaga mari inosvika mamiriyoni mazana matatu kuti itenge chikafu. MDC inoti izvi zvakonzerwa nechirongwa chehurumende chekutora minda pasina hurongwa hwakajeka hwekuti yodii. Bato iri rinoti vanhu vanosvika mamiriyoni manomwe vakatarisana nenzara inotyisa ukuwo hurumende haina mari. Mutauriri weMDC-T VaObert Gutu vanoti zviri pachena kuti hurumende yapererwa nemazano pakupedza matambudziko akasangana nenyika. No media source currently available Asi nhengo yePolitburo VaMunyaradzi Paul Mangwana vanoti veMDC-T vanoti hurumende yeZanu-PF ine nhoroondo yekugadzirisa zvinonetsa. No media source currently available    ",Musangano weAfrican Union Wopera Uchitsidza Kumisa Kuroodzwa kweVanasikana Vasati Vabva Zera
"Vamwe vemabhizinisi nemakambani pamwe nezvimwe zvikoro zvepamusoro vanoti zvirango zvehupfumi zvakatemerwa nyika zviri kuvatadzisa kuita mabasa avo zvakanaka. Asi vamwe vanopikisa vanoti huwori uye kusajeka kwegwara rezvehupfumi munyika ndiko kwakonzera kuti nyika iite seyakageza negoka munyama. Mamwe mabhanga emunyika akapinda munyatwa neAmerica akazochenurwa anosanganisirawo CBZ ne ZB Bank. VaMasiyiwa Chatekunye avo vaishanda sechipangamazano kuLiberia vanoti vakambotorerwa mari yavo kwemwedzi mitanhatu vachinzi vaishandisa banga reCommercial Bank of Zimbabwe-CBZ-iro raisabvumirwa kufambisa mari dzinobva kunyika yeAmerica. VaChatekunye vanoti ivo havaite zvematongerwo enyika. Gurukota rinoona nezvemari, Muzvinafundo Mthuli Ncube vanoti kuiswa kwemamwe mabhanga pazvirango achipomerwa mhosva yekutyora mitemo yeAmerica pakudyidzana nemakambani nevanhu vakatemerwa zvirango kuri kukonzera kuti Zimbabwe itadze kukwereta mari yekuvamba mabhizimisi kunze zvinozopa kuti itsvage mari ine mutero wakakura kune vamwe vashoma vachiri kuda kudyidzana nayo. Gore rino mushure mekuferefeta kwemakore mabhanga anoti Infrastructure Development Bank of Zimbabwe ne Agricultural Development Bank of Zimbabwe, bazi rezvehupfumi muAmerica re Treasury Department's Office of Foreign Assets Control rakachenura mabhanga aya zvinonzi neZimbabwe zvave kupa kuti aite basa akasungunuka. Asi kunyangwe pakabviswa mabhanga aya pane makambani ange atemerwa zvirango, America yakabva yatemerawo zvirango kambani inodyidzana zvakanyanya nehurumende yeZimbabwe asi ichipomerwa mhosva yekuita zvehuori zvavhiringidza hupfumi hwenyika yeSakunda Holdings pamwe nemuridzi wavo VaKudakwashe Tagwirei. No media source currently available Mutevedzeri wemutungamiri weZimbabwe National Chamber of Commerce VaGodwin Muoni vakaudza bepanhau reChronicle kuti nyaya yezvirango iri kupa kuti kukwezva vekunze vanoda kutanga mabhizimisi kunetse sezvo vachiti zvirango zvinopa kuti vamwe vafunge kuti kutannga mabhizimisi munyika kuzvisikira moto muziso. Asi America inoti chiri kupa kuti Zimbabwe itadze kukwereteswa mari kunze handi zvirango asi nyaya yekusadzora zvikwereti. Kunyangwe nyika dzeEuropean Union kana America dziri kubvisa zvimwe zvirango kumamwe makambani, kambani yeZimbabwe Defense Industries haisati yabviswa ichipomerwa mhosva yekutenga zvombo zvinoshandiswa nemauto nemapurisa kutyora kodzero dzevanhu. Makambani akatemerwawo zvirango neAmerica anosanganisirawo eZanu-PF akaita seJongwe Printing and Publishing Company, ZIDCO, M And S Syndicate nemamwe. Kunze kwemakambani aya vamwe muzvikoro zvepamusoro soro vanoti vari kuvhiringidzirwao mabasa nezvirango izvi sematauriro emhudzidzisi paChinhoyi University of Technology-CUT Muzvinafundo Anderson Maminime. Asi vamwe vanoti nyaya yehuori ndiyo yapa kuti Zimbabwe iomerwe nezvinhu vachipa muenzaniso zvirango zvainge zvakatemerwa Rhodesia neUnited Nations izvo vakawanda vanoti zvainge zvakaomarara kudarika zviripo ikozvino. Rhodesia muna 1966, iri pasi pevaive mutungamiri wehurumende VaIan Douglas Smith ndiyo nyika pasi rose yakatanga kutemerwa zvirango neUnited Nations. Muna 1966, vaive mutungamiri wenyika yeBritain VaHarold Wilson vakapika kumusangano weCommonwealth kuNigeria kuti hurumende yaVaSmith yaizodonha mukati memavhiki kwete mwedzi. Asi izvi hazvina kuitika nekuti Rhodesia yakatsvaga nzira dzekuvandudza maindustry ayo kuti ikwanise kurarama. Vanokokera mabasa musangano reCitizens Manifesto VaBrigs Bomba vanoti Rhodesia yakakwanisawo kugadzira zvimwe zvinhu kuti ipunyuke mukanwa mamupere. Mashoko aya atsinhirwawo nenyanzvi munyaya dzezvehupfumi vachishanda neLabour and Economic Development Research Institute of Zimbabwe Dr Prosper Chitambara vanoti chakakosha ndechekuti kunyange paine zvirango panofanirwa kunge paine hurongwa kana kuti ma policies anovandudza hupfumi mukati mezvirango. VaChitambara vanoti Zimbabwe inogona kushandisa hukama hwayo neChina kukunda zvirango sezvo China iyine mazakwatira emari yayakaisa parutivi kana kuti ma reserves Muna 2003, vaive mutungamiri wenyika yeAmerica VaGeorge Bush vakatemera vamwe vatungamiri venyika yeZimbabwe zvirango nenyaya yekutyora kodzero dzevanhu. Asi vakuru vehurumende vanoti izvi zvakaitwa nekuti vainge vatora minda kubva kuvachena kuendesa kuvatema. America ine nyika dzakawanda dzayakatemera zvirango dzinosanganisira North Korea, Cuba, Iran nedzimwe. Zimbabwe yakatemerwawo zvirango nenyika dzinodyidzana neAmerica dzinosanganisa Canada, New Zealand nedziri mugungano reEU. Pazvirango zveEU, pasara kambani yeZimbabwe Defense Industries chete nevamwe vakuru muhurumende vashoma.","Vamwe Vemabhizimusi, Zvikoro zvePamusoro, Voti Zvirango Zviri Kuvakanganisa"
"Mutungamiriri wenyika, VaEmmerson Mnangawa, muhurukuro yavakaita nenhepfenyuro yeZBC nebepanhau reHerald ichaburitswa pazuva rekuwana kuzvitonga kuzere nemusi weChina vakakuridzira vanhu kuti vakurukure vakasungunuka zvakaitika munguva yeGukurahundi. Izvi zvakaitika pamakore ari pakati pa1983 na 1987 apo mauto eFifth Brigade anonzi akaponda vanhu vanodarika zviuru nakumi maviri kuMatabeleland neMidlands. Asi mutauriri wemutungamiri wenyika, VaGeorge Charamba, vakaudza bepanhau reStandard kuti iyi yainge iri hondo kuchifa vanhu mativi ose. Hurumende inoti yairwisa vainge vapanduka vari kudivi reZAPU. Asi vanorwira kodzero dzevanhu vanoti pakazongourayiwa vamwe vasina mhaka. VaMnangagwa vanoti hurukuro yavakaita nemasangano ari pasi pesangano reBulawayo Collective yakazarura maziso avo pazvinhu zvizhinji zvinonetsa vanhu vemumatunhu eMatabeleland. Vanorwira kodzero dzevanhu uye vari mukuru weHuman Rights Watch kuchamhembe kweAfrica, VaDewa Mavhinga vanoti hurukuro dzakanaka chose asi vanhu vanofanira kuziva zvakawanikwa muongororo yeChihambabwe Commission kuti vanhu vagoziva pekutangira. No media source currently available Tabatavo vaimbove sineta weZanu-PF, VaBelieve Gaule, avo vaudza Studio 7 kuti vanhu vanofanira kutaura nezvenyaya iyi sezvo vazopihwa mukana nehurumende. VaGaule vati vanhu vanofanira kutaura nehama dzavo kunzvimbo dzakawirwa nedambudziko iri kuti vataure chokwadi kuti zvinhu zvigadziriswe uye kumisa vanhu varikushandisa Gukurahundi mukutsvaka rutsigiro munezve matongerwo enyika. No media source currently available ",VaMnangagwa Vanokurudzira Nhaurirano DzeGukurahundi
"Dare reHouse of Assembly neChipiri rakavhota richitambira chikwereti cheReserve Bank of Zimbabwe Debt Assumption Bill kuti chive chehurumende. Izvi zvave kureva kuti hurumende ndiyo inenge yobhadhara zvikwereti zveRBZ zvinopfuura bhiriyoni imwe chete yemadhora. Nhengo yedare reparamende yeMDC-T, VaEddie Cross, vanoti bato ravo riri kuronga kuenda kudare repamusoro soro reConstitutinal Court richinopikisa kupasiswa kwebhiri rekuti hurumende itore chikwereti cheRBZ icho chakaitwa panguva iyo VaGideon Gono vaiva gavhuna webhanga iri. Mashoko aya atsinhirawo nevanokokera mabasa eMDC-T muparamende, VaInnocent Gonese, avo vanoti vanhu vose vakapihwa zvikwereti neRBZ havaifanirwa kuvhota muparamende padanho iri. Gweta uye vari nhengo yeMDC inotungamirwa naVaWelshman Ncube, VaDavid Coltart, vanotiwo pamitemo zvikuru yenyika dzaive pasi pehutongo weBritain kana kuti Commonwealth Countries, nhengo dzedare reparamende hadzitarisirwe kuti dzivhotere bhiri kana dziri idzo dzakawana chouviri pazviri. Asi gweta uye vari nhengo yeZanu-PF, VaJonathan Samkange, vatiwo havaone MDC-T ichibudirira panyaya iyi nokuti paramende ndiyo inodzika mitemo. Muzvinafundo munyaya dzemitemo, uye vachitungamira bato rinopikisa reNational Constitutional Assembly, VaLovemore Madhuku, vanotiwo zvinonetsa kuona MDC-T ichibudirira. Asi nyanzvi munyaya dzezvehupfumi, VaChris Mugaga, vanoti havaone chakaipa panyaya yehurumende yekutora chikwereti ichi. Sachigaro wesangano reZimbabwe Coalition on Debt and Development, VaJoy Mabenge, vanoti sangano ravo harisi kufara zvachose nemabatirwo enyaya iyi nehurumende nebato reZanu-PF. Dzimwe nyanzvi munyaya dzehupfumi dzinoti sezvo paine vanhu vanozivikanwa kuti ndivo vakapihwa zvikwereti neRBZ, paramende yaifanirwa kutanga yaona kuti zvinhu zvose izvi zvatorwa zvotengeswa, kuitira kuti pasave nemunhu anoregererwa chikwereti iye achishandisa midziyo yaasiri kuda kubhadharira mari. Hurumende pachayo ine chikwereti chinosvika mabhiriyoni gumi emadhora yairi kutadza kubhadhara kumabhanga nehurumende dzekunze. No media source currently available   ",MDC Yoronga Kuendesa Paramende kuConCourt neNyaya yeChikwereti cheRBZ
"Mamwe mapato ezvematongerwo enyika anoti haana kushamisika nekutarwa kwakaitwa zuva ra 30 Chikunguru 2018 sezuva richaitwa sarudzo dzose dzemunyika, achiti akagara achitevera mumbiro remitemo, iro rinoti sarudzo dzinofanirwa kuitwa pakati pemusi wa 21 Chikunguru na 22 Nyamavhuvhu 2018. Asi mapato aya anotiwo VaMnangagwa vaifanirwa kuzozivisa nezvezuva resarudzo zvose zvinofanirwa kugadziriswa mumutemo wesarudzo zvagadziriswa, uye Zimbabwe Electoral Commission, ZEC, yatanga yaburitsa gwaro revavhoti. Vachizivisa nezvezuva resarudzo iri, VaMnangagwa vatiwo izvi zvave kureva kuti mapato achapinda musarudzo asununguka kuchitsvaga rutsigiro sezvo nguva yekutsvaga rutsigiro yaparurwa. Munyori mukuru mubato rePeople's Democratic arty inotungamirirwa naVaTendai Biti, VaSettlement Chikwinya, vanoti bato ravo rakagara rakanongedzwa kwekuenda nebumbiro remitemo yenyika, iro rinoti sarudzo dzinofanirwa kuitwa pakati pa 21 Chikunguru na22 Nyamavhuvhu gore rino. Asi VaChikwinya vanotiwo nyaya yekuti ZEC izivise kuchadhindirwa magwaro ekuvhotesa ndeimwe yenyaya dzinofanirwa kutanga dzagadziriswa sarudzo dzisati dzaitwa. Mutevedzeri wemutungamiri weMDC-T inotungamirirwa naMuzvare Thokozani Khupe, VaObert Gutu, vanoti kunyange hazvo vari kutambira kutarwa kwezuva resarudzo, vanoona sekunge VaMnangagwa vakamhanya zvishoma nekuti vaifanirwa kuzozivisa zuva iri mushure mekunge gwaro revavhoti raburitswa neZEC. No media source currently available ",Mamwe Mapato Anoti Akagadzirira Kare Sarudzo dzeGore Rino
"Vachitaura nevatori venhau kumba kwavo kuBorrowdale muHarare kunozivikanwa nekuti Blue Roof nezuro, vaimbova mutungamiri wenyika VaRobert Mugabe vakati havasi kuzovhotera mutungamiri wenyika VaEmmerson Mnangagwa vari kutungamira Zanu PF parizvino. Vachipindura padandemutande ravo reFacebook, mutungamiri wenyika VaEmmerson Mnangagwa vati zvave pachena kuti VaChamisa vaita chibvumirano naVaMugabe. Vati vanod shanduko vanofanira kuvhavhotera. Asi vachitaura kuMiekles Hotel nezuro VaChamisa vakati VaMugabe vakasunngunuka kuvhotera wavanoda uye ivo nemudzimai wavo Amai Grace Mugabe havasi kuzopihwa zvinzvimbo muhurumende yavo. Vati VaMnangagwa nevamwe vakuru-vakuru vari kuvashungurudza vakati havazofe vakavhotera vanhu vakadai. Pavakabvunzwa nevatori venhau kuti vachavhotera ani musarudzo dzamangwana, VaMugabe vakati havaone Amai Thokozani Khupe na Amai Joyce Mujuru vaine zvakawanda zvavanokwanisa kuita vachiti angosara chete pavanhu makumi maviri nevaviri vari kukwikwiodza ndiVaChamisa. Zvichakadai, imwe nyanzvi munyaya dzezvematongerwo enyika vachishanda vakazvimirira, VaVivid Gwede, vati mashoko aVaMugabe anoratidza mafungiro ane veruzhinji munyika vachiti hapana chakaipa kuti VaMugabe vavhotere vaChamisa pasarudzo. Pavabvunzwa nyaya yekunzi ndivo vaipa VaChamisa mari yekutsvaga rutsigiro pamberi pesarudzo, VaMugabe vatio mashoko aya haasi echokwadi vachiti havasati vambosangana naVaChamisa vachiti mutungamiri weMDC wavakapedzisira kusangana naye ndimushakabvu VaMorgan Tsvangirai. Vaenderea mberi vachiti hurumende yavo yakanga isingabirire sarudzo vakati pavakangokundwa chete ndemuna 2008 pakahwinha VaTsvangirai sarudzo yekutanga yemutungamiri wenyika asi vasina kuwana mavhoti aikodzera kuti vavatorere matomhu. VaMugabe vakurudzira anenge akunda musarudzo kuti aone kuti panyorwa bumbiro idzva remitemo rinokoshesa zvido zveveruzhinji. Vatiwo vari kushushikana nekupambwa kwaVaItai Dzamara kunyange hazvo vachiti vakanga vasingamuzive. VaDzamara vakapambwa vachigerwa kuGlen View muno muHarare muna 2016 uye vaizikanwa zvikuru nenyaya yekuratidzira kwavaiita vachida kuti VaMugabe vasiye basa vachivapomera mhosva yekuondonga hupfumi hwenyika pamwe nekutyora kodzero dzevanhu. Kubva pakapambwa VaDzamara hapana anoziva kuti varipi kusvika parizvino. VaMugabe vakasiya basa muna Mbudzi wegore rapera mushure mekupindira kwakaita mauto munyaya dzezvematongerwo enyika. Kunyange hazvo VaMugabe vachiramba vakatsika madziro vachiti vakabviswa pachigaro zvisiri pamutemo, matare akatura mutongo wekuti kubviswa kwavakaitwa pachigaro kuri pamutemo sezvo ivo mbune vakazonyora tsamba kumutauriri wedare reparamende vachiti vainge vosiya basa. No media source currently available Zvichakadaro, munyori wezvemutemo muZanu-PF vari nhengo yePolitiburo VaMunyaradzi Paul Mangwana vanoti VaMugabe vave kungotaurawo semunhu mukuru. No media source currently available  Sachigaro weMDC-T inotungamirwa naVaNelson Chamisa VaMorgan Komichi vanoti VaMugabe vane kodzero yekuvhotera wavanoda. No media source currently available ",VaMugabe Vokatyamadza Vakawanda neKuramba Kutsigira VaMnangagwa
"Bhodhi idzva reZimbabwe Broadcasting Corporation nhasi raudza paramende kuti hurumende nemakambani ayo ndivo vari kukonzera dambudziko rekushaikwa kwemari kumbani iyi sezvo vasingabhadhari basa ravanoitirwa sezvinosungirwa kuitwa. Vachipa humbowo maererano nezviri kuitwa nebhodhi ravo kugadzirisa matambudziko akatarisana neZBC pamwe nematanho ava rikutora kuagadzirisa, sachigaro webhodhi iri Dr John Tayi vati zvikamu makumi masere kubva muzana zvemabasa ekambani yavo zvinobva kuhurumende nemakambani ayo nekudaro kusabhadhara kwainoita ndiko kwopa kuti kambani iyi itatarike. Vati kuti zvinhu zvifambe, hurumende inofanira kubhadhara basa rese rinenge raitwa. Vatiwo marezenesi haana mari ine musoro yaari kuunza mukambani iyi sezvo mari inobhadharwa iri shomanana uye yakapedzesera kukwidzwa makore gumi apfuura. Semuenzaniso vati mabhisimisi anobhadhara zana remadhora pagore vanhuwo zvavo vachibhadhara makumi matatu emadhora chete Dr Tayi vati nyaya yekuenda kwemagetsi yave kuita kuti vanhu nemakambani vatadze kushambadza nenhepfunyuro dzeZBC izvo zviri kuita kuti kambani iyi irasikirwe nemari yakawanda. Vatiwo chimiro cheZBC chakasviba nekuda kwenyaya dzezvikwereti, huwori nezvimwe zvekuti vatove mushishi rekuzvigadzirisa. Vaenderera mberi vachiti zvinhu zvinogona kutonyanya kuipira ZBC nekuti kuvhurwa kwemaisai kunoreva kuti pachave nemakwikwi kubva kune makambani achapihwa marezenisi neBroadcasting Authority of Zimbabwe. Asi kunyange hazvo vataura zvichemo nezvari kuita, nhengo dzekomiti yezvekuburitswa kwemashoko dzati bhodhi iri rinofanira kuchinja maitirwo ebasa kuZBC. Imwe nhengo yekomiti iyi, VaSimbaneuta Mudarikwa, veZanu PF vati havaone chikonzero chekuti vashambadze neZBC nekuti vashandi vacho kusanganisira vatapi venhau havagone kuita basa zvine hunyanzvi. VaSettlement Chikwinya veMDC vatiwo zvinosvibisa chimiro cheZBC inyaya yakaita sekuti vamwe vatapi venhau vayo kusanganisira vamwe vakuru vakuru vanomboita zvematongerwo enyika zvakaita sekupinda musarudzo dzemumapato vodzoka kubasa kana vachinge vakundwa. Asi Dr Tayi vati havawone chakaipa pane izvi sezvo mutemo wenyika uchibvumidza vanhu kupinda musarudzo. Mukuru wesangano reMedia Institute for Southern Africa, VaTabani Moyo vaudza Studio 7 kuti havabvumirane nenyaya yekuti vatori venhau vanopinda musarudzo vachidzoka zvakare kumabasa avo kana vakundwa. Vatiwo chimwe chavanoda kuona bhodhi idzva richiita kurumura ZBC kubva kubazi rezvekuritswa kwemashoko. Nhengo dzekomiti iyi dzange dzichidawo kuziva kuti bhodhi iri richaita sei kupedza kupindira kwebazi rekuburitswa kwemshoko kukambani ZBC uko kunonzi kunoitika zvakanyaya. Dr Tayi vati bhodhi ravo richadyidzana nebazi ravo asi vakati havasi kuzobvuma kuitiswa zvinhu zviri kunze kwemutemo. Sachigaro vekomiti iyi, VaPrince Dubeko Sibanda vaudza Dr Tayi nechikwata chavo kuti vakazvipira kubatsira ZBC kupedza matamabudziko ayo. VaSibanda vatiwo vanoda kuona bhodhi reZBC iri richigadzirisa ZBC kuti iite zvido zveveruzhinji nekutevedza bumbiro remutemo wenyika iro rinoti kambani iyi inofanira kushanda isina divi rayaka rerekera. Mubhajeti yegore rino hurumende yakaisa parutivi mari inodarika mamiriyoni matanhatu emadhora ekutsigira ZBC. Gurukota rezvemari, VaMthuli Ncube vanoti mapazi nemakambani ehurumende anofanira kubhadhara basa raanenge aiitirwa neZBC kuti kambani iyi ikwanise kuita basa rayo nemazvo. No media source currently available  ",ZBC Inoti Kusabhadhara Zvikwereti kweHurumende Kwokanganisa Basa Rayo
"Vana chiremba vari kuramwa mabasa varatidzira pachipatara cheParirenyatwa muHarare vachiti kunyange hurumende ikaramba ichivatsityidzira, havasi kuzodzekera kumabasa kana zvichemo zvavo zvisati zvagadziriswa. Rutendo Mawere anotipa nyaya inotevera. Vana chiremba vanoti vari kushushikana zvakanyanya nekushaya hany’a kwehurumende mukugadzirisa matambudziko ari munyaya dzehutano. Mumwe chiremba, Dr Prince Butau, vati mukushanda kwavo havana zvekushandisa zvinovadzivirira zvekuti vamwe vana chiremba vari kutoshandisa makondomu semagirovhosi ekupfeka mumaoko, sezvo magirovhosi asiri kuwanikwa. Mumwe chiremba, Dr Rejoice Kututwa, vaudza Studio 7 kuti hazvivabatsiri kuti vamanikidzwe kudzokera kubasa vasina zvekushandisa zvakakwana zvinosanganisira mishonga. Dr Kututwa vatiwo vanodawo kurarama nekudaro havangatarisirwi kuenda kumabasa vasina cheuviri chavanowana. Mumwe chiremba asina kuda kudomwa nezita atiwo zvavari kushandisa muzvipatara hazvikurudzirwi asi kuti vanenge vachingoitirawo kubatsira varwere. Chiremba uyu atiwo sezvo zvinhu zvave kungotengeswa nemadhora ekuAmerica, vanodawo kuti vabhadharwe nemadhora aya kuitira kuti vakwanise kurarama. Mutungamiri weZimbabwe Hospital Doctor’s Association, Dr Elias Muzoremba, vanoti hapana chati chanyatsobuda pahurukuro dzavo nehurumende vachiti vakangovimbiswa kuti pane mishonga yatsvakwa asi haisati yasvika kuzvipatara. Vatiwo nyaya yemararamiro avana chiremba mushure mekukwira kwemitengo yezvinhu haisi kutaurwa nezvayo nehurumende. Munyori musangano raana chiremba iri, Dr Mthabisi Anele Bhebhe, vatiwo zviri kuitwa nehurumende zvekuvatyityidzira hapana zvazvinobatsira, uye hazvivavhundutsi. Kuramwa mabasa kwavana chiremba kwava nemasvondo maviri, Gurukota rezveutano, VaObediah Moyo, vaakaudza vatori venhau nezuro kuti vana chiremba vanofanirwa kudzokera kumabasa matambudziko avo ogadziriswa vachishanda. VaOMoyo vakaudzawo makurukota ehurumende kutanga kwesvondo rino kuti vana chiremba vazhinji vari pamabasa. Asi ongororo yaitwa neStudio7 inoratidza kuti vana chiremba vakawanda havasi pamabasa, uye vanhu vari kudzoserwa kudzimba vachinzi muzvipatara zvehurumende hamuna vana chiremba. No media source currently available  ","Vana Chiremba Vanoti Kunyange Vakatyityidzirwa, Havadzokeri Kunoita Basa Ravo"
