text,title
"KWAKHONA! Umdlali kamabonakude uMona Monyane nowakwakhe okwangumdlali odumileyo uKhulu Skenjana baphinde bangabazali. 
UMonyane, owaziwa njengoGqr. Nthabeleng kwiMuvhango ubhengeze kwikhasi lakhe leTwitter kwiiyure ezidlulileyo ukuba intombi yakhe yesibini igaleleke ngenjikalanga yayizolo. 
 Lo mdlali, okwadlale nakumboniso bhanya-bhanya wegqala lomzabalazo uSolomon Mahlangu uKalushi, kudala ebala iiveki zokugaleleka kwentombi yakhe yesibini uAmani – Amaza WamaZulu, oza emva kwentombi yakhe ayifumene ebutsheni bonyaka ophelileyo uAhadi. 
UMona uthi intombi yakhe igaleleke ngo-18: 52pm ngenjikalanga yayizolo (16 November 2017). Le nzwakazi ikhethe ukubelekela ekhayeni nanjengoko yayenze njalo nakuqala. 
 Sithi Halala kubo!",Umdlali weMuvhango uphinde walizwa ngosana!
"Umbutho othwaliswe uxanduva lokuhlangula abakhwetha iCommunity Development Foundation of South Africa (CODEFSA) ithi umntu ongunobangela wokubhubha komkhwetha makagwetywe iminyaka engamashumi amabini (20).  
Lo mbutho uthethe oku emva kokuba kuthe kwagwetywa iminyaka emihlanu amadoda amathandathu aseMount Ayliff emva kokulahlwa zizityholo zokubulala umkhwetha uLungile Nqwaba ngonyaka ka2014. La madoda abanjwe avalelwa ngoDisemba ngonyaka ka2014 laza ityala labo lagqithela kwinkundla yenqila yaseMount Frere ngenxa yobuzaza bezityholo.La ngingqi iphakathi kwendawo ezinengxaki ephambili yokubhubha kwabakhwetha kweli leMpuma Koloni, kwaye urhulumente weli ukwinzame zokulwa nale ngxaki. 
Lo mbutho uthi ukumiswa kweli tyala izihlandlo eziliqela kubangele uxinzelelo olumandla kumzali weli xhoba onguLungile Nqwaba. Umlawuli weCODEFSA uNkululeko Nxesi uthi, nangona besamnkela esi sigwebo senkundla kodwa banqwenela isigwebo esiqatha.  
“Singumbutho weCODEFSA besinqwenela ukuba la madoda agwetywe iminyaka engamashumi amabini entolongweni ngenxa yokubhubha kwalo mkhwetha,” uthethe watsho uNxesi. 
 Lo mbutho uthi azakuzama kangangoko unako ukuqinisekisa ukuba bagwetywa ngokucacileyo abantu abachaphazeleka ekubhubheni kwabakhwetha.  
“Sijonge ukuqhuba uqhankqalazo olusingise kuzo zonke izakhiwo zesebe lezobulungisa kweli , ibongoza ukuba umthetho uqiniswe ngakubantu ababulala abakhwetha. Kufuneka bagwetywe qatha abantu ababulala abakhwetha,” utshilo uNxesi. 
I-CODEFSA isoloko ixhasa amalinge okulwa iingxaki zasebakhwetheni kuzwelonke ngelizama ukuphungula inani labantwana ababhubhela eSuthwini.  
Lo mbutho uthi bazakuqhuba uqhankqalazo oluya komkhulu ePitoli ukucela kuguqulwe imithetho emayela nabakhwetha kuzwelonke.  
“Imithetho elawula eli lizwe yenza ukuba babhungce lula abantu ababulala abakhwetha, ngoko sicela ukucela isebe lezobulungisa ukuba liqinise intambo, umzekelo xa la madoda egwetywe iminyaka emihlanu ngokwengqawule bangaphuma nasemva konyaka,”  utshilo uNxesi.  
Eli tyala lelokuqala lokubulawa kwabakhwetha ukuba lide lifike kwinqanaba lokuba bagwetywe abatyholwa. Amanye ayachithwa kuba imithetho yeli ayinamasolotya enza ukuba babanjwe bagwetywe ngokucacileyo.  
siyabulela.mqikela@inl.co.za",‘Mabagwetywe qatha ababulala abakhwetha’
"UMZIMBA wepolisakazi, uWarrant Officer Nosipho Mphakathi (40), ubonwe udada kumlambo waseMzimvubu eSajonisi ngenjikalanga yangoMgqibelo emva kweentsuku ezine edukile. 
Isithethi samapolisa aseMpuma Koloni, uColonel Sibongile Soci, uthi umzimba kaMphakathi ubonwe ngumnini wendawo yokwamkela iindwendwe (lodge) eSajonisi udada emlanjeni. Akukacaci ukuba yintoni unobangela wokubhubha kweli polisakazi. Amapolisa athi kuseza kwenziwa uqhaqho lomzimba. 
UMphakathi uduke ngokuhlwa kwangoLwesibini, umhla wesibhozo kule nyanga. Ugqityelwe ukubonwa ngunyana wakhe oneminyaka elishumi elinesithandathu (16) eshiya ikhaya lakhe eliseTyibane eSajonisi. 
UMkomishinala wamapolisa ephondo, uLieutenant General Liziwe Ntshinga, udlulise amazwi ovelwaneno kusapho, abahlobo kwanoogxa bakaWarrant Officer Mphakathi.",Umzimba wepolisakazi elibhubhileyo ubonwe udada emlanjeni
"NGAMAPHONDO amathathu uThami Manganya (26) ehamba ngeenyawo ngeenzame zokunceda abantu abatsha abahlelelekileyo eMpuma Koloni kwaye ngoku sele ekufuphi ekugqibeni uhambo lwakhe – kodwa yona inkxaso uyicela nangakumbi. 
Emva kokufulathela iWits eRhawutini ngentsasa yangomhla wamashumi amathathu kuCanzibe (30 May) ethabatha uhambo ngeenyawo lweentsuku ezingamashumi amabini, ngoku uManganya sele engene kwiphondo laseMpuma Koloni. Ngokwezicwangciso, uManganya uza kufika eDutywa ngomhla weshumi elinesibhozo kule nyanga (18 June). 
Ushiyekelwe yimiganyana nje abekanti uyafika eDutywa. NgeCawe, emva kweentsuku ezilishumi elinesihlanu ehamba, umfanekiso wakhe uthatyathwe eLady Grey wabe esithi: “[Iikota ezintathu kwezo zine] 75% yohambo ndilugqibile. Siza kuba seDutywa ngomhla weshumi elinesibhozo”. 
UManganya, wakuGamgam eDutywa, ukuhambo lweentsuku ezingamashumi amabini kwiikhilomitha ezingamakhulu asibhozo (800km) ukusuka eRhawutini ukuya eDutywa ngeenjongo zokonyusa ingxowamali yokunceda izikolo kwakunye nezemidlalo kwiilali zaseMpuma Koloni. 
Eli qhawe, neliphumelele isidanga salo kwizifundo zobudlelwane kwezehlabathi kwakunye nezeendaba (International Relations and Media Studies) eWits kunyaka ophelileyo, lijolise ekurhwebesheni imali ekwi-R1.28 million ukunceda abafundi basemaphandleni kweli phondo. 
Iinjongo zakhe kolu hambo, ngokwezemfundo, kukunyusa ingxowamali yokuthenga iikhompyutha ezingamashumi amahlanu kwizikolo ezilishumi zaseMpuma Koloni ukuze abafundi basemaphandleni babenolwazi kwezobuchwepheshe. Ukwajolise ekuthengeni iikhalityuleyitha ezingama-500, oobhaka abangama-500, iipere zezihlangu ezingama-250, iiphedzi (sanitary pads) kumantombazana aliwaka (1 000), iDatha kwanemali yokufaka isicelo seyunivesithi kubafundi bakaGrade 12 abangama-500. 
Ngokwezemidlalo, uManganya ufuna ukurhwebesha iR200 000 yokuncedisa kwizixhobo zebhola ekhatywayo, umnyazi, iqakamba, umbhoxo namanqindi ukunciphisa ukusetyenziswa gwenxa kweziyobisi. 
“Ukuqukwa kwezixhobo zokulolongela amanqindi (boxing gym), asiyonto yezemidlalo nje, kodwa yindlela (yokufundisa) ukuzikhusela. Amakhosikazi nabantwana, ngabona bantu bangamaxhoba odushe olujoliswe kwisini noxhatshazo. Ngokwale ndawo yokuzilolongela amanqindi, baza kuqeqeshelwa ukuzikhusela xa ubomi babo buphantsi kwesigrogriso,” utshilo uManganya kwimbalelwano. 
Ebalisela I’solezwe lesiXhosa uManganya uthi emva kokujonga imeko abajongene nayo abafundi basezilalini, uhleli phantsi wacinga icebo. “Ndibone ukuba yintoni endingathi ndiyenze ukwenza umahluko, ndagqiba ngokuthabatha olu hambo,” utshilo uManganya. 
Kodwa uManganya uthi uyayicela nangakumbi inkxaso ngokwezimali kolu hambo. AmaSamariya alungileyo angaphosa esivivaneni kweli phulo likaMangwanya ngokusebenzisa le akhawunti (Capitec) 1518703346. Inombolo yakhe ithi 063 368 1964.",Mxhaseni ugqatso ukufutshane ekulufezeni
"Imbethi manqindi esaze ngobuso elizweni uThulani “The Evolution “ Mbenge uzenzele imbali ngokuhlwa kwangoMgqibelo ngokuthi angqengqise * -Antonio Mayala izihlandlo ezibini ngaphantsi komzuzu kumjikelo wokuqala kumlo wodidi lweWelterweight kwimijikelo emithandathu eMdantsane Indoor Sport Centre. 
Le ndedeba iyinzalelwane yaseMdantsane kwaNU8, yaqala uzenzela udumo kumdlalo wamanqindi isekudidi lwabangahlawulwayo nalapho yathi yayimbethi ephume izandla, kwilizwekazi lase-Afrika ngaphambi kokuba iyothatha inxaxheba kwimidlalo yeCommonwealth Games nalapho waphumelela imbasa yokuqala yoMzantsi Afrika. 
Ethetha nephephandaba, I’solezwe lesiXhosa, emva kokuphumelela kwakhe, uMbenge uthe: “Ndinemilo emithandathu kudidi labahlawulwayo, ndiwangqengqisile amadoda kuyo yonke le milo. Ndivuya kakhulu ngempumelelo yam ngoba kudala ndifuna ukuzodlala apha ekhaya.  
Ukuze ungqinwe kweli loMzantsi Afrika kufuneka ulwe apha eMdantsane, ikhaya lamanqindi. Ndize kulo mlo ndingazi nowathwethwa ngaye, kodwa ndithe ndakumbona esikalini andabinaxhala nangona esisigantsontso, ndiye ndazithemba ukuza kulo mlo.” 
Kumlo omkhulu wosuku * -Azinga Fuzile ubethe * -Aphiwe Kelewu ngomzuzu wesibini kumjikelo wesibhozo kumlo wodidi lweFeatherweight. 
Enye yeembethi-manqindi ephume izandla uLudumo Lamati ubethe wangqengqisa uLuthando Mbumbulwana kumjikelo wesibini kwemithandathu kudidi lweJunior Featherweight. 
Kudidi lweFeatherweight kwimijikelo emithandathu uXolisile Voyi ubethe wabhulela amasaka uSiphosethu Mhlahlo. 
Le tumente ibiququzelelwa nguTerris Ntutu weRumble Africa, nalapho bekuvuyelwa inyanga yenkululeko.",Mbenge: Ndifuna intshinga yoMzantsi
"UVeliswa Mvenya, ophulukene nogqatso lokukhokela umbutho weDA eMpuma Koloni emva kokoyiswa nguNqaba Bhanga, ukholelwa ukuba uye waphekelwa igumgedle phambi kwenkongolo yephondo yalo mbutho ebibanjelwe eMonti. 
Kule nkongolo, uBhanga uphumelele kwisihlalo sokuba yinkokeli yeDA ephondweni ngeevoti ezilikhulu elinamashumi asibhozo anesithandathu (186) logama uMvenya efumene iivoti ezilikhulu elinamashumi amathandathu ananye (161). 
Ibizizijwili kubaxhasi bakaMvenya, kodwa ukwazile ukubathuthuzela esithi mabaxole baqhubeke nokusebenzela iDA. 
Ngaphandle nje kokungaphumeleli, eyona nto yenza uMvenya abenentliziyo ebuhlungu ngamayelenqe athi uwaphekelwe zezinye iinkokeli ezichasene naye kulo mbutho. 
“Bekukho i-imeyili ebijikeleza kwiiyure nje phambi kokuba kuqale inkomfa, indixhela ngaphakathi ithobela phantsi isidima sam. Ndiye andayihoya.  
“Kukhe kwazanywa nokuvuswa amatyala ngakum kusithiwa ndimoshile. Zonke ezi zinto zenzeka kwiintsukwana nje phambi kwenkongolo. 
“Ndibone nezenyeliso zisenziwa kum kuFacebook ngamalungu eDA athunyiweyo. Bekuqokelelwe abafundi ukuba bandithuke, ndibe ndinamava angaka kwiDA,” utsho uMvenya. 
Ebuzwa liphephandaba I’solezwe ukuba yintoni le ibangele ukuba kuphekwe la magumgedle ngakuye uthe: “Kungokuba ndiyinkosikazi ezimeleyo, ezicingelayo. Imbali indibonisile ke ukuba xa uyinkosikazi enjalo awusoze uhambele kwandawo kwipolitiki kuba amadoda xa ebona umfazi abona umntu obuthathaka okanye osisiyatha.” 
“KwiDA ndiphetheke njalo, ngenxa yokuba ndingumntu okwaziyo ukuzicingela. Isono sam kwiDA, kukwazi ukuzicingela futhi ndithethe phandle xa into ingahambi kakuhle,” utshilo uMvenya. 
Ngaphambili zikhona iintanda ezikhe zavela phakathi kukaMvenya noAthol Trollip, osandula ukuphuma kwisihlalo sokukhokela iDA kweli phondo. Ezi ntanda zivela nangona nje uMvenya noTrollip bebefudula besebenzisana kakuhle ukukhulisa iDA kwindawo ezisemaphandleni. 
Kudliwano-ndlebe nephephandaba I’solezwe uTrollip ukubethe ngoyaba oku, watsho echaza uMvenya njengomntwana wakhe. UTrollip oku ukuthetha nangona nje ebexhasa uBhanga, ukuba ibenguye othabatha iintambo. 
Kodwa naye uMvenya uzamile ukukuquma okungaboni ngasonye esithi: “Ningayingeni into yabantu ababini, ingakumbi ukuyingena ngeenyawo ezinodaka. Ndisebenze kakuhle kakhulu nobhuti [Trollip].” 
“Myeke umntwana [ephendula kuTrollip] wakho akhule, ungathi xa ebonisa iimpawu zokukhula ucinge ukuba livukela-mbuso,” utshilo uMvenya. 
Kwankqu noBhanga umchaze uMvenya “njengenkwenkwezi” yeDA, esithi ngomnye wabantu ababangela ukuba azibandakanye nalo mbutho. UBhanga uqinisekise oonondaba ukuba uMvenya usenegalelo ekufanele ukuba alenze kulo mbutho, ngoko ke akazukwaywa. 
Abanye abaphumelele kule nkongolo nguBobby Stevenson noTerence Fritz abonyulwe njengamasekala kaBhanga, uAndrew Whitfield njengosihlalo logama uYusuf Cassim, Kobus Botha noMarshall Von Buchenroder bonyulwe njengoosekela-sihlalo. 
UFritz noBotha bebekwiqela elixhasa uMvenya.  
Ethetha emva kokubhengezwa kweziphumo, uBotha uthe: “Ndikhathazekile engaphumelelanga uVeliswa, ungumntu osebenza nzima kakhulu kulo mbutho. Kodwa ndiyasihlonipha isigqibo sabathunywa benkongolo.”",UMvenya uphekelwe igumgedle kwiDA
"UMSASAZI kanomathotholo nomphathi wamatheko uNkosinathi ‘’Reggie’’ Solani, kuvakala amarhe okuba usendleleni eya kwisikhululo sikanomathotholo uMhlobo Wenene FM.  
Ezi ngxelo zichulumancisayo, besele zithe saa kumakhasi onxibelelwano ngenjikalanga yangoMvulo.  
Naye uSolani akakhange atye tyum ngeendaba zokuzibandakanya nesikhululo sikanomathotholo, ubhale kwikhasi lakhe likaFacebook esabelana nabalandeli bakhe ngezi ndaba, kodwa akabiza sikhululo ngagama. Kodwa noxa kunjalo, akafunanga kuphefumla ngezi ndaba, wasiyalela ukuba siqhagamshelane noMhlobo. 
USolani, 34, wayefudula engumsasazi wesikhululo sikanomathotholo iTruFM iminyaka elishumi.  
Wakhutshwa ngosomvane sesi sikhululo kweyeDwarha kunyaka ophelileyo, nalapho satyhola lo kaSolani ‘’ngokophula imiqathango nemigqaliselo yesivumelwano sengqesho.”  
UReggie, noyinzalelwane yaseRhafu, unamava ekubhexesheni iinkqubo eziliqela kunomathotholo, kuquka inkqubo yeAfternoon Drive, iBhrakfesi kunye neenkqubo zomculo.  
Abazaziyo izinto bathi ungena kuMhlobo njengomdidiyeli wenkqubo yasemin’ emaqanda kaAmaza Ntshanga noNonala Tose – uSijikilanga (SJL).  
Kaloku le nkqubo, yashiyeka ingenamdidiyeli emva kokushiya kukaLuks Gidane kwesa sikhululo. 
 UGidane, nowayesele eneminyaka esondeleyo kwishumi elinesihlanu ekunye noMhlobo Wenene, waye wazibandakanya neTruFM ezinze eBhisho, engena kwiinkqubo bezifudula zisenziwa nguSolani.  
Iindaba zokungena kukaSolani kuMhlobo Wenene FM, zamkelwe ngochulumanco ngabalandeli bakhe, bambi besithi “oku bekufanele ukuba kudala kwenzekile, nanjengoko uSolani esaziwa ngetalente yakhe kwezosasazo”.  
Eli phephandaba lizamile ukufumana ilizwi eliphuma kuMhlobo Wenene, kodwa lawa phantsi. “Ndikwintlanganiso okwangoku, uzuphinde undizame emva kwemizuzu elishumi elinesihlanu,” utshilo uMphathi-Nkqubo kuMhlobo uSiya Fikelephi, kodwa kwaphela iiyure emva koko imfono-mfono ikhala epalini. 
 Ngelixa yena uFaith Ngandi onguManejala kwicandelo leeNtengiso ethe “bazakukhupha ingxelo ebhaliweyo (press release) kwiveki ezayo.”  
Siyavuyisana noM’ Rejeje, ngethemba esi sisiqalo seziqhamo ezintle kwisakhono sakhe!",UReggie usendleleni eya kuMhlobo
"EMVA kokohluleka kwephephandaba I’solezwe ekuboneni ihlathi laseGwadana eDutywa kwinyanga ephelileyo ngenxa yenkungu engaqondakaliyo eyathi yenza kwamnyama, iintatheli zeli phephandaba ziphinde zathabatha olunye uhambo oluya kweli hlathi. 
Usuku ibingumhla wesibhozo kule nyanga, kuzole nasebukhweni bezinja. Sithe ukuphuma kwidolophu yaseDutywa, emva kokuzimasa umsitho kamasipala waseMbhashe, zaqala ukujika izinto. Ukuphuma kwethu eKing Hintsa TVET College eDutywa, apho umsitho kamasipala ububanjelwe khona, besinento enye kwingqondo yethu, ukuya kubona ihlathi laseGwadana nanjengoko bekuzolile. 
Xa singena nje kwidolophu yaseDutywa livele lahloma izulu, kwenyuka ilifu elimnyama zaqala iindudumo kwabe kungekho nathontsi lamvula. Sibone ukuba masikhe silinde eDutywa kuba sisoyikisela ukuphuma kwezondudumo. Silinde ixeshana, noko ladamba izulu.  
Sigqibe kwelokuba masithathise ngolo hambo luya eGwadana, kodwa xa kanye sizakuphuma sabuya isivunguvungu somoya ovele wayenza yaluthuli nje idolophu – sabona kwakhona ukuba masikhe sixhwarhe edolophini. Ude wadlula umoya sathathisa ngohambo lwethu. 
Sifike emva kwemini kweli hlathi laseGwadana salibona ngenene. Asilohlathi likhulu kuyaphi futhi alinampawu zokoyikeka. Liyabonakala lona ukuba lihlathi lesiXhosa ngenxa yemithi neentaka zalo.  
Abantu bale ndawo bathi kukwakho neenyamakazi kweli hlathi. Sisamile njalo, kudlule amadoda amathathu nesithe sawabuza ngokoyanyaniswa kweli hlathi nentakatho. 
 Enye kula madoda ithe: “Sikhula kuthethwa le nto inye, kusithiwa sisitishi sokuthakatha eli hlathi. Asinabo ke thina obobungqina, singetsho ukuba akuthakathwa.” 
Inkosikazi edlule I’solezwe lithabatha imifanekiso kweli hlathi yona ithe: “Mna ndizalelwe apha eGwadana. Ngelinye ithuba ndiseKapa, ndeva kuthethwa ngeli hlathi kusithiwa kwakhiwa izindlu ngeembambo zabantu ababhubhayo. Andizange ndiyibone kodwa mna lo nto. Abantu bathi mhlawumbi ndathweswa ndisemncinci ukuze ndingaboni kwanto embi ngeli hlathi.” 
Inkosikazi yaseGwadana esasincokole nayo ngaphambili yathi: “Ukukhula kwethu eli hlathi lalidume ngezigigaba, apho wawuvele ubone izitya ekugqitywa kutyelwa kuzo, ube ungaboni kwamntu ecaleni kwazo.” 
Enye inkosikazi, yona yathi ngehlathi laseGwadana: “Sikhula kusithiwa sisitishi sokuthakatha eli hlathi. Ngethuba sikhula apha eGwadana, bekuye kubekho abantu abathi kufunwa abantu phaya ehlathini, ngelinye ixesha uve kusithiwa kufunwa abantu abazakutshata – uthi usamamele lo nto ubone sele kubhubha umntu ongumakoti.” 
Bambi kubantu baseGwadana bakholelwa ukuba ukoyanyaniswa kweli hlathi nentakatho kuza emva kwemimoya yabantu ababhubha ngethuba lemfazwe yaseGwadana (Battle of Gwadana) phakathi kwamaGcaleka nabamhlophe (amaKoloniyali) kwinyanga yoMsintsi ngo-1877.",Silifumene ihlathi laseGwadana
"Ubunzima bokuqala ishishsini kuluntu olumnyama,  Ilizwe lakowethu lijongene nomceli mngeni wokunqaba kwemisebenzi kunye nentswela ngqesho ekwiqondo eliphezulu kakhulu.  
Uluntu lakuthi olumnyama lelona lichatshazelwa kahulu yile nyewe kwaye kunzima kakhulu ngakulo ukuphuma kule ngxingo. Uninzi luthi le ntsumanstumane ingasomjululwa ngokuthi uluntu oluninzi ludlale indima kuqoqosho ngokuthi lubengoosomashishini, ngamandla apha kubantu abamnyama,  njengoko bechaphazeleka kakhulu kwaye babefudula bengavumelekanga ukuba ngoosomashishini phaya emandulo. 
Ukuqala ishishini ungumntu omnyama kuye kubenzima kakhulu ngengxa yezizathu ezininzi. okokuqala Masiqale ngokujonga ukuqokelela ikunzi (imali yokuqala ishishini), kunzima kakhulu ukuqokelela inkunzi koosomashishini abamnyama njengoko uninzi liphuma kwiintsapho ezisokolayo. 
 Imbali yentsokolo kusapho yenza usapho lungabiluncedo ekuqokeleleni inkunzi kodwa xa ujonga kwabamhlophe usapho lubaluncedo.  
Imbali yentlutha kwaba- mhlophe yanza kubelula ngakubo ukuqokelela inkunzi njengoko amathuba kubo ebekhona . Ukhona  umntu ongusomashishini / onemfundo enomsila emnika ulwazi oluphangaleleyo kwalapha kusapho.  
Okwesibini ngakuluntu olumnyama kuye kubenzima ukuyeka umsebenzi obeka isonka etafileni, onxibisa usapho kwaye oncedayo ukugcina usapho luphila.  
Obu bunzima benziwa kukungabikho kwesiqinisekiso sokuba ishishini elo liyakuthi liphumelele kwaye kukho nomba woxanduva olukhulu, Uxanduxa lokukhathalela usapho olongezekileyo kunye namatyala aqala kwimali mboleko yemfundo enomsila ukuya kumatyala adalwa kukukhathalela usapho olongezekileyo olukhulu.  
Okokugqibela,  kodwa ndingafinci , intswela mhlaba yenye yemiqobo kuluntu olumnyama, njengoko umhlaba omninzi obhadlileyo usezandleni zabamhlophe lo nto yenza kubenzima ukungena kwezolimo kuluntu olumnyama, Nabo bambalwa bathi bangene kwezolimo bayathanda ukusokol’abaluleki (mentor) lo nto ibashiya benolwazi oluncinane ekudla ngokuthiwa luyingozi. 
Nezisombululo kule ngxuba kaxaka ezifana nenkunzi ekhutshwa nguRhulumente esebenzisa i – Arhente yophuhliso lolutsha i-NYDA , kunye namanye amaziko ziyazama kodwa iziphumo kukhangeleka ngathi zizakuthatha ixhesha ukufuneka.  
Namashishini abucala afana noLonmin nawo ayazama ukusombulula le ngxaki gokuthi ancedise ngenkuzi koosomashishini abamelanayo nemigaqo yabo.  
Njengoko sililizwe siyibona kwaye sivelisa izisombululo singathemba ukuba sakuze siphume kule  
ntsumatsumane.",Ubunzima bokuqala ishishini kwabaNtsundu
"UTHE akubona ukuba ukuphathwa gadalala kwamanina kuvamile, wakhupha icwecwe elithi ‘Ndehlile Ndizonihlangula’ ukuze agqithise umyalezo ocacileyo oqhutywa lilizwi leNkosi. 
Icwecwe leGospile likaLubabalo Cosa elineengoma ezilishumi, liphehlelelwe ngokusesikweni kumsitho obubanjelwe edolophini yaseNgqushwa ebutsheni bale nyanga. 
Iingoma ezenza ubani omameleyo aziphindaphinde xa ezidlala, ziquka ethi NguYesu Onamandla, UnguMadida, Noziyolo, Endlini kaYehova nezinye. 
UCosa, 32, yinzalelwane yelali yaseWesley eNgqushwa. 
Eqala nje ukucula ngo2012, waseka iqela lomculo elibizwa Annointed Gospel Group nalapho wayekwakhokela kweli qela. 
“Sakhupha icwecwe elalibizwa Lord is the Creator elalineengoma ezilishumi,” kutsho uCosa encokolela I’solezwe lesiXhosa. 
UCosa uye wakhetha ukuzimela geqe njengemvumi yegospile ngo2015. Ukususela ngoko sele ekhwele eqongeni neemvumi ezaziwayo kwigospile eziquka uPhumla Mfene, uKhanyisa Sabuka noLuleka Mhlanga. 
“Kulapho ndiye ndashicilela khona elam icwecwe phantsi kweprodyusa eyaziwayo uSiyabonga Hlekani eQonce,” kubalisa le mvumi. 
Uthi igama lecwecwe lakhe elithi Ndehlile Ndizonihlangula ulicaphule kwiNcwadi eNgcwele (Eksodus 3:7). 
“Yingoma endiyenze ngo2019 ngethuba bekuxhaphake iziganeko zempathombi ngakoomama nodade bethu,” kutsho uCosa. 
Eli cwecwe sele lifumaneka kuyo yonke imingxili ethengisa umculo kwi-intanethi.",Icwecwe likaCosa lokuhlangula abaxhwalekileyo
"Noxa engakwazanga ukusinika igama isenzo esingamkelekanga esenziwe ngumdlali wakhe – kodwa uRhulani Mokwena usigxekile. UThembinkosi Lorch ukhutshwe ngekhadi elibomvu ngusompempe emva kokuba ethe waphindisa kuPuleng Tlolane omwisileyo walandelisa ngokumbethisa ngebhola elele phantsi emdlaweni obungoLwesibini ebusuku kule veki. Iqokelele amanqaku apheleleyo i-Orlando Pirates emdlalweni we-Absa Premiership emva kokubetha iPolokwane City ngo’3-2. Ngaphandle kwento kaLorch, umqeqeshi weBucs uzingombe isifuba emva komsebenzi omhle owenziwe ngabadlali bakhe. Ezimnyama zikwindawo yesithandathu ngoku kwiPSL emva kokuphumelela umdlalo wazo wesine kule isizini. “Ndiza kufa ndimncinane ngenxa yentliziyo,” utshilo uMokwena eqhula emva komdlalo. 
“Abadlali bethu badlale omnye umdlalo okwinqanaba eliphezulu kwakhona. Ngexesha lokuphumla, abadlali ndibathembise ngokubanika amagama amatsha ngenxa yendlela abadlala kakuhle ngayo. Ndiyakholwa ngabo ngoba bayakwazi ukunyamzela futhi bayayilwela iPirates. Ndiyazingca ngomsebenzi wabo noxa kusekho izinto ezithile ezifuna ingqwalasela emidlalweni yethu,” utshilo uMokwena ethetha neSuperSport TV. Abadlali bePirates banomkhwa wokufumana amakhadi abomvu imidlalo elandelelanayo. Yinto leyo engaqhelekanga kwiqela elifana nePirates. “Andiyibonanga ipenela, ndiza kuyijonga kodwa. Kodwa ndiyafuna ukuvuma ukuba uLorch ebekufanele ukukhutshwa ngoba uphindisile. Ayivumelekanga lo nto. Ndibone ebethiswa ngebhola qha mna. Iye ywamcaphukisa kelo nto. Yindlela yokuziphatha esingeke siyikhuthaze. Ndiza kuthetha naye ngoba wenze into engalunganga,” uvale ngaloo mazwi uMokwena.",URhulani Mokwena uzingomba isifuba ngomsebenzi owenziwe liqela lakhe
"Ilizwe laseMorocco lithi likubona kufanelekile ukuba libuyele kumbutho wembumba yamazwe aseAfrika iAU, emva kokuba lo mbutho waphuma kulo mbutho ngonyaka ka1984.  
Ikumkani yela lizwe uKumkani Mohammed VI uthi ixesha lifikile lokuba ilizwe lakhe lithathe indawo yalo kulo mbutho. Ilizwe laseMorocco lemka kulo mbutho emva kokuba kwathi kwabakho ukungavumelani ngomcimbi welizwe laseWestern Sahara.  
Yiminyaka engamashumi amathathu anesibini ela lizwe lihleli ngaphandle kwembumba yamzwe aseAfrika ngenxa yokungaboni ngasonye kulo mcimbi.  
Imbumba yamazwe ase- Afrika iAU ithi izakuhlala ilihlonipha igunya lokuzimela kwabantu baseWestern Sahara. Ilizwe laseMorocco kuphela kwelizwe elingelolungu lale mbumba yalo mbutho we- African Union. 
Urhulumente welizwe laseMorocco ebesoloko enombono wokuba ingingqi yaseWestern Sahara iyinxalenye yamaphondo ela lizwe laseMorocco.  
Ukanti umbutho wamazwe aseAfrika iAU ubambe indibano yawo eKigali eRwanda ukusukela ngomhla weshumi kule nyanga ngeenjongo zokukhangela indlela ebheka phambili kuphuhliso lamazwe ase- Afrika.  
Esenza intetho yokuvula lo msitho usihlalo walo mbutho uGqirha Nkosazana Dlamini Zuma uncome igalelo lomongameli welizwe laseRwanda Paul Kagkame kumaphulo okukhusela abantwana namakhosikazi.  
Le nkomfa ivaliwe izolo emva kokuba amalungu exoxe ngemicimbi eyahlukileyo ejolise ukusa ilizwekazi laseAfrika phambili. 
IMorocco lelinye lamazwe anembali etyebileyo ukukhokela kwimpucuko yamazwe aseAfrika ukusukela ngeminyaka yoo1400.  
Ukubuyela kweli lizwe kulo mbutho iyakuba ligalelo kwiinzame zokusebenzela uzinzo kwi-Afrika ngokubanzi.",Ibuyela kwiAU iMorocco
"UMphathiswa weMicimbi yezeKhaya, uMalusi Gigaba, uthi ividiyo equlethe umboniso wesondo ejikeleza kwikhasi likaTwitter neyabiwa ngethuba kuhekhwa imfonomfono yakhe ngo2016/2017, isetyenziswa ngelizama ukumtshabalalisa kwaye kunjalonje ijikeleza koosopolitiki. 
  
Kwimibhalo ayixhome kuTwitter ngale ntsasa (yeCawe), uGigaba udize  ukuba  le vidiyo kuqala yasetyenziswa ukumtshabalalisa ngethuba eqashwa njengoMphathiswa wezeziMali ngeyoKwindla ku2017. 
Uthi ngoko oku wakuchaza kwabasemagunyeni. 
  
Ngoku le vidiyo iphinde yathi thu! –kwaye ngoku ijikeleza koosopolitiki. 
UGigaba ungxengxezile kusapho lwakhe ziintloni ezinokubangelwa yile vidiyo xa ifikelela emehlweni yalo, esithi “ yayenzelwe amehlo wakhe nowakwakhe kuphela.” 
  
UGigaba uthi lo mba uwudlulisele kwabangasentla ukuze bawuphande. 
  
Le vidiyo ngoku sele ibonwa kumakhasi onxibelelwano !",Malusi Gigaba: Umboniso wesondo ziinzame zokunditshabalalisa
"Limiselwe umhla wesibhozo kwinyanga ezayo ityala labarhanelwa abane abajongene netyala lokuqweqwedisa babulale amapolisa amahlanu kuquka nejoni kwiveki ephelileyo kwisikhululo samapolisa eNgcobo.  
Abarhanelwa bavele ngoMvulo kwinkundla yamatyala eNgcobo belishumi elinesibini ze kwashiyeka isine ngaphakathi eziseleni.  
Abasibhozo bakhululwa kuba ubungqina obungqamana nabo buyeke-yeke kweli tyala.  
Inginginya yabahlali baseNgcobo kuquka nezihlobo kwakunye nezalamane zamaxhoba athe adutyulwa bezizalise inkundla ngaphakathi, logama abanye bebesitsho amagwijo ngaphandle kwenkundla apho bebephakamise amaxwebhu athi yekani ukubulala amapolisa.  
Oyena mrhanelwa uneminyaka engaphantsi kunabanye kwabo bavele phambi kwenkundla yamatyala uneshumi elinesibhozo ubudala (18) novakalise kwinkundla ukuba akayifuni ibheyile kuba akanayo indawo azakuthi aphumele kuyo xa ethe wakhululwa ngebheyile. 
 Ingxelo ithi umrhanelwa ukhulele kwinkonzo esele ingundabamlonyeni iSeven Angels Ministries Church ephantsi kosapho lakwaMancoba eNgcobo, ekuthe kwabhaqwa kuyo abarhanelwa abajongene netyala lokubulala amapolisa kwakunye nejoni.  
Le nkonzo yenze isankxwe emva kwesi sehlo apho uluntu lubongoza kurhulumente ekubeni ivalwe le nkonzo.  
UMongameli weli uCyril Ramaphosa kwintetha yakhe ePalamente ngoLwesibini, ngethuba ethetha neenkokheli zemveli, umemelele ukuba iinkosi zaseNgcobo kwakunye noluntu zisebenzisane ukuncedisa ukulwa ulwaphulomthetho kummandla waseNgcobo.",Bashiyeke eziseleni oonqevu benkonzo eNgcobo
"Kapa: 
KwiIdolophu ezinkulu kweli loMzantsi Afrika kunqabile ukuhlolwa kweentombi.  
Lo mcimbi waziwa usenziwa ezilalini nakwiidolophu zasemaphandleni. Kodwa oku akunjalo kwisizwe samaBhaca nanjengoko isithethe sokuhlolwa kweentombi besasibambile eKapa.  
Lo ngunyaka wesithandathu amaBhaca kweli leNtlanzi esibambile isithethe sokuqhubeka ukuhlola iintombi kwiziko elizinze eStrand.  
Ukuhlolwa kweentombi kwenziwa kweli ziko phambi kokuba ingxelo yokuziphatha kakuhle kwabo idluliselwe kwiKumkani yesizwe sabo.  
NgoMgqibelo, umhla weshumi elinesihlanu, isizwe samaBhaca besibuthelene kwiholo yoluntu eSite B eKhayelitsha ukubhiyozela umcimbi wokudluliswa kwengxelo malunga nokuhlolwa kweentombi ezingaphaya kwamashumi amahlanu.  
Lo msitho ubuzinyaswe yikumkani kwisizwe samaBhaca uKumkani uTholelengwe Madzikane wesibini. Uninzi lohlanga lwamaBhaca azinze KwaBhaca kwidolophu eyayisaziwa ukuba yiMount Frere kwiphondo leMpuma Koloni, nangona efumaneka nakwezinye iidolophu kweli loMzantsi Afrika jikelele.  
“Unyaka wethu thina sizwe samaBhaca uqala kwinyanga yoMsintsi, yiyo lo nto siye siqinisekise ukuba iintombi zethu ezisakhulayo zihlolwa rhoqo ngeli xesha enyakeni,” itshilo iNkosana uLindile Makhawula, noxakathiswe uxanduva lokukhokela isizwe samaBhaca eNtshona Koloni.  
Uthi isizwe samaBhaca sizimele asikho phantsi kwezinye izizwe. INkosana uMakhawula ithi lo msitho ungqamene ngqo nenyanga yokubhiyozela inkcubeko namagugu kweli lizwe, esitsho ukuba abayityeshelanga inkcubeko yezinye izizwe ezahlukeneyo. 
 Iintombi ezizintombi nto ezingazange ziphathaphathwe ngezesondo ngabafana, zitsho ngazwinye ukuba ziyazingca ngokuhamba le ndlela, ngelithi kwixesha eziphila kulo zixhaphakile iziganeko zokukhulelwa kwabantwana abaselula ngeminyaka nabafunda kwizikolo zamabanga aphantsi.  
INkosana uMakhawula uthi besi sizwe samaBhaca bayazingca ngokugcina isithethe sabo ngelithi ngale misitho ikumila kunje bazama ukubumbana kuba babone kubalulekile ukuba le misitho bayenzele ezidolophini kwiindawo abahlala kuzo kuba esithi liba lincinane ixesha lokuba badibane xa iziiholide.  
“Siyabulela kakhulu ngokuthi niziphathe kakuhle, ningumzekelo kwisizwe samaBhaca, siyazingca ngani. Le mvu sikhuthaza ngayo ukuba nibambelele kumasiko nezithethe zethu njengeenkokheli zangomso,” utshilo uKumkani uTholelengwe Madzikane weSibini.  
Nalapho abambe ngazo zozibini kumanina ahlola ezi ntombi, ezibeke phantsi kweliso elibukhali ngelithi benza umsebenzi oncomekayo ngokugcina isithethe sokuhlolwa kweentombi.  
Ezi ntombi ziye zaxhelelwa igusha etyetyisiweyo njengombulelo nanjengoko bezigcine benyulu bengazange bazibandakanye nezesondo.  
Ukanti baye banikwa nezatifiketi yiKumkani emva kokuba ifumene ingxelo entle malunga nokuziphatha kwabo kakuhle. 
UMakhawula uthi ukuhlolwa kweentombi akubekeli bucala ezo zathi zehlelwa ziziganeko zempathogadalala ngezesondo, esithi oko khange bakucele nabo, baye bahlonitshwe kwimisitho ekumila kunje. INkosana uMakhawula yongeze ngelithi zonke iindleko zalo msitho bazihlawulela ngokunokwabo, akukho nkxaso abayifumana kurhulumente.",AmaBhaca ahlola iintombi eKapa
"Iqela lombhoxo leMpuma Koloni kufuneka liqinisekise ngakumbi ukuba lifuna ukuphumelela nanamhlanje emva kokuqokelela amanqaku ngendlela encomekayo imidlalo ilandelelana kwezi veki zidlulileyo. ISouthern Kings yamkela iSharks yaseThekwini kumdlalo weSuper Rugby namhlanje eNelson Mandela Bay Stadium. Umqeqeshi weli qela (Kings), uDeon Davids, ukhethe iqela labadlali elingatshintshanga kuyaphi kwelo belizuze iziphumo ezincumisayo kwimidlalo edlulileyo. 
Imimoya yabadlali beKings iphezulu emva kokuvuthulula amaqela afana neRebels ngo’44-3 kutshanje. Ukufunquka komdlalo weli qela lizinze eBhayi kuza emva kwesiqalo esibi kakhulu kule sizini intsha yeSuper Rugby. Nakubeni liye lagagana nezo ngxaki – kodwa likwazile ukutshintsha izinto nokubonisa ibhola yombhoxo ephucukileyo elidlisela ngayo kwimidlalo yalo. 
Indoda ekuzakujongwa kuyo kulo mdlalo nguLubabalo “Giant” Mtyanda – obefudula engumdlali weSharks ngaphambili. Lo kaMtyanda zange alifumane kakuhle ithuba lokuzibonakalisa kwiqela laseThekwini (iSharks). Kulindeleke asebenzise lo mdlali njengethuba lokuzibonakalisa ngakumbi kwicala lamandla. Uzakuqala ngaphandle kekambe ngoba umdlalo uzakuqalwa nguWilhelm van der Sluys no-Irne Herbst. Kumdlalo wokuqala owawuphakathi kwala maqela kwiiveki ezidlulileyo ezimbalwa, iKings yabuya intywizisa emva kokubethwa ngo’19-17 eKings Park Stadium.  
UDavids unethemba lokuba iqela lakhe lakuthi lifumane impumelelo yesithathu imidlalo ilandelela xa kuphela imini yanamhlanje. “Izinto zibuyele kwisimi esiqhelekileyo kwaye enkampini kukho udlamko olukhuthazayo kubadlali bethu. Kuyabonakala ukuba abadlali bethi bazimisele ukuyenza le nto siyifunayo. Singavuya ukuba kungakho imidlalo esiyiphumelelayo kule ishiyekileyo. Ukuba singafumana inkxaso ebantwini, abadlali bethu bangenza ngcono kakhulu,” utshilo uDavids kwikhasi lomnatha leKings. 
Southern Kings 
15 Maxisole Banda, 14 Wandile Mjekevu, 13 Berton Klaasen, 12 Luzuko Vulindlu, 11 Makazole Mapimpi, 10 Lionel Cronjé (uKapteni), 9 Louis Schreuder, 8 Andisa Ntsila, 7 Tyler Paul, 6 Chris Cloete, 5 Wilhelm van der Sluys, 4 Irné Herbst, 3 Ross Geldenhuys, 2 Martin Bezuidenhout, 1 Schalk van der Merwe. 
 Amalalela: 16 Kurt Haupt/Tango Balekile, 17 Chris Heiberg, 18 Dayan van der Westhuizen, 19 Giant Mtyanda, 20 Stefan Willemse, 21 Johan Steyn, 22 Pieter-Steyn de Wet, 23 Stokkies Hanekom","IKings izakubuyisa isixhiba kwiSharks, eBhayi"
"Umqeqeshi we-Orlando Pirates uthi iqela lakhe linekamva eliqaqambileyo. UKjell Jonevret ukuthethe oku emva komdlalo wayizolo eFNB Stadium – apho iPirates ibethwe ngo’1-0 yiKaizer Chiefs kwiCarling Black Label Cup. Ibala beligcwele lithe ntli ngabalandeli ababalelwa kumashumi asithoba amawaka – kodwa iindaba ezithe zambi kukubhubha kwabalandeli ababini. Iingxelo zithi esi sibini siphulukene nobom emva kokutyhalana kwabalandeli okubangelwe ligowuli leChiefs. 
Amakhosi ayiphumelele isihlandlo sesithathu le ndebe yeCarling kwiziqendu zayo ezisixhenxe. Igowuli lempumelelo lifakwe nguBernard Parker obebotshwe noGustavo Paez – oyingozi kakhulu emidlalweni kule mihla. Isiqingatha sokuqala silawulwe yiChiefs futhi ikwayiyo edale uthotho lwamathuba – kodwa nangona bekunjalo iPirates ikwazile ukunqama amanzi engena endlini. UJonevret ukubonile ukusilela kweqela lakhe – kodwa ukubuyela kweqela lakhe kakuhle emdlalweni kwisigaba sesibini yenye yezinto ezimnike ithemba phambi kwesizini ezayo. 
“Sidlalise iqela elahlukileyo ekuqaleni ngoba abadlali bebedlaliswa kwiindawo ebangaziqhelanga – kodwa sithe sakwenza iinguqu saqala sawubona umahluko. Sidale amathuba ambalwa, ukuba besinalo ithamsanqa – bekufanele silifumene igowuli,” utshilo uJonevret. 
“Besinengxaki phaya emva kwisiqingatha sokuqala – kodwa emva kokuba ifake igowuli iChiefs; iye yafuna ukulinda thina siye kuyo. Asikwazanga ukuyenza lo nto ngenxa yeebhola esidlale ngazo. Emva kwezinto endizibone emva kwisigaba sesibini, ndiqinisekile ukuba iqela eliqale umdlalo sobe ligale umdlalo wokuqala wesizini ezayo. Abadlali bethu abatsha badlale kakuhle kakhulu, ndinethemba lekamva eliqaqambileyo,” utshilo umqeqeshi. 
UThamsanqa Sangweni ngomnye wabadlali abatsha kwiPirates abathe banikwa ithuba kumdlalo wayizolo weCarling Black Label.",Unethemba umqeqeshi emva komdlalo wayizolo
"Asaphokoka amazwi ovelwano aya kusapho lukaSajini Vakele Mjoli odutyulwe ngoonqevu wabhubha kusasa kuMgqibelo weveki ephelileyo kuShoprite okwidolophu yaseNgcobo. 
NgoLwesibini kule veki ngethuba amapolisa ePhondo leMpuma Koloni esenza iinkcukachamanani zolwaphulomthetho eMonti, kuye kwanikwa imbeko umzuzwana kokaMjoli. 
UMkomishinala wamaPolisa uNjengele Nomthetheli Mene uthi sothusile esi senzo. UMene uthi abazukuphumla de babe naba babini abarhanelwa bangekafumaneki bayabanjwa bajongane nengalo yomthetho. 
Ingxelo ithi uSajini Mjoli, 43, ebephakathi kwamapolisa amane ebeyokusabela ikhwelo emva kokuxelelwa ukuba kunophango olwenzekayo kwenye yeevenkile ezinkulu zaseNgcobo. 
Ngokwengxelo kaBrigadier Tembinkosi Kinana, ngethuba efika kule venkile la mapolisa mane, uMjoli ubuze kwindoda ebime emnyango kule venkile yabe inxibe iimpahla zikaNogada. 
UMjoli ebekholelwa ukuba lo usemnyango nguNogada ngenene ebuza malunga nabarhanelwa kwanokwenzeke ngaphakathi kule venkile. Ngethuba engena ngaphakathi uMjoli, lo mkokotela kaNogada ushiyeke ethulula iimbumbulu emqolo kokaMjoli, noye wabhubha kwangoko kwindawo leyo yexhwayelo. 
Omnye kumapolisa, uConstable Mfundiso Ndede, 35, uchacha esibhedlele emva kokuba eye wadubuleka ngethuba abarhanelwa ebebengaphakathi bebuyisa ngezabo iimbumbulu kula mapolisa. 
UKinana uqhuba uthi abarhanelwa ababini nabo baye bonzakala babhubha ngethuba kutshintshiselwana ngeembumbulu ngamapolisa kwakunye nabarhanelwa. 
Imoto ekukholelwa ukuba aba barhanelwa bahlanu bebehamba ngayo ifunyenwe ngakule venkile kwanemipu ebekudutyulwana ngayo ifumaneke ngaphakathi kule venkile. 
Ababini abarhanelwa kwaba bahlanu abakabanjwa nanjengoko  omnye ebanjiwe, baze ababini babhubha. 
UMphathiswa wezoThutho kwakunye noKhuseleko eMpuma Koloni, uXolile Nqatha, nodlulise amazwi ovelwano naye kusapho lakwaMjoli, ekwanqwenelela uNdebe ukuphakama okukhawulezileyo esibhedlele, uthi makungaphunyulwa kwenziwe umzekelo ngaba barhanelwa bangekabanjwa. Uthi amapolisa kumele akhusele uluntu hayi ukuba abulawe kabuhlungu. 
UFikile Xhasa waseNgcobo oliLungu lePalamente eKapa naye uzeke mzekweni ukudlulisa amazwi ovelwano kwiintsapho zamaxhoba. 
“Sihlaba ikhwelo kuSAPS nakwabanye bomthetho ekubeni bakhangelwe babanjwe. Sikwabongoza noluntu lwaseNgcobo lusebenzisane namapolisa,” utshilo uXhasa. 
Ityala lokuzama ukubulala kwanelokubulala livuliwe kwaye liphantsi kophando. Akukho mali ithathiweyo.",Kubhubhe ipolisa noonqevu kutshintshiselwana ngeembumbulu
"Abathandi bengoma nomjuxuzo bazakube besonwatyiswa nguZakes Bantwini ekupheleni kwale nyanga. 
UZakhele Madida, nodume ngelikaZakes Bantwini kubathandi bomculo, uzakube enyathela eMonti ngowe-29 kweyoMsintsi 2017. 
UBantwini uzakube esiza neBang Bang Bang Tour okokuqala kumhlaba weMpuma Koloni. 
I’solezwe linqakule uZakes Bantwini ngomnxeba, limgoca-goca ngemibuzo malunga nolu khenketho lwakhe. 
“Kudala ndayithanda iMpuma Koloni, ngoko ke ndiqondile mayibe ngeyokuqala ukungcamla kwezi ngoma zam zintsha nanjengoko kudala bendizingela,” utshilo uZakes. 
Le mvumi eyaziwa kakhulu ngeengoma ezifana noClap Your Hands, Bum Bum noWasting My Time – ikhuphe icwecwe layo elitsha elithi Love, Light and Music 2. 
“Ndizakube ndize neBand yam, ziiyure ezimbini zobumnandi eqongeni, ndisungula icwecwe lam elitsha. Izakube ikokokuqala eMpuma Koloni,” esitsho ngochulumanco uZakes. 
Le nzalelwane yakwaMashu eThekwini, ithi ukuba ibinokukhetha ukuzalwa kwakhona, iMpuma Koloni bilelona phondo ibinokulikhetha. 
“Bendinokuba ngowaseBhayi okanye eMonti, ndiyazithanda ezi dolophu, ingakumbi iMonti,” kutsho uZakes Bantwini. 
UZakes, 36, usebenze neemvumi eziliqela kwiqonga lomculo loMzantsi Afrika, phakathi kwazo singabalula uBlack Coffee ngengoma yabo uJuju, waze wafumana ukutyunjwa amatyeli aliqela kumawonga weeSAMA. 
Wafundela umculo kwiYunivesithi yeZobuchwepheshe yaseThekwini (DUT), wenza iJazz and Music Perfomance eUKZN, waze wenza nezifundo zeSocial Entrepreneurship kwiYunivesithi yasePitoli. 
UZakes uthi ukuba zange abawele ukufana nemvumi yaseMelika uR. Kelly, mhlawumbi ngengazange abe yimvumi. 
“Eyona nto yayindisa emculweni kukunqwenela ubomi bukanokutsho, ubomi obuntofo-ntofo. Nam ndandifuna ukuphila impilo ephilwa ngoo-R. Kelly,” utshilo. 
UZakes uyavuma ukuba ngokwenene ayikho impilo efana naleyo wayeyiphupha kweli khondo lomculo. 
Ucele abantu ukuba bazifumanele amatikiti eComputicket kusengethuba kuba angaphela nanini ukususela ngoku. 
Ebengekaqiniseki ukuba uzakube ehamba nowakwakhe uNandi kwisini na ngobu busuku. 
“Andikazi, siza kubona xa iintsuku zisondele,” utshilo. Esi sibini sisandul’ukuzimanya ngeqhina lomtshato kwaye sele sinomntwana kunye. 
UZakes uzakube ekhatshwa nguDJ Bongs owaduma ngengoma ethi Thina Sobabili. 
Umcimbi uzakubanjelwa eThe Venue eHemingways, kwaye itikiti lixabisa imali engange-R150.","UZakes Bantwini ubhiyozela uthando, ukukhanya nomculo eMonti!"
"IMIMANDLA yasezilalini eMpuma Koloni ichazwe njengezakuxhamla ngokumandla kumapolisa amatsha asandul’ ukugqiba uqeqesho. 
  
La mapolisa, angamakhulu amahlanu anamashumi asixhenxe, athe amkelwa ngokusesikweni kwisipolisa sephondo emva koqeqesho lawo kumaziko amathathu eli phondo. La maziko mabini eBhisho logama elinye liseRhafu. 
  
Ngethuba ekuqeqesho, la mapolisa akhe achitha iiveki kuqeqesho lokulawula indimbane yabantu ingakumbi kumaxesha oqhankqalazo, nanjengoko ilizwe lithe gqolo ukugutyungelwa luqhankqalazo labafundi baseyunivesithi abafuna imfundo yasimahla. 
  
Ethetha kwibala elikwiziko lezoqeqesho eBhisho ngoLwesine, uSekela-Mkomishinala kazwelonke kulawulo lezomthetho nezixhobo kwisipolisa soMzantsi Afrika uLieutenant General Stefan Schutte uthi la malungu matsha azakugxila ekugcineni ukhuseleko kwimimandla egudle unxweme ingakumbi kweli xesha leziyunguma. 
 
UMkomishinala wamapolisa aseMpuma Koloni uLieutenant General Liziwe Ntshinga uthi la mapolisa matsha kulindeleke ukuba abonakale kakhulu kwimimandla esemaphandleni. 
 
“Imimandla yasezilalini yeyona izakuxhamla kakhulu kula malungu kuba ubuninzi bawo bazakuthunyelwa khona,” utshilo uNtshinga. 
  
UNtshinga uthi ubuninzi bala mapolisa matsha, malunga namakhulu amabini anashumi asixhenxe anesibhozo, azakuthunyelwa kwimimandla engqonge iMonti. “Ikhulu elinamashumi amane anesibini liya eNelson Mandela Bay, ikhulu elineshumi liya eMthatha logama amashumi amane esiya eRhafu,” utshilo uNtshinga. 
  
Ukulungiselela ukhuseleko ngexesha leziyunguma, uNtshinga uzakube eseAlivani ngoLwesihlanu – usuku leholide yoxolelwaniso – ekhawulela loo miqodi iza eMpuma Koloni ekhuthaza abaqhubi nabatyeleli ukuba baziphathe kakuhle ngexesha lokonwabela ukuphela konyaka.",Amapolisa amatsha azakuthunyelwa kwimimandla yasezilalini
"Obesakuba nguMongameli weli uThabo Mbeki uthi ukukhothama kweKumkani yamaXhosa uMpendulo Zwelonke Sigcawu, kusishiye “siziinkedama” isizwe sakwaXhosa. 
 
UMbeki ebethetha kumngcwabo kaKumkani Zwelonke kwiKomkhulu iNqadu kuGatyana ngoLwesihlanu. 
 
“Bekungekudalanga silapha Komkhulu sizokukhapha uKumkani Xolilizwe Sigcawu. Siziva siziinkedama. Eyona nto ibihlupha uZwelonke yintlupheko yabantu bakuthi. 
Lusapho lakwaSigcawu, nani maTshawe, siyabulela ukuba nithe nasipha le nyhweba yokuba sithethe ngeKumkani,” utshilo uMbeki. 
 
UMbeki uthi uKumkani Zwelonke ebebahlonipha kakhulu abantu besizwe sakhe. 
 
Phakathi kwabanye babazili kuquka uMongameli Cyril Ramaphosa nowakwakhe, oosopolitiki, oosomashishini kwakunye nabantwana begazi.",Thabo Mbeki: Siziva siziinkedama!
"ULUNTU laseMdantsane obeluyinxalenye nomsebenzi wokuvuselelwa kwesakhiwo senkundla yamatyala eMdantsane lufumene izakhono eziyintaphane zokuzifunela eyabo imisebenzi. 
Oku kuza emva komsitho wokunikezelwa ngokusesikweni kwesakhiwo esitsha senkundla yamatyala eMdantsane izolo. 
Lo msitho ubuzinyaswe ngusekela mphathiswa wesebe lezemisebenzi yabantu (Public Works) uJeremy Cronin. Esi sakhiwo nesakhiwa ngeminyaka yoo1970 ngexesha lorhulumente wengcinezelo besiye sifumane iingxaki zokuhlaselwa ngumoya ovuthuza ngamandla kuphakame uphahla, nokuvuza kwamanzi eluphahleni xa kukho izantyala-ntyala zemvula. 
UCronin uthe: “Kukho ingxaki yokungaphunyezwa kwemisebenzi ngendlela esulungekileyo kweli sebe, kodwa ngentsebenziswano phakathi kwabo bathe bathatha inxaxheba kulo msebenzi, kukho inkqubela phambili ekusulungekisweni kwemisebenzi.” 
UCronin uyichaphazele into yokuba kulo msebenzi isebe lizamile ukucutha intswela ngqesho ngokuvulela amathuba uluntu laseMdantsane neziphaluka imisebenzi. Kwabasebenze apha kuphume izakhono zobuchweli, abakhi ngesitena, nabapeyintayo.",Bafumene izakhono besebenzela urhulumente
"Igqwetha elimele oonoteksi abalishumi elinesixhenxe ababebanjwe ngomhla weshumi nesixhenxe kweyeNkanga  lithi lizakubhenela kwinkundla yamatyala ephakamileyo eMthatha emva kokukhatywa kwesicelo sebheyile sabarhanelwa yinkundla yamatyala eNgqeleni.  
Abarhanelwa batyholwa ngamatyala amane aquka ukwenza udushe lasesidlangalaleni, nokufunyanwa benezixhobo ezinobungozi. 
Ekuqaleni kokuvela kwaba barhanelwa enkundleni kwinyanga ephelileyo igqwetha labarhnelwa uXolani Pangwa lafaka isicelo sokuba inkundla iqwalasele ukuba elityala lifanekle ukuxoxwa eNgqeleni kusini na?  
Abarhanelwa babanjwa kwindawo yaseGxulu echazwe njengephantsi kweLibode ligqwetha. 
Iinkumanda zamapolisa, uPhathisile Majaja waseLibode, noDumisa Nogqala waseNgqeleni banika ubungqina obakhokelela ukuba umantyi ochophele elityala agwebe ngelithi likwinkundla efanelekileyo. 
Emva koko okaPhangwa ufake isicelo sebheyile, nesiphikisiweyo liGunyabantu lezoTshutshiso. Umtshutshisi welityala uMichael Bradfield ubongoze inkundla ukuba isikhabe isicelo sebheyile. 
“Umbuso unetyala eliluqilima ngakubarhanelwa, amatyala abandakanya udushe loonoteksi, anobuzaza kuba kuchaphazeleka abakhweli. Inkundla mayithathe isigqibo sokukhusela abantu abamsulwa  ngokukhaba isicelo sebheyile.  
Ukususela oko kwabanjwa abarhanelwa iziganeko zodushe lweeteksi lusanqumamile,” uqhube watsho uBradfield. 
UPhangwa uyalele inkundla ukuba ibakhulule abarhanelwa phantsi kwemiqathango yebheyile eqatha, kodwa isicelo sakhe sawa phantsi.  
Umantyi ebechophele le bheyile uSikhanyiso Ngomthi uthe “Abarhanelwa bayawazi amangqina ombuso kweli tyala, kungoko ndingazimiselanga ukuwabeka engozini.  
Nangona amatyala ajongene ekuluhlu lwamatyala okuqala kodwa anobuzaza ngenxa yodushe loonoteksi. Isicelo sebheyile siyakhatywa yinkundla yamatyala.” 
 Phakathi kwabo bebesezinkundleni ukuzokuphulaphula, ngamalungu ombutho weeteksi Uncedo Taxi Association kwakunye neentsapho zamaxhoba.  
Ityala limiselwe umhla we17kweyoMqungu kunyaka ozayo.",Lizakubhenela kwinkundla ephakamileyo igqwetha loonoteksi
"Ngamalungu weANC angaphezu kwamashumi amabini athe enzakala ngethuba ibhasi ebebehamba ngayo ukusuka kwaWadi 16,  ithe yoyiswa ligophe yabhukuqa kwindlela entsha eNkantolo elikhaya likaOliver Reginald Tambo.  
UDavid Mfela ebengaphakathi kwale bhasi ngethuba ilala ngecala kulo hola wendlela, uthethe neli phephandaba wathi.  
“Iziqhoboshi yeyona nto ndiyisolayo nangona ndingaqinisekanga, kuba iqale ngokubaleka ngokungalawulekiyo ibhasi,” uthethe watsho.  
Uninzi kula maxhoba ophukile iingalo nemilenze, logama abanye bathe balimala ngokugruzuka. 
Linye kuphela ixhoba eliye labalekiswa ngokungxamisekileyo ngenxa yemeko engachazwanga yalo.  
Ethetha kwindawo yengozi,  usodolophu womasipala waseMbizana uDaniswa Mafumbatha uthi ufuna iimpendulo ngale ntlekele. 
“Kuthwa ubalekile umqhubi wale bhasi akaziwa ukuba utshone phi, sifuna ukwazi ukuba bekutheni ukuze ibhasi ithwale abantu ineziqhoboshi ezingasebenziyo, kodwa ke uphando luyaqhuba,” uthethe watsho uMafumbatha. 
Ubumanzi bendlela nokujika ngokukhawuleza kweli gophe kubangele ukuba iziqhoboshi zale bhasi ziyeke ukwenza umsebenzi nangona nazo zichazwe ukuba azikho mgangathweni.  
UThandiwe Ngweni lelinye lamaxhoba ebengaphakathi kule bhasi ngethuba ilala ngecala ixakwe ligophe. 
 “Yhoo andazi ukuba ndisinde njani,  iqale ukungahambi kakuhle emva kokuba efike kweli gophe, ibe ngathi ikhawulela ezi zizaphambi kwakhe kodwa waphinda wayibamba, yaya kulala ngecala ibhasi,” engcangcazela utshilo. 
Inqwelo zezigulana ezintandathu zithuthele amaxhoba enzakeleyo kwisibhedlele iSt Patricks ukuze afumane uncedo olukhawulezileyo. 
 “Umthetho uza kunyanzeleka ukuba uhambe indlela yawo ukuqinisekisa ukuba umqhubi nomnikazi webhasi bajongana nomthetho ukuba benze nxamnye nomthetho,” utshilo uMafumbatha.  
Umthwalo ogqithisileyo wenani elingachazwanga labakhweli yenye yeengxaki ezibangele ukoyisakala kwale bhasi, itsho ingxelo. 
 Ingxelo kasodolophu ithi uwadi 16 wenziwa ziilali eziquka iMampisi, Madiba, amaKhanyayo, nakwaNgutyana. 
Iqhube ngaphandle kweengxaki imibhiyozo yeminyaka elikhulu yokuzalwa kukaOliver Tambo.",Ingozi yebhasi eNkantolo
"Emva kweenyanga ezimbini isizini yePSL entsha, iveki ephelileyo yeyona yenze umqeqeshi weKaizer Chiefs, uSteve Komphela, azive kakuhle ukuba uyasebenza emva kokuba iqela lakhe liphumelele imidlalo emibini ilandelelana. Amakhosi abethe iHighlands Park ngo’1-0, alandelisa ngeMaritzburg United ayibethe ngo ’2-0.  
Yomibini le midlalo ithobe uxinizelelo kumqeqeshi, yabuyisa nokuzithemba kubadlali. kumdlalo wangoMgqibelo odlulileyo, uKomphela, uqala umdlalo ngoMichelle Katsvairo – ifolosi yeChiefs efike ekuqaleni kwale sizini.  
Lo mdlali waseZimbabwe akamphoxanga umqeqeshi wakhe futhi indlela adlale ngayo unike umqeqeshi intlasi yethemba kwiingxaki zokunqaba kwamagowuli kwiChiefs. UKatsvairo uzibonakalisile ngethuba edlala neMaritzburg – kangangokuba uKomphela uyincomile adlale ngayo eFNB Stadium. “Ewe, ngesenze ngcono phaya phambili – kodwa ndiyayamkela le mpumelelo. Into endivuyisileyo yindlela uKatsvairo adlale phambili nasebenzisene ngayo noWilliam Twala noGeorge Lebese. Iifolosi zizo ezinika iqela impumelelo, bona abadlali basemva benza ngaphezulu kwalo nto. Ndivuyiswa kukuba uKatsvairo ukwazile ukuzivula izithuba kula mdlalo wethu neMaritzburg,” utshilo uKomphela kwikhasi lomnatha leChiefs. 
Indlela adlale ngayo uKatsvairo imnika ithuba lokukhokela iChiefs kule sizini phaya phambili. UKhune, odlale okwentshatsheli kwiveki ephelileyo, uncome abalandeli beChiefs abayixhase ngamaxesha anzima. NgoLwesithathu Amakhosi ayakube sele edlalile neFree State Stars (sesishicilele thina) – kodwa aya kumdlalo ophakathi kwawo ne-Ajax Cape Town, eMoses Mabhida Stadium ngoMgqibelo ngo’18:00, likhona ithemba emva kokuphucuka kweziphumo. Lona iqela likaRoger De Sa lisasokola kwicala lokufumana iziphumo ezihle kule sizini. Nangona idlala kakuhle iChiefs xa idlalela eMabhida Stadium – kodwa ngamanye amaxesha i-Ajax iyakwazi ukufumana amanqaku xa idlala nayo. 
Imidlalo yePSL ngoMgqibelo: Golden Arrows v Chippa United @15:30; Free State Stars v Maritzburg United @15:30; Platinum Stars v Bloem Celtic @15:30; Cape Town City v Baroka FC @20:15. 
NgeCawe: SuperSport United v Highlands Park @ 15:30; Polokwane City v Orlando Pirates @ 15:30.",UKomphela akawuvali umlomo ngoKatsvairo
"ITHUBA lokutyunjwa kwiimbasa zesihlandlo sethoba zeSABC Crown Gospel ligalelekile. Eli lithuba lokuba nayo nayiphina imvumi yomculo wegospile isondele nganeno. 
 Le nyoba ivulwe kwiimvumi, abavelisi bomculo, abapapashi, ababhali, oomanejala, izikhululo zikanomathotholo njalo-njalo.  
Amawonga weeCrowns azakube ebanjelwe eDurban ICC ngomhla we-27 kweyeNkanga 2016. 
 “Kulo nyaka siquke neemvumi zehlabathi kumculo wegospile, kongezwe nabo bangaziwayo banetalente, kwaye iindwendwe zakonwatyiswa zingoma ezaziwayo.  
Kwakhona, kulo nyaka iiCrowns zizakuhlalelwa yiChristian Expo ngomhla we-25 ukuya kowe-27 kweyeNkanga, nalapho yonke into yobuKrestu izakube iboniswa khona.  
Ngeenkcukacha ezithe vetshe tsalela ku-031 303 3520, lowo nguMsunguli weeCrowns, uZanele Mbokazi.  
Malunga nama-39 wamabakala kulo nyaka naxa kuthelekiswa nalawo angama-36 wonyaka ophelileyo. Amabakala awongezwe kulo nyaka, Best Traditional Gospel Album, Best Gospel ne Jazz Song. 
 Iifomu zabatyunjwa zifumaneka kulo mnatha umtsha: www.theafricangospel.com okanye uyokuzithathela kwii-ofisi zeThe World Gospel Powerhouse, okanye ubatsalele umnxeba ku 27 31 303 3520.  
I-Crown Gospel Awards zixhaswa liphephandaba Isolezwe, Sowetan / Sunday World neSABC.",Ngubani ofuna imbasa yeCrown Gospel Awards?
"Umama wenkosikazi edutyulwe yabulawelwa kwisikolo iVoorpos eCambridge eMonti, idutyulwa ngumyeni wayo olipolisa, uthi kudala ikhona ingxabano kwesi sibini kwaye wakhe wakhonjwa ngompu umntwana wakhe leli polisa. 
Kule veki uZandisile Zweni (44), ipolisa laseKidds Beach, uvele kwakhona phambi kweNkundla kaMantyi waseMonti eyokufaka isicelo sebheyile kulandela ukudubula abulale inkosikazi yakhe uAndiswa Zweni (37) ngomhla wamashumi amabini anesibini kwinyanga ephelileyo. 
Umama kaAndiswa, uNomthandazo Robson, uxelele inkundla ukuba intombi yakhe kudala ineengxabano noZandisile.  
URobson uthi esi sibini, esinabantwana ababini, besikwinkqubo yokuqhawula umtshato, kwaye uZandisile sele esuka kukhomba uAndiswa ngompu kwityeli langaphambili, nalapho uAndiswa waye wayokuvula ityala kodwa waphinda walicima lingekafiki ezinkundleni. 
URobson uthi waqala apho ukoyika uAndiswa, wafaka neleta yokumkhusela (protection order) ngakuZandisile.  
Kodwa kubungqina obufundwe enkundleni ngumcuphi uMthobeli Mazitshana weIPID, umbutho wabo baphanda amatyala enziwe ngamapolisa, budize ukuba uAndiswa waye wayokulirhoxisa ityala ebhale ukuba “ngumyeni wam kwaye ungutata wabantwana bam kungenjalo ndifuna uxolo”. 
URobson ukwadize nokuba ebenganqweneli ukuba ayifumane ibheyile uZandisile kuba unobungozi kubo nasebantwaneni. Emva kokwehlika emkhumbini uRobson wothule isikhalo, ethuthuzelwa lusapho lwakhe. 
Ongumhlobo kaZandisile ongafunanga kuchazwa ngagama uyiphikile eyokuba uZandisile anganobungozi kubantwana bakhe.  
Uthi ubathanda kakhulu kuba nemali esikolweni ibhatalwa nguye. Utata kaZandisile uNkosayiphathwa (78), encokola bucala nephephandaba I’solezwe uthe kumothusile okuthe kwenziwa ngunyana wakhe. 
“Ebengabonakalisi bundlongondlongo kum xa efikile. Akaseli, akatshayi, ungumntu othanda ezemidlalo,” utshilo utata kaZandisile. 
Kubungqina benkundla, uZandisile wafika wavingcela imoto kankosikazi ukuba ingaphumi esikolweni, wabe sele esiya kwimoto yomfazi emkhupha emrhuqela kwimoto yakhe, nalapho wafika wamdubula izihlandlo ezibini esifubeni kwakunye nasentloko, neyathi yaphumela ngasemva eyasentloko. Oku kwenzeka emva kwentsimbi yeshumi elinanye ngaphakathi kwesi sikolo. 
UZandisile ebevele kwakhona kwiNkundla yaseMonti izolo, nalapho kuthiwe isicelo sakhe sebheyile sakusatyelwa ngowama27 kule nyanga.",Belingaqali ipolisa ukufuna ukubulala inkosikazi!
"IMVUMI ekwangumdlali kamabonakude odumileyo uNay Maps, utshintsha ikhasi nanjengoko ekhuphe ingoma yakhe yokuqala njengemvumi, evisa abalandeli nabathandi bakhe elo cwambu lelizwi lakhe lithi ndiphulaphule. 
Ingoma kaNay Maps ibizwa I’ll Be There. 
Ebalisela I’solezwe lesiXhosa, uthi le ngoma uyenze emva kokuqaphela ukuguquguquka kobudlelwane phakathi kwezihlobo okanye abakubudlelwane bezothando okanye obosapho. 
“Kulapho ndigqibe ekubeni ndiqambe le ngoma kuba ndibonile ukuba esinako ngokwenene lilizwi lethu kuphela. Ingakumbi kwihlabathi apho uthando luyinkohliso okanye yonke into ingeyiyo eyoqobo, esinako nje kuphela lilizwi lomnye komnye,” kutsho uNay Maps. 
Lo saziwayo uthi ukuba ubani uthembisa ngokwenza into makasigcine isithembiso eso, enze oko bethe uza kwenza. 
UNay Maps uthi oku ukuqaphele kubudlelwane bakhe nenenekazi ebekhe wancuma nalo. Uthi belihlala liziva lingakhuselekanga kubudlelwane babo ngenxa yokuba ebehlala ebukwa ngamanye amanenekazi. 
“Oku bekumenza azive engabalulekanga, kwaye esoyika ukuphulukana nam. Ngoko ngokwenza le ngoma, ndithi nokuba kunganjani, ndakuhlala ndikhona. Nokuba kwenzeka ntoni, ndakuba khona. Ndithembe xa ndisithi soze ndihambe, oko kuyinyaniso,’’ kutsho uNay Maps, ogama lokwenene inguNkosinathi Maphalala. 
Uthi zininzi iingoma zakhe ezisendleleni kuquka necwecwe elipheleleyo. 
UNay Maps uqale ukucula esesesikolweni samabanga aphakamileyo. 
Uthi utata nomama wakhe bebekwazimvumi, bethanda ukumculisa ekunye noodade wabo. 
Uthi uye wafika esikolweni samabanga aphakamileyo wafunda ukudlala ipiyano. 
“Iitshomi zam zandibongoza ukuba ndiye kukhuphiswano lomculo olwaluza kuba sesikolweni. Ndakhethwa njengomnye wabahamba phambili kolo khuphiswano olwalunomculo nokudlala kwimidlalo.” 
UNay Maps uthi unephupha lokubayimvumi nomvelisi womculo odume kwihlabathi lonke ophuma kwilizwekazi iAfrika. 
Ubalule iimvumi ezifana noJay Z, Beyoncé, Black Coffee, Drake, H.E.R, Kehlani, Lucky Daye, Musiq Soulchild, Snoh Aalegra, Chris Brown, Dj Maphorisa, Kabza de Small njengezinye kwiimvumi anokuthanda ukusebenza nazo. 
Uthi ingoma yakhe ifumaneka kuyo yonke indawo ethengisa umculo kwi-intanethi. 
UNay Maps ukwathi umculo umnceda ekumpholiseni izilonda anazo emphefumlweni. 
Le nzalelwane yaseKZN idlale kwimidlalo kamabonakude efana neGenerations, iMuvhango neThe Queen. 
UNay Maps ukwadize ukuba umatasatasa elungiselela isizini yesibini yomdlalo othi Umkhokha.",Wakhe wamva uNay Maps ecula?
"UZA kuchitha iminyaka engamashumi amabini engaphakathi entolongweni uMfusi Dyasi (23) emva kokuba efunyenwe enetyala lokudlwengula, efunyanwa yinkundla yamatyala yaseElliot.  
 
Ngokwengxelo ephuma kumapolisa, uDyasi waxhwila intwazana eneshumi elinanye leminyaka ubudala ngethuba isuka evenkileni wayifaka kwindlu enguronta nengasahlali bantu nalapho kuvakala ukuba wayigcina iiyure ngaphakathi eyidlwengula. 
 
 Oku kwenzeka ngomhla weshumi elinesithandathu kwinyanga yoMqungu kunyaka ophelileyo, kusenzeka kude kufuphi nedolophu yaseCala.  
 
UDyasi ukugqiba kwakhe oku washiya ixhoba ngaphakathi kulo ronta.  
 
UWarrant Officer Moitheri Bojabotseha uthi umrhanelwa wabanjwa kwangosuku olunye enze esi simanga. 
 
UDyasi uvelile phambi kwenkundla yamatyala eCala kule veki nalapho aye wafunyanwa enetyala.  
 
IKlasta yamapolisa eElliot isiqhwabele izandla esi sigwebo, isithi iya kuba sisifundo. Ikwaqhwabele izandla nabecuphi betyala.",Sigwetyiwe isidlwengu saseCala
"Amakhosi aza kudibana neqela elincinane, iThe Magic FC, emdlalweni weNedbank Cup obonwa ngabantu abaninzi njengedabi likaGolithi noDavide ngentsimbi yesithathu emalanga namhlanje eNelson Mandela Bay Stadium. kwiminyaka engaphambili, iKaizer Chiefs ibe nelishwa lokuhlazwa ngamaqela amancinci kwiNedbank Cup – kodwa namhlanje iza kuzama ukuyibaleka la nto njengokuba isakhangela indebe emva kwendlala yeminyaka emithathu yonke. Kwinyanga ephelileyo, iChiefs incedwe ligowuli elafakwa ngempazamo ngumdlali weTornado FC – eyayisokolisa imizuzu engamashumi alithoba. Umdlali wasemva kwiChiefs, uDaniel Cardoso, ucacisile kule veki ukuba kutheni iqela lakhe lisokole xa kufuneka libethe amaqela amancinci kwimidlalo yeNedbank Cup. 
“Siyakuthanda ukuyekelela xa silapha kwiChiefs. Xa ujonga kwiminyaka edlulileyo, iChiefs iwadelele amaqela amancinci. Futhi xa ujonga kwiminyaka egqithileyo, wawungenakulindela iqela elikhulu njengeChiefs ukuba lingabethwa yiBaroka. Nayo iTornado iphantse yenza into efanayo kwiiveki ezidlulileyo. Ndicinga ukuba ngabadlali abayekelela umxakatho,” utshilo uCardoso odlala oko phantsi kuka-Ernst Middendorp. Amakhosi andwendwela iThe Magic yaseKapa ekuye kwanyanzeleka ukuba ise umdlalo wayo eBhayi emva kokuba ingakwazanga ukufumana ibala lokudlalela. 
UCardoso akuyiboni iMagic njengeqela elinokuyixhalabisa iChiefs – kodwa uthi akufunekanga abadlali bayekelele emdlalweni. “IMagic ayiloqela elinobuzaza kangako. Kuyo, ukudlala neChiefs kufana nokudlala umdlalo wamagqibelakankqoyi. Ukuba iMagic ingabetha iChiefs, iyakuba ngathi iphumelele iNedbank Cup. Abadlali bayo bayakubhiyoza into engenasiphelo. Ngeke bazihluphe ngeminye imidlalo ukuba bangabetha thina. Nathi asikwazi ukuyekelela umxakatho emdlalweni,” utshilo uCardoso ethetha neentatheli eGoli kwiintsuku ezidlulileyo. Njengokuba iMamelodi Sundowns ne-Orlando Pirates zingasekho kwiNedbank Cup, iChiefs ibonwa njengelona qela elingayithatha ekugqibeleni.","“Ukuba iMagic ingabetha iChiefs, iyakuba ngathi iphumelele iNedbank Cup”"
"IZENYELISO ebeziphuma nkalwana zonke azibasebenzelanga abo bebengafuni abengumongameli waseMelika uDonald Trump.  
Abantu baseMelika bathethile – ngelithi bafuna uTrump abengumongameli.  
Iziphumo zonyulo ezibhengezwe ngoLwesithathu ziveze ukuba lo somashishini wodumo, uTrump ubuphumelele ubuninzi bezihlalo zePalamente yaseMelika, ebetha uHillary Clinton, nto leyo imbeka eWhite House (ibhotwe likamongameli waseMelika).  
Ethetha nabaxhasi bakhe uTrump uthe: “Ndiza kubangumongameli wabantu bonke baseMelika. Sinesicwangciso esihle sezoqoqosho futhi izigidi zabantu baseMelika ziza kubanemisebenzi.”  
UTrump ukwathe uwufumene umyalezo ovuyisana noloyiso lakhe osuka kuClinton.  
UTrump kulindeleke ukuba abenguMongameli ngokusesikweni kulo nyaka uzayo. 
-Sithandiwe Velaphi",UTrump nguMongameli waseMelika
"Ulutsha lwelali yaseCorana cebu kuhle kwidoluphu yaseMthatha oluzibiza ngokuba yiCorana Concerned Youth lwenze iphulo lokuxhobisa ulutsha lwala lali ngobungozi bokusetyenziswa kweziyobisi kusuku lwayizolo kwisikolo iNcipizeni JSS. 
ULwando Kawe ongomnye waba bantu batsha uthi bakwenze oku kuba beqaphele ukuba ulutsha lwala lali luzibandakanye kanobom kwiziyobisi nto leyo ikhokhelela kulwaphulo mthetho kwanokungakhuseleki kwabo bonke abahlali belali yase- Corana. 
“Eyona nto engumnqweno wethu kukuba ulutsha lwale lali lutshintshe kwaye ibelulo olukhokhela inguqu nempucuko kwiimeko zokuphila kule lali,” utsho oka Kawe. Oka Kawe uthi zininzi izinto abasazimisele ukuzenza beleli qela ukuza neenguqu kule lali yaseCorana.  
Ukanti lo msitho ubuzinyaswe ngamasebe karhulumente ahlukeneyo kuquka isebe lezemfundo, isebe lezendlela nemisebenzi yoluntu kwakunye nesebe lophuhliso loluntu.  
Umnumzana Nakasa okhokhele isebe lezendlela nemisebenzi yoluntu kwingingqi ye O R Tambo ngethuba enika amazwi enkxaso uthe ulutsha maluyazi ukuba ikamva lalo lisezandleni zalo ngako oko maluzikhwebule kwizenzo ezigwenxa.  
Lo kaNakasa uthi kule lali zikho iimpawu zendawo ekuthengiswa kuzo iziyobisi kwaye lulutsha oluzaziyo maluqinisekise uba ziyasuswa ezo -mpawu. Ukwathi iziyobisi azisetyenziswa ngabantu abahluphekileyo kuphela nanjengoko ulutsha lwase- Corana lubange ngelitshoyo. UBabalwa Mtumtum webandla elibizwa ngokuba Iibandla Lase Mthini Evangelical Movement, obesisithethi sembeko kulo msitho, uthe ulutsha malubonalalise umbulelo ngenkululeko oluyixhamlayo eyalwelwa ngamaqhawe esizwe soMzantsi Afrika kukho nempalalo gazi. 
 ukwamemelele kubazali ukuba bathathe uxanduva ngabantwana babo bangonwabeli ukumana befumana izinto zokutya nezekhaya bengazazi ukuba zisukaphi.",Kuxhotyiswa ulutsha ngendlela yokuziphatha
"USODOLOPHU womasipala ombaxa iNelson Mandela Bay uAthol Trollip umemelela kubahlali balo masipala ukuba lusebenzisane naye ukusiphula neengcambu “iintshiyekela” zobuqhetseba nobuqhophololo kulo masipala. 
Ngokuncedisa oku, uTrollip utyumbe inkampani yabucala yophicotho-zincwadi iKPMG ukuba ijongane neminxeba kwakunye nee-imeyili ezithunyelwa ngabantu abakhalazela okanye abarhanela ubuqhetseba kwakunye nobuqhophololo eNelson Mandela Bay.  
“Isizathu sokwenza oku kukuba sizalisekisa isithembiso sethu esasenzayo sokulwa ubuqhetseba nobuqhophololo kulo masipala,” utshilo uTrollip. Ngokukhabaniyo nesiko lorhulumente okhokelwa yiANC apho inombolo yomnxeba wokujongana nezikhalazo malunga nobuqhetseba kwakunye nobuqhophololo isingathwa kwangamagosa karhulumente, umasipala okhokelwa yiDA eNelson Mandela Bay ugqibe kwelokuba usingathwe bucala lo mnxeba. 
“Nanjengoko ubuqhophololo buphele mhla kubanjwa ulonyulo (ngenyanga yeThupha) kulo masipala, kusekho iintshiyekela esicinga ukuba zikhona kwizivumelwano zokusebenza phakathi koonokontraka kwakunye nomasipala ezityikitywe phambi kokuba kungene isikhokelo esitsha,” utshilo uTrollip. 
UTrollip ukwabongoze nabasebenzi balo masipala ekubeni balisebenzise eli thuba lokubika xa bebona izehlo zobuqhetseba nobuqhophololo ngokuthi batsalele umnxeba kwinombolo engu: 0800 007 086 okanye bathumele i-imeyili ku: fraud.nmb@kpmg.co.za.",UTrollip usiphula neengcambu ‘iintshiyekela’ zobuqhophololo
"*   Isebe loPhuhliso loLuntu kwiOfisi yalo esePhilippi, licela nabani onganolwazi ngendoda eyayinobudlelwane noPozisa Dumezweni ngonyaka ka2016, neyayihlala eMthatha, eMpuma Koloni. Nabani na onganolwazi makancede aqhagamshelane nonontlalontle: uMiss Asivile Ndabankulu kwinombolo engu: 021 834 7000 ngamaxesha omsebenzi (07H30-16H00), Idilesi ye-Email ngu: Asivile.Ndabankulu@westerncape.gov.za kungenjalo atyelele ePhilippi Local Office Cnr Wallis Street & 12th Avenue, Hazendal, Athlone, 7764. 
*    Isebe loPhuhliso loLuntu kwiOfisi yalo esePhilippi, licela nabani onganolwazi ngoMnu. Mongezi Vava owayenobudlelwane noXoliswa Kwinana owagqibela ukubonwa eMthatha eMpuma Koloni ngo2005. Nabani na onolwazi uyacelwa aqhagamshelane nonontlalontle: uMiss Asivile Ndabankulu kwinombolo engu: 021 834 7000 ngamaxesha omsebenzi (07H30-16H00), ukanti idilesi ye-Email ngu: Asivile.Ndabankulu@westerncape.gov.za okanye atyelele ePhilippi Local Office Cnr Wallis Street & 12th Avenue, Hazendal, Athlone, 7764. 
*   Isebe loPhuhliso loLuntu kwiOfisi yalo esePhilippi, licela nabani na onganolwazi malunga noMnu Sipho Joyi owayenobudlelwane noZoleka Gigi owagqityelwa ukubonwa eMthatha, kwilali yaseBhaziya eMpuma Koloni ngo2010. Nabani na onganolwazi ngaye uyacelwa atsalele unontlalontle: uMiss Asivile Ndabankulu kwinombolo engu: 021 834 7000 ngamaxesha omsebenzi (07H30-16H00), idilesi ye Email ngu: Asivile.Ndabankulu@westerncape.gov.za okanye atyelele ePhilippi Local Office Cnr Wallis Street & 12th Avenue, Hazendal, Athlone, 7764. 
*  Isebe loPhuhliso loLuntu kwiOfisi yalo esePhilippi, licela nabani na onolwazi malunga nendoda eyayinobudlelwane noNoluvo Namntu phakathi kuka2006 no2007 eNgcobo eMpuma Koloni. Nabani na onolwazi uyacelwa ukuba aghagamshelane nonontlalontle onguMiss Asivile Ndabankulu kwinombolo engu: 021 834 7000 ngamaxesha omsebenzi (07H30-16H00), idilesi ye- Email ngu: Asivile.Ndabankulu@westerncape.gov.za okanye atyelele ePhilippi Local Office Cnr Wallis Street & 12th Avenue, Hazendal, Athlone, 7764. 
*   Isebe loPhuhliso loLuntu kwiOfisi yalo esePhilippi, licela nabani na onganolwazi ngendoda eyayinobudlelwane noZiziwe Hendrik owagqityelwa ukubonwa eBhayi eMpuma Koloni ngo2009. Nabani na onolwazi uyacelwa ukuba aqhagamshelane nonontlalontle uMiss Asivile Ndabankulu kwinombolo engu: 021 834 7000 ngamaxesha omsebenzi (07H30-16H00), idilesi yakhe ye-Email ngu: Asivile.Ndabankulu@westerncape.gov.za okanye atyelele ePhilippi Local Office Cnr Wallis Street & 12th Avenue, Hazendal, Athlone, 7764. 
*   Isebe loPhuhliso loLuntu kwiOfisi yalo esePhilippi licela nabani na onganolwazi ngendoda eyayinobudlelwane noNtombekhaya Ndike phakathi kuka2002 waze wagqityelwa ukubonwa kuKomani eMpuma Koloni. Nabani onolwazi uyacelwa ukuba anxibelelane nonontlalontle ongu: Miss Asivile Ndabankulu kwa- 021 834 7000 ngamaxesha omsebenzi (07H30-16H00), idilesi ye-Email ngu: Asivile.Ndabankulu@westerncape.gov.za kungenjalo atyelele ePhilippi Local Office Cnr Wallis Street & 12th Avenue, Hazendal, Athlone, 7764. 
*   Isebe loPhuhliso loLuntu kwiOfisi yalo esePhilippi, liyacela nakubani na onganolwazi ngendoda eyayinobudlelwane noNomfundo Mbawuli owagqityelwa ukubonwa eCofimvaba eMpuma Koloni ngo2005. Nabani na onolwazi uyacelwa ukuba aqhagamshelane nonontlalontle onguMiss Asivile Ndabankulu kwa-021 834 7000 ngamaxesha omsebenzi (07H30-16H00), inombolo ye-Email ngu: Asivile.Ndabankulu@westerncape.gov.za okanye atyelele ePhilippi Local Office Cnr Wallis Street & 12th Avenue, Hazendal, Athlone, 7764.",Izaziso: Kukhangelwa aba balandelayo
"Mholweni Mawethu, inkulu ingxaki eNdakeni! Oobhuti bethu nootata bethu basebugxwayibeni ngabantu abazi mpumputhela ezizigqume amehlo ngochuku.  
Isono sabo kukulungisa ukuhlala bethuna nathi sizalelwe apha asisuki kwenye indawo kodwa xa ndijongile imela igobele esandleni. Sukani kule ndawo nime kuyo kuba ime amanzi. 
– Umhlali, eNdakeni eDutywa 
THUMELA EYAKHO ILETA EYA KUMHLELI KU: 063 743 9538",SIPHILA KABUHLUNGU
"Kuthe xibilili izibilini kubalandeli beKaizer Chiefs emva kokuphuncuka kwiTornado FC emdlalweni weNedbank Cup. Nangona kunjalo, umlandeli omkhulu wayo uthi indlela elidlala ngayo iqela lakhe alimniki ithemba konke konke kule sizini. 
Nondwe Tyilo: Leliphi iqela lakho kwiPSL? 
Siphosethu Mani: YiKaizer Chiefs. Ndatsalwa yindlela eyayidlala ngayo ngeentsuku zooJabu Mahlangu, uDoctor Khumalo, uThabo Mooki noBrian Baloyi. 
NT: Uqale nini ukuyilandela, ngowuphi umdlali omthandayo? 
SM: Xa ndicinga, ndiqale phaya ngo2001. Umdlali endandimthanda yayinguJabu kodwa ngoku nguWillard Katsande. Ukudlala ngokuzimisela xa esebaleni yeyona nto enika umdla kakhulu. 
NT: IChiefs ayiqhubi kakuhle kwiPSL, inokuba iphi ingxaki? 
SM: Ngokokubona, iChiefs iinengxaki enazo ngaphakathi esingazaziyo thina balandeli. Yisizini yesine le ngaphandle kwendebe. Sesinabaqeqeshi abathathu kodwa iqela lisadlala into engekhoyo. 
NT: Inokuba umqeqeshi omtsha ubethwe yintoni kwiConfederation Cup? 
SM: Iqela lisuka kwikhefu, abadlali abaninzi basonzakele okunye uxinizelelo lemidlalo emininzi ngomnye unobangela wokuphuma kwethu kwangoko. 
NT: Usenalo ithemba lokuphumelela indebe yePSL? 
SM: Andinalo tu ithemba kule sizini lokuba kungakho indebe abanokuyiphumelela. Abanayo la nto isentliziyweni yokufuna impumelelo. Bakhona nje ukuze bafumane iTop 8. 
NT: Amakhosi adlulele kumjikelo olandelayo kwiNedbank, uziva njani? 
SM: Omabini amaqela ebedlalela impumelelo, kungelishwa ke kumele kubekho eliphumeleleyo. Amakhosi adlalile ngamathuba; uSiphelele Ntshangase uphose amathuba amatyeli amaninzi. Okunye abadlali bethu phaya emva abanxibelelani kakuhle.",UNcilashe uthi Amakhosi adlala into encinci
"Kule veki izayo isixeko saseMonti siza kusindleka imisitho emikhulu emibini ekulindeleke ukuba ixovule imiba yezoqoqosho oluchaphazela iMonti, iMpuma Koloni kwanelizwe liphela. 
 
Iintsuku ezimbini ukusuka ngoLwesithathu, womhla wamashumi amabini anesixhenxe, isixeko siza kube sisingethe ingqungquthela yokuxovula uqoqosho lweelwandle eHemingways. 
Le ngqungquthela, ezakube isingathwe nguMphathiswa weMisebenzi yoLuntu uThulas Nxesi, iza kuxovula umbandela wokutsala abatyalizimali kuqoqosho lwemimandla egudle unxweme. 
 
Xa kuphela nje lo msitho ozakube ubanjelwe eHemingways, isixeko siza kube sele sikwiiyure ezivisayo siqale ingqungquthela yamazwe aphantsi kweBRICS (Brazil, Russia, India, China and South Africa) eza kubanjelwa eICC eMonti de kube ngomhla wokuqala kweyeKhala. 
Imiba eliqela kule ngqungquthela yeBRICS, nequka urhwebo noshishino, kulindeleke ukuba inyathelwe ngamandla. 
 
USodolophu waseBuffalo City uXola Pakati uthi esi sixeko sikulungele ukusingatha imisitho emikhulu. 
“Sizibambile iindibano eziliqela, silungiselela ukuba ibe yimpumelelo le ngqungquthela yeBRICS kwaye iinjongo zethu kukubonakalisa ukuba isixeko sethu sinawo umthamo wokusingatha imisitho emikhulu,” utshilo uPakati. 
sithandiwe.velaphi@inl.co.za",Ingxikela yemisitho kwisixeko saseMonti
"Umdlalo wamahashe ezilalini yinto ethathelwa phezulu kakhulu. Ifanelekile lo nto kuba imidyarho yamahashe yinto exatyisiweyo futhi abonwaba ngayo abantu ngeempelaveki.  
Kwimpelaveki edlulileyo, iidyokhi eziphume kwiilali ezahlukeneyo namahashe wazo, zihlangene kwilali yaseCentule, eMthatha, apho bekukho imidyarho ebekukhutshiswana kuyo.  
Eyona dyoki ethe yabalasela kuyo yomibini imidyarho ephambili nguSithembele Mpekelane – nengcwayi-ngcwayi yehashe lakhe alibiza ngokuba nguMzunjani.  
UMpekelane ligqala emahashini osekulithuba elide ewuphethe umcimbi – kodwa nangona kunjalo – ebejongene nokhuphiswano olunzima lweedyoki ezisakhulayo.  
Amanye amahashe athathe inxaxheba kule midyarho nguBen 10, uNdiyeke noDanisa.  
Umntu obesingethe lomsitho wamahashe nguMpekelane – lo kanye othe waphuma phambili kwimidyarho emibini.  
Njengomntu ekudala eyihamba le ndlela, akukho namnye oluthandabuzayo uthando lwakhe lwamahashe nokuzimisela kwakhe okuhambe nenjongo yokukhulisa lo mdlalo ukuze wamkeleke eluntwini njengenye yezinto olunokuzonwabisa ngayo. Amahashe aphume phambili needyokhi zithi zibhaqe kwintaphane yamabhaso emva kwemidyarho.  
Nangona le midlalo ingekafumani inkxaso yemali kumaqumrhu abucala – kodwa abaququzeleli bayo bathi banike umntu ophumeleleyo ingxowa yekutya kwehashe nemali.",USithembele uzityel’ itheko lakhe
"AMAGQIRHA aseMpuma Koloni ahlasiml’ umzimba enikina nentloko esithi ukuba izinto bezikrakra ngokwepolitiki nezoqoqosho eMzantsi Afrika ngo-2016, unyaka ka-2017 ngelishwa awuzi nathemba. 
La magqirha alumkisa ngelithi izinhanha ziza kuqhubeka zityeba nangakumbi logama amahlwempu ezakulamba nangakumbi.  
Oku, ngokokutsho kwabasiyazi, kubangelwa ziinyembezi zabantu beli lizwe abaphilayo kwanabo sele balandulela eli phakade, abaqumbe ngenxa yeenkokeli ezingabeki iimfuno zoluntu phambi kweziqu zazo. 
UNozihlwele Gibi, igqirha lakuCentane elizinze eMdantsane, uthi “Ukungamameli kweenkokeli zikarhulumente” woMzantsi Afrika kwenza ingqumbo engathethekiyo kwabalalele ukuthula. Le ngqumbo ke, ngokokutsho kukaGibi, ibangela ububhutyubhutyu bolawulo kwabo bathwaliswe uxanduva lokukhokela isizwe. 
“Ukuba ubani uthi unyaka ka-2016 ubunzima kurhulumente okhokelwa yiANC, makayazi ukuba kubi okuzayo. Besisanyela nje intambo ku-2016, imbi into esezakujongana noMzantsi Afrika ukuba iinkokeli zorhulumente okhokelwa yiANC azimameli. 
“Imiyoya yeenkokeli zeANC, esele zilandulele eli, iyathetha futhi ingqumbo yazo isezakuchaphazela abantu abaninzi kweli lizwe. Izinyanya zeli lizwe zivele zibenosizi xa zicinga ngoMzantsi Afrika,” utsho uGibi. 
UGibi uthi iinkonde ebezikhokela iANC, esele zabhubha, zizibuza umbuzo omnye oko. “Kutheni abantu abanikwe uxanduva lokukhokela ilizwe ngokweANC besahlulwa yinto encinane, ukunyaniseka nokuthobela imithetho emiselweyo?” 
Elinye igqirha uNomqondiso Notshangaza Skweyiya naye uthi akukho nto entle ezayo kunyaka ka-2017. “Basekukhala abantu baseMzantsi Afrika ngo-2017, kubi andiboni nto intle izayo. Yonke le nto ibangelwa kukunqongophala kwenyani kwiinkokeli zorhulumente okhokelwa yiANC. Ngubani ongaze athamsanqelise umntu ongenanyani?” kubuza eli gqirha elavuma ukufa ngo-1978. 
USkweyiya ebengayazi ukuba kuza iintatheli zephephandaba I’solezwe kumzi wakhe eMdantsane, nanjengoko sivele see galakangqa. Ekufikeni kwethu usixelele ukuba ebeyiphuphile into efana nale sithe sambikela yona – eyokuba makasixelele ngokuqulathwe ku-2017. 
“Namhlanje (ngoLwesibini) ndivuka nephupha apho bendiphambi kwabantu beendaba bephethe imiboko neekhamera besithi mandithethe nesizwe. Ndibabuzile apha ephupheni ukuba ndicela bandiphe nje umxholo ndiza kuqhabalaka,” utshilo uSkweyiya. 
Omabini la magqirha athi xa iinkokeli zikarhulumente zingathi zibezizicaka zabantu futhi zixolise ngokubhutyuza elulalweni, kungakho ukhanyo kwilizwe loMzantsi Afrika. 
USkweyiya uthi ukuphathwa kwelizwe ngobunono kungenza amathamsanqa angathethekiyo kwiinkokeli zeli lizwe. 
Yena, uGibi uvale ngelithi inkani kwanokungacingeli abanye abantu kwiinkokeli zikarhulumente okhokelwa yiANC zizinto ezisezakwenza izinto zibembi kakhulu kweli lizwe. Uthi xa ezi nkokeli zingathi zizikhwebule koku, umtyhi wokhanyo ungabonakala.",Ikamva lithande ukuba mfiliba
"ABECUPHI baseAlgoa Park eBhayi bacela uncedo loluntu olunganceda kufunyanwe uSiyamthanda Tembukazi Ncapayi (22) waseMissionvale ogqityelwe ukubonwa ngoLwesihlanu (umhla wamashumi amabini anesibini) ngumama wakhe. 
 
UNcapayi, onesimo sebhayiphola, wagqityelwa ngunina ngoLwesihlanu ngethuba emshiya eKenako Mall eStruandale. Akazange aphinde abonwe kwakhona. 
 
NgoMvulo kule veki, uNcapayi ufowunele umzala wakhe emxelela ukuba useGoli, ekwenza oko ngokusebenzisa ifowuni yomqhubi weteksi kuba esithi akanamali yokufowuna. Akakhange aphinde afowune emva koku. 
 
Ukugqityelwa kwakhe wayenxibe iiteki ezimnyama, isilamba esiluhlaza kwanebhulukhwe elubhelu. 
 
Onolwazi uyacelwa ukuba aqhakamshelane ngokukhawuleza noConstable Zukile Jeke ku 041 409 1000 okanye iCrime Stop ku 08600 10111.","Kukhangelwa inenekazi eliduke eBhayi, lafowuna liseGoli"
"INKAMPANI edidiyela isiqhamo seMarula ikwiphulo lokusindisa iindlovu ezithe gqolo ukuncipha kwihlabathi jikelele ngenxa yabazingeli, kwaye ngokwenza oku iAmarula ityale izigidi zeerandi ngeenjongo zokusindisa iindlovu ingakumbi kwizwekazi laseAfrika. Isiselo seAmarula senziwa, phakathi kwezinye izinto, ngesiqhamo iMarula eyaziwa njengomthi wendlovu.  
Ngokwenza oku, iAmarula ibambisene neWildlifeDirect basungule eli phulo ngethuba kuqatshelwa usuku lwehlabathi lwendlovu, olubanjwa rhoqo ngomhla weshumi elinesibini kweyeThupha. Ingqonyela yeWildlifeDirect uGqirha Paula Kahumbu, uthi rhoqo ngonyaka, ziindlovu zase-Afrika ezikumashumi alithoba anesithandathu ezithi zibulawelwe iimpondo zazo ngabazingeli abangekho semthethweni.  
Ngenxa yoku ziindlovu ezikuma-350 000 ezishiyekileyo kwihlabathi liphela, nto leyo ixhalabisayo kubathandi bendalo. Ukusuka ngonyaka ka2002, iAmarula Trust, sele ichithe imali ekwizigidi ezilithoba zeerandi kumaphulo okusindisa ukutshabalala kweendlovu kwihlabathi liphela.",Izigidi zokusindisa ukutshabalala kweendlovu
"Libuyela ngomhla weshumi elinesithandathu kule sikuyo ityala lalowo ujongene nezityholo zokubulala unkosikazi wakhe, uChris Panayiotou ekunye natyholwa nabo abamncedisayo uSizwezakhe Vumazonke kwakunye noSinethemba Nenembe kwiinkundla zamatyala aseBhayi. 
Esi sithathu besivelile izolo kwiinkundla zamatyala. Inkundla idiza ukuba uNenembe wancedisa uVumazonke ngethuba bexhwila bebulala uJade (28) nongunkosikazi kaChris bethunywa nguChris.  
UJade waxhwilwa kwindawo ama kuyo qho kusasa xa ephangela kunyaka ophelileiyo ngenyanga ka- Tshazimpuzi.  
Ityala eli kwinyanga ephelileyo liye lalityaziswa nguNenembe osafuna igqwetha elitsha elizakummela, nayizolo limiselwe ukuba ade abe ufumana igqwetha lakhe.",Limisiwe ityala lika- Panayiotou
"Umqeqeshi we-Orlando Pirates omtsha, uKjell Jonevret, ubeke iliso lakhe kumdlalo omkhulu ophakathi kweqela lakhe neKaizer Chiefs kwiveki ezayo.  
“Ndiyayithanda ibhola ebalekayo. Kubalulekile ukufumana indlela yePirates yokudlala. Kukho umdlalo weChiefs kwiveki ezayo,” utshilo uJonevret. 
Njengomntu omtsha kuye kwanyanzeleka ayicacise indlela asebenza ngayo. “Ndizakusebenza ngendlela yam yesiqhelo, ndiyayazi izinto zahlukile apha eMzantsi Afrika – kodwa ndizimisele ukufunda indlela ekwenziwa ngayo izinto. Ndisebenzile nabadlali balapha e-Afrika. Ndiyibonile nendlela edlale ngayo iPirates kwimidlalo embalwa,” utshilo uJonevret. 
Abantu bebelindele kuqeshwe uDan Malesela okanye uBenni McCarthy – kuthe kwakuthi gqi indoda engaziwayo babuza imibuzo: ingaba ngubani le ndoda? “MolweniNdisuka eSweden, ndineminyaka eyi-54. Ndisebenze kumazwe afana neSweden neNorway, ngeke ndixoke – andinalo ulwazi kakhulu nguMzantsi Afrika. Ndisebenzile kodwa nabadlali balapha abafana noSiyabonga Nomvete noLance Davids kwaye ndinomhlobo apha uStuart Baxter,” utshilo xa ezazisa uJonevret. 
Uza kwiPirates namava nolwazi lwebhola oluphangaleleyo emva kokusebenza neqela lesizwe azalelwe kulo njengomcebisi omkhulu, uqeqeshe amaqela amakhulu anjenge-AIK neDjurgardens IF aphumelele iindebe. Kanti ngo’2011/12 ebelisekela mqeqeshi weSweden kwaye unayo ne-UEFA Pro Licence. “Ndiyalibulela ithuba lokusebenzela iPirates, ndinethemba lokumbuyekeza usihlalo ngokundithemba,” uvale ngalo mazwi uJonevret. 
Lo mqeqeshi uzakuncediswa nguHerold Legodi neBenson Mhlongo. Ugqirha Irvin Khoza uthe akalindelanga ukuba afumane iziphumo ngokukhawuleza umqeqeshi – kodwa ukubalule ukubuyela kozinzo kwiqela lakhe, enye nenye ingalandela. Kulindeleke uKjell aqale ukusebenza kwiveki ezayo ngenxa yamaphepha okusebenza asalungiswayo. IBhakaniya lamkela iPolokwane City kumdlalo wePSL ngoMgqibelo e-Orlando Stadium ngo’15:30.",UKjell Jonevret ugxeleshe idabi laseSoweto
"Iqhalo elithi amadoda afana ngeentshebe kuphela liphinde lazalisekisa kwakhona izolo kwinkqubo yoMhlobo Wenene FM ethi Ukholo neNgqiqo ebhexeshwa nguMfundisi uMzukisi Faleni. Kule nkqubo, ebanjwa rhoqo kusasa ngeeCawe, kubakho isihlokwana esithi Ezamakhaya.  
Njengokuba sizixela isihlokwana esi, kuye kuxoxwe ngemiba echaphazela amakhaya ingakumbi imitshato. Izolo umbuzo ubujolise kumanina usithi: Ingaba wakhe wadlengulwa kwaye ikuphatha njani lo nto kumtshato wakho?  
Umnxeba wokuqala uthathwe kwinkosikazi ethi yadlwengulwa nguyise wayo ngo2007, ngethuba ineminyaka elishumi elinesine. Isehlo esi senzeka emva kokuba le ntwazana yacelwa nguyise ukuba ikhulule ikawusi zakhe. Wamthi hlasi umntwana wakhe emva kokukhululwa kwezokawusi wamphosa ebhedini wamdlwengula.  
Le nkosikazi ixelele uFaleni ukuba esisehlo sabangela uqhawuko-mtshato phakathi kukayise nonina (step mother).  
Ibali liqhuba lisithi akukhange kube lula ukuthetha ngoku kule ntwazana. Ithi iqale ikuyibika le nyewe ngo2009.  
Kodwa imimangaliso kukuba le ntwazana ithe yafumana umtshato kamva, futhi yafumana indoda ekwazileyo ukuyincedisa ukuba iqubisane nalomkhwa.  
Le ntwazana ithi ihlala icinga ngesisehlo kodwa ikwavakalise ukuba uncedo nenkxaso ayifumane kumyeni wakhe, ikwazile ukumenza ukuba angafi yedwa sesisilonda sangaphakathi. Emva kwalomnxeba, umvelisi wenkqubo le uMfundisi * -Otto Makalima uhlafune la mazwi esithi oku kubonakalisa ukuba hayi onke amadoda anoburhalarhume. 
 “Enye (indoda) iphethe kakubi umntu wasetyhini kwelicala, logama enye izama ukungciba esosilonda,” utshilo uMakalima. Sikwiintsuku ezilishumi elinesithandathu zokuthi phantsi ngokuphathwa gadalala koomama neentsana. 
 Amadoda aphatha kakubi oomama neentsana, asingomadoda okwenene. Abo bangamadoda okwenene, mabakhusele oomama neentsana zabo bayeke ukujika babezizilwanyana kubo. Uxhatshazo alunandawo eMzantsi Afrika.",Amadoda afana ngeentshebe kuphela
"UVuyokazi “Vovo” Nguqu oneminyaka engamashumi amathathu anesibini ubudala, akawuvali umlomo kulandela ukufumana indlu yakhe kwindawo yaseForest Village eKapa.  
Exelela I’solezwe lesiXhosa, uNguqu nowaziwa kakhulu ngeevidiyo zakhe athi onwabise ngazo, uthe kudala eyifuna indlu kodwa ke ubulela kuMongameli uRamaphosa.  
“Izinto zinendlela yazo ezenzeka ngayo, yayinguAgasti kunyaka ophelileyo ngethuba ndidibana noMongameli kumsitho wamanina owawubanjelwe ePaarl, kulapho ndathi ndafumana ithuba lokucela indlu,” utshilo uNguqu.  
Uthi ngethuba abantu bembuza ukuba akafuni na ukuthetha noMongameli babecinga ukuba ngumntwana omncinane ngenxa yokuba mfutshane kwakhe.  
“Ndabuzwa ngomnye umlungu, ndamxelela ukuba ndiyafuna, ngenene wandithatha wandisa kuMongameli, nanko uMongameli endifunqula ecinga ukuba ndingumntwana, waye wabuza ukuba ndicela ntoni na, kwaye nalapho wayecinga ndiza kuthi iilekese, ndasuka ndacela indlu,” utshilo uNguqu.  
Ngethuba esithi ucela indlu kuMongameli uthi waye wabonakalisa ukothuka nanjengoko yena wayecinga ufunqula nje umntwana oza kucela izinto zokudlala.  
“Emva kokuba ebonile ukuba ufunqule intomb’endala waye wasenza isithembiso sokuba ndiza kuyifumana indlu, kodwa zange ndimthembe kuba abantu bepolitiki abananyani.” 
 Wothuke woma xa efumana umnxeba omazisayo ukuba indlu yakhe sele ikhona.  
“Ndicinge kuyadlalwa kwaye bendingayikholelwa lo nto de ndabe ndiyokufika endlini. Kwaye andizukuxoka, bendicinga le ndlu ndiza kuyifumana uMongameli endithengele nezinto zangaphakathi kodwa ke akusenani,” utshilo.  
Uqhube wathi ucela kuye nabani na onokuthi amncede ngokuphosa esivivaneni ukuze azokukwazi ukuthenga izinto zendlu yakhe. 
 “Andifuni ke abantu bacinge ukuba ndisebenzisa imeko yam ukuze ndisizelwe, kodwa ndiludinga nyhani uncedo, kwaye ndizamile nokufuna umsebenzi qha khange ilunge lo nto.” 
 Watsho esithi ebekhe wazama ukuphangela eCall Centre kodwa ngenxa yezikhalazo zabantu zange ibheke ndawo lo nto.  
“Abantu babevele bathi ndidlala ngabo (prank), abanye bathi ndingumntwana odlala ngefowuni, ngolo hlobo ke ndabe ndiyalahlekana nelo thuba,” utshilo uNguqu.  
Uqhube wathi ubulela kusapho lakwaNgumbela oluseDutywa noluthe lwamfakela imali yokuba abe ethenga ibhedi nezinye izinto.  
“Ndiyabulela kakhulu kubo kuba ngendilala phantsi ngoku, kodwa ngenxa yobubele babo bakwazile ukundifakela imali, ndithi kwande apho bathatha khona,” utshilo.  
USiyavuya Mapukata nongumzala kaVuyokazi, uthe uvuye kakhulu xa esiva ukuba uVuyokazi ufumana indlu.  
“Wonke umntu unqwenela ukubanendawo yakhe, nomzala wam ke akohlukanga, ebeyifuna indawo eyeyakhe kuba ukuhamba uhlala akulunganga.  
Sibulela kubo bonke abantu abaqinisekise ukuba uyayifumana indlu yakhe,” utshilo uMapukata.",Lifumene indlu iqhula leSocial Media
"IMVUMI yegospeli eyaziwayo eMthatha uNkosinathi Ngceke weNgceke Gospel Group, udale ingxokolo kuFacebook kutshanje esithi ukruqukile “ngusathana wobutabane” ongene iimvumi zegospeli. 
“Namhlanje ndivuka ndicinga lo sathana ungene kwiiGospel Artists [iimvumi zegospeli]!! Wobutabane !! Ithini iplan [isicwangciso] bazalwana kule ngxaki?” kubhale uNgceke kuFacebook. 
Lo mbhalo udale ingxoxo eshushu kweli khasi likaFacebook likaNgceke, bambi bengqinelana naye logama abanye bechasene naye. 
Ecacisa kubalandeli bakhe kuFacebook malunga nalo mbhalo, uNgceke uthe: “Kubalulekile ukuba sithethe ngayo le nto yobutabane siyihlazise ukuze adane usathana. Usathana akacengwa, uyahewulwa [ukuze] abaleke emke.” 
Ebhala banzi kwakuFacebook malunga noku, uNgceke uthe: “Ndike ndaya kwenye iTV station, ungena nje emnyango wamkelwa sisitabane de uyokufika kwimanagement (oomanejala) zizo zodwa kwaye ndikholelwa ukuba amashumi alithoba (90%) abasebenzi baphaya zizitabane. Ndaphuma sele ndiyinyama kukukhubeka kuba ke mna andidibani nento engatshongo khona.” 
Bekungacacanga ukuba sesiphi esi sikhululo sikamabonakude ebethetha ngaso uNgceke ngethuba sibhala eli nqaku. 
Kule ngxoxo kaFacebook, imvumi uBetusile Mcinga uxelele uNgceke esithi: “Xa sishumayela iindaba ezilungileyo, sikhokelwa lilizwi likaThixo, kufuneka sikwenze oko ngokwendlela engazukuthunuka iimvakalelo zabanye, koko masibaphikise ngothando.” 
Emva koku uNgceke, ephendula uBetusile, uthe: “Mamela ke Bethu mna ke bhuti andithengi buso, ndihleli enyanisweni futhi sokuze nditshintshe.” 
UNgceke ukwathe: “Imini apho esinye [isitabane] saphazama sathetha into kum ndawuze ndisolule umqolo ngenduku.” 
Akucaci ncakasana ukuba ngoobani ezi mvumi zegospeli zizigeyi athetha ngazo uNgceke kuba akakhange azibalule ngamagama, ebephelele nje ekulumkiseni ukuba uyeza noluhlu lwazo. 
Ethetha nephephandaba I’solezwe lesiXhosa kule veki, uNgceke uthe usamile kwinto ebeyibhalile.  
“Into endiyibhalileyo icace gca phaya kuFacebook. Mna ndingumkhonzi kaThixo, yonke into endiyithethayo isuka kwilizwi lebhayibhile. Ofuna ulwazi makaye kuLeviticus 18, vesi 22.”",‘Ndakusolula umqolo ngenduku isitabane’
"UNIMROD Nkosi uzakudlala indawo kaAlfred Phakathi kumdlalo kamabonakude iSibaya. Indima kaNkosi kulo mdlalo, izakuqala ukubonakala kwinyanga ezayo.  
Kwingxelo ekhutshwe lijelo uMzansi Magic, uNkosi uzakungena kwindinyana kaAlfred Phakathi ongumnini-teksi.  
“Uzakudlala indima yomnini-teksi nosihlalo wemanyano yeeteksi ezincinane, nophuma kwidolophana yaseBhubesini.  
Ufumanisa ukuba imanyano yakhe neendlela zakhe zihlaselwa lungenelelo lwesithathu, waze uSamson Ndlovu wamnika ukhuseleko. Kodwa msinyane, uzazibhaqa ekwingxokolo yemfazwe phakathi kukaJudas Ngwenya, Samson Ndlovu noMpiyakhe Zungu. 
 UNkosi, nongumbhexeshi wenkqubo ethi Utatakho, ukhe wadlala kumdlalo uThe Wild, Soul City ne-Scandal.  
Abanye bayakumkhumbula njengombhexeshi wenkqubo yakudala kwiSABC 1 – iJam Alley.  
Umvelisi weSibaya uKutlwano Ditsele uzingqinile iindaba zokungena kukaNkosi kwiSibaya esithi, “Okona ndinokuthetha kokokuba uNimrod yinxalenye yeSibaya.  
Yindinyana encinane kwaye, ngenxa yokuba indima ikwazi ukukhula, kunzima ukutsho ukuba indima yakhe izakwandiswa kwisinina.”  
UDitsele uthe uNkosi wenze kakuhle kwinkqubo yokhetho, waze washiya uncumo kubalawuli bomdlalo.",UNimrod Nkosi uzibandakanya neSibaya!
"Iqela lesizwe loMzantsi Afrika lombhoxo lidlale kakuhle kakhulu kulo nyaka – kodwa owona mdlalo elizakuvavanywa ngokupheleleyo kuwo ngulo wale veki.  
AmaBhoko-bhoko azakuqubisana ne-Australia kumdlalo weRugby Championship emalanga ngoMgqibelo kwisixeko sasePerth.  
Amakhwenkwe ka-Allister Coetzee abethe ilizwe lase-Argentina kabini phambi kwalo mdlalo, phambi kwaleyo abetha iFrance kathathu – lo nto ikufunqule kakhulu ukuzithemba kwabadlali nenkxaso yabalandeli abakhwine kakhulu kwisizini ephelileyo.  
Kucace gca engqondweni kaCoetzee okokuba kufuneka abethe iiWallabies ukuze ubunganga beeBoks bubuyele kumbhoxo wehlabathi, yiyo lo nto engafuni ukuphumela elubala ngeqhinga lakhe phambi kwalo mdlalo wempelaveki.  
UCoetzee uthi uya kulo mdlalo enexhala labadlali ababini kwiiWallabies: uKurtley Beale no-Israel Folau. Lawo ngamadoda anobuhlungu kwi-Australia. Nangona ibethiwe yiNew Zealand kwiRugby Championsip – kodwa i-Australia ilele emgceni izihlandlo ezilithoba zonke emgceni. Oko kuyabonisa ukuba iyingozi.  
“UBeale ukrelekrele, uyakwazi ukufunda umdlalo kwaye unefuthe kumdlalo weeWallabies,” utshilo uCoetzee. 
UHandre Pollard ngomnye wabadlali ababuyela kwiiBoks phambi kwalo mdlalo wempelaveki.",UCoetzee ukhethe iPlatinum Stars
"Kufanele ukuba kube yimivuyo nemincili kumzi ontsundu xa sibona umsebenzi omhle nomkhulu kangaka. Mawethu ndivumeleni ndithi sibamba ngazo zozibini kwabo basemva kweli phulo lihle kangaka, lokuvuselela ulwimi lwesiNtu. Amaziko eendaba anegalelo elikhulu ekusetyenzisweni, ekukhuliseni nasekuphuhlisweni, de kuye kuma ekukhuselweni kolwimi lohlanga oluthile. 
Sakukhumbula ke thina baneminyaka emininzi ukuba, lo nondaba unguEntsimini, usikhumbuza abanye oonondaba abafana neCaffer Express, Umshumayeli, iLanga, iSigidimi, IziMvo, namanye amaphephandaba ayekumila kunje. Nawaye athi ngenxa yomsebenzi omkhulu abe wenza ekuphuhliseni ulwimi lwesiNtu kwinqanaba lobhalo, azifumana esengxakini kurhulumente wamadlagusha. Njengoko sele ndiwakhankanyile ngasentla, la maphephandaba, ngaphambi ko1948, ayenegalelo elikhulu ekuphuhliseni  iilwimi zabantsundu kwakunye nezimvo nefuthe lokungenelela kwabaNtsundu kwezeMfundo nezopolitiko kweli. Lo msebenzi ke wawusenziwa ngala maphephandaba, wabangela inkxalabo kwabo banenjongo yokucinezela nokuxhaphaza obala lintsundu. 
Isisombululo samanashinali, yaba kukuwafuthanisela de afe la maphephandaba aqwalasela imicimbi edibanisa nomzi oNtsundu. Masivuye sibhiyoze ke mzi oNtsundu kuba ubuyile uNxele. Ngumzekelo omhle ke lo wokupapashwa kwephephandaba ngolwimi lwesiNtu. 
Nokuba liqwalasela eziphi iinkalo zobomi, ayinanto leyo. Ndilothulela umnqwazi elo gatyana laseMtsheko kuthiwa nguSiyabulela Mqikela nabo akunye nabo Entsimini. Lo msebenzi niwenzayo anenzeli nina, koko nenzela isizwe esintetha isisiXhosa. Nam njengosekela sihlalo weBhodi yesiXhosa kuzwelonke, ndiyabulela ndikwakhuthaza ukuba, imisebenzi ekumila kunje, inga ingangapheleli  kweli iphephandaba. Enkosi sondaba kanondaba. 
Thina bantetha isisiXhosa, siyazingca nge-Entsimini. Sitsho sisithi, ninga ningayifumana yonke inkxaso eniyidingayo, ze nihlale nipapasha iindaba zethu zaseNtsimini naseMasimini ngolwimi lwethu. Nokuba ugxila emasimini, kodwa siyambulela lo nondaba (Entsimini), kuba uchaza iindaba zaseNtsimini nasemasimini ngolwimi lwethu. Phila ngonaphakade Entsimini. 
UMnu. Klaas, ngumbhali weencwadi zesiXhosa nesiNgesi, ekwangumfundisintsapho kwizikolo zikarhulumente kwiPhondo leNtshona Koloni. Ukanti ukwayintatheli nelungu leBhodi yesiXhosa kuzwelonke. klaasinstitute@gmail.com – 0840253819.",Phila ngonaphakade Entsimini
"Elinye lamaqela angakhange abenesizini entle kakhulu kwiSuper Rugby likwiphulo lokuguqula izinto njengokuba isondela ekupheleni isizini yalo nyaka. 
IiBulls zityikitye obengumdlali weCheetahs neSpringboks uLood de Jager kwisivumelwano sonyaka omnye. 
UDe Jager obefumene iwonga lokuba ngumdlali wonyaka kwiSARU kwisizini ephelileyo, uthathe isigqibo sokuba atyikitye neentshatsheli zeSuper Rugby iminyaka emithathu. Unethemba lokuqokelela ezinye iimbasa eMzantsi Afrika phambi kokuba aleqe ukuya kumazwe aphesheya. 
Kwinto engaqhelekanga kakhulu ekuthengisweni kwabadlali apha eMzantsi Afrika, uDe Jager usebenzise ubuchule ukwenzela ukuba angavaleleki emathubeni. Akazibophelelanga kwisivumelwano sexesha elide neBulls, nangona eli qela belinawo umdla wokumgcina ixesha elide. “Ndonwabe kakhulu xa ndicinga ngekamva lam kwiVodacom Bulls kunye nenjongo zabo kwizinto abafuna ukuziphumelela. Nangona kunjalo ndisazinikele kwiCheetahs de iphele le sizini kwaye ndizakuzinikela xa ndidlalela eli qela. Lidlale indima enkulu kwindlela umdlalo wam wombhoxo okhule ngayo, kwaye ndifuna ukubulela ngokungazenzisiyo ngokudlala ngokuzimisela rhoqo ndingena ebaleni,” utshilo uDe Jager. 
Lo mdlali uneminyaka engamashumi amabini anesithathu ebephakathi kwimfazwe equka iiCheetahs, iBulls neLions ebekuvala ukuba zibeke etafileni izigidi zeerandi ukutsala uDe Jager. Lo nto ibizakunceda iiLions ivale indawo kaFranco Mostert ozakuhamba aye eFrance ekupheleni kwale sizini.",Zityikitye umdlali obalulekileyo iiBulls
"“Alikho elinye ixesha elifanelekileyo ukodlula eli, uPercy Tau kufanele ayokudlala phesheya ngoba akukho angayenzanga ebholeni yaseMzantsi Afrika,” lawo ngamazwi egqala lebhola ekhatywayo – uDelron Buckley. 
Amazwi kaBuckley alandela iingxelo ezijikelezayo ezithi iMamelodi Sundowns ayivumanga kumthengisa uTau nakubeni kubekho iqela elizimisele ukumthenga ngemali ezizigidi ezingaphaya kwamashumi amane eerandi (R44-million).  
“Apha sithetha ngomdlali osezingeni eliphezulu kakhulu. Ungomnye wabadlali abadlala kwizwekazi leAfrika ibhola ngenxa yesiphiwo anaso esahlukileyo kwabanye abaninzi,” utshilo uBuckley encokola neSolezwe. 
UTau ufuna ukuhamba emva kokudlala nokuphumelela amawonga amakhulu kwisizini ka2017/18 – kodwa iSundowns ithi iyakumkhulula ukuba iyoneliseka yimali ebekwa  
etafileni liqela elimfunayo. Kutshanje, kuvele ingxelo ethi yiBrighton & Hove Albion yaseNgilane ebeke izigidi etafileni ezichithiweyo yiSundowns.  
Lo nto ikhokelele ekucwezeni kukaTau kwinkampu yeDowns ebanjelwe eRustenburg. Isithethi seDowns, uThulani Thuswa, uxelele iMetro Sport kule veki ukuba akukho ngxabano konke konke phakathi kweDowns noTau kwaye uzixelile izizathu zokungabikho kwakhe enkampini. 
UTau ngumdlali onekamva eliqaqambileyo ebholeni emva kokuzibonakalisa kwiSundowns ngethuba iphumelela iindebe ezifana neCaf Champions League, Super Cup, ezePSL nezinye.  
Nangona efunwa liqela laseNgilane – kodwa ngokutsho kukaBuckley, lo mdlali ufanele ukudlalela iqela eliseItaly okanye eGermany.  
“Ebeza kungena zwabha kwiSerie A. Nditsho kuba ndibona ibhola yakhona. NaseGermany, ndibona engadlala ngoba iyafana neyaseItaly,” utshilo uBuckley.",Buckley: UTau kufanele ayokudlala phesheya
"Ndiphakanyiswa linqaku lomfo kaMakuliwe, nelipapashwe kwiI’solezwe lomhla we19 kweyoMnga ka2019, phantsi kwesihloko esithi, Intsha into yamagqirha angcwaba abantu. 
Noxa iyinyaniso le aza nayo, kodwa ke impazamo kukuba apeyinte wonke umntu ozabalazela le nkolo ngebhrashi enye, kaloku ukubonakala kwenkonjane enye akuthethi ukuthwasa kwehlobo!  
Kungoko ke ndisithi mandidadele enzulwini ngelityhila umkhusane khona ukuze nabani na abone ukuba kwenzeka ntoni kwezi ntshukumo zabantu abathi bamele inkolo yesiNtu. 
Ndingoneli nje ukuphelela apho ndichaze ubume bale nkolo khona ukuze nabanina obukeleyo akwazi ukuzahlulela phakathi kwaba athetha ngabo okaMakuliwe kwanabo bazakuzela le nkolo ngokwenene! Ekugqibeleni ke ndinyathele kulo mba womngcwabo wesiNtu ebethetha ngawo 
Kunemibutho yamatshantliziyo ale nkolo nesele ingapha kwamashumi amabini eminyaka ikho, le mibutho ayiqhubi nkolo yesiNtu, koko izakuzela ubunganga bale nkolo nanjengoko kusaqhubekeka ukuba iphathwe okwesizananina kwilizwe edalelwe kulo. Yona inkolo kaNtu yinkolo ezinze emakhaya ngokupheleleyo.  
La matshantliziyo afumaneka kuzo zonke iindawo ezinabantu, kuquka iidolophu, iilali neefama. Ubukho bale mibutho buphenjelelwe zinkqubo zabasemagunyeni ezikhetha iphela emasini ngokuphathelele kwimiba yenkolo, kwanangabantu nje, ngokusoloko benyhukulana bethukana nenkolo yesiNtu naphina naninina befumana ithuba lokuthetha nabantu, oko ungakuphawula emingcwabeni yamagqobhoka, ungade ucinge kungcwatywa isiko- kaloku bayeka le kudityanwe ngayo suka bakhwele bezehlela kumasiko nezithethe zesiNtu.  
UMqaqosiseko womMzantsi Afrika, kwisahluko sesibini kumhlathi we 15, 30 nama 31, uphelisa ugonyamelo nokunyhukulwa kwenkolo yabathile ngabakwenye. Ke ngoku umgaqosiseko sesona sixhobo sifanelekileyo ukuphelisa olu gonyamelo. Ayinakungena kamnandi le nto nakubanina okonwabelayo ukusengela phantsi inkolo zabanye abantu, kuba imqhubela emaplangeni!  
Eneneni intle into yokuba abantu abazizifundiswa zesikolo bangene kule nkolo, khona kuzokuphela ela bala belibekwa kuyo ngelithi, “Yinkolo yabantu abangafundanga, nabasemva kwimpucuko”. Nto leyo ebangela ukuba abanye abantu bayitshikilele kuba bengafuni ukubonwa njengabantu abatsala emva ngokwemfundo nempucuko. 
Xa la matshantliziyo eyichaza le nkolo, icaca gca ukuba abanyekanga zikhundla namawonga, bayitsho ngeyabo imilomo ukuba izinze emakhaya- amabandla ayo ngamakhaya abo (ziziduko)!  
Ubani akazibandakanyi nayo koko uyadalelwa kuyo. Iinkokheli zayo ziintlabi, iingcibi, abazalisikazi, iiKumkani, iiNkosi, amaGqirha, njalo-njalo. Abefundisi bayo zingwevu nengwevukazi zekhaya ngalinye.  
Noko ukuba ebenyeke amawonga la matshantliziyo ebeya kumisela wona njengeenkokeli nabefundisi bale nkolo, angabakhombi emakhayeni abo!  
Enye into endinokuyibalula kubo kukuba abafuni kwanzuzo eza kubo efana neminikelo kuba esenza lo msebenzi, ngelithi abantu mabanikele emakhayeni abo. Ivele icace nje ukuba wona angabaphembeleli bokuqhutywa kwale nkolo emakhaya.  
Kwakuleyo yokuphembelela bayichaza icace gca ukuba, le yindima yobukhosi kodwa ke kuba ubukhosi bubuye umva baza kube beyiqhuba lo mzuzu de buthathele kubo uxanduva lokuqinisekisa ukuba izizwe zabo zichankcatha phezu kwamasiko nezithethe zazo.  
Oko kutsho kundikhumbuze uNkosi uLucangwana kwibali elithi, “Ityala lamawele”, apho abuzayo ukuba wawukhuziwe na umzi kaVuyisile emva kwesehlo sokubhubha kwakhe. Kungoko ke la matshantliziyo ndinokuwachaza njengemihlangala ebambele iinyhwagi, neseza kudeda zakubuyela esiNtwini!! 
Ayindisithelanga nam ukuba bakho ngokwenene oozungul’ichele abazakuzela ukuyijika le nkolo ibe kumila kufana neecawe, kodwa nanjengoko besele nditshilo, ukubonakala kwenkonjane enye akuthethi ukuthwasa kwehlobo! Iya kuba yintswelabulungisa ukupeyinta wonke umntu omele le nkolo ngebhrashi enye, kaloku neecawe khange zibekwe bala zonke ngenxa yemingqandandana yabefundisi ebebebanga ukubanamandla okuvusa abafileyo, ukutyisa abantu iinyoka, iimpuku nengca, baqwela ngokubaseza namafutha ezithuthi! 
Loo mingqandandana uyiva ngokulinganisa (kopa) zonke iinkqubo zecawe, ze kutshintshwe nje amagama athile, kusetyenziswe * ”Camagu” endaweni ka “Amen”. Bona ke bayayikhupha mpela le nkolo emakhaya kangangokuba bazimisela oosinga mabandla abo, ubeve besithi bayangcwaba, bayatshatisa, njalo-njalo, kanti ngokwesiNtu le yimisebenzi yamakhaya ngokupheleleyo.  
Kukho amathuba apho bezenzela oosinga bhayibhile, uve befunda incwadi ethile kwezi zesiXhosa ngelithi babeka ilizwi. Ze bamana benikana amathuba besithi “bayangqina” bengayifihli ke phofu ukuba nabo fanele babenayo yonke into enayo icawe!  
Ukanti esiNtwini ilizwi libekwa ngomnye wootata bekhaya xa ethetha echazela abantu ngomcimbi osekhayeni, ze kuphakame abantu bokuhlala balibulele balingqine!  
Aba bantu baqwele ngokunikana izikhundla namawonga angenantsingiselo kule bathi bamele yona, ubeve bebizana, “iinjoli, njoli enkulu”, njalo-njalo – xa bezithethelela ezi zinto bathi kwezinye iinkolo kukho abefundisi, bhishopu, Imam, Sheik, Rabbi, njalo-njalo! Ezo zimbo zingqina le ithethwa ngokaMakuliwe malunga nokulambatha kolwazi lwabo ngentlalo nenkolo kaNtu lo gama bebhukuxe lulwazi lwezi nkolo zafika ngenqanawe kweli loomawomkhulu!  
Kucaca gca ukuba bona bazama ukusunduza icawe, khona ukuze kungene bona ze benze yonke ke le yenziwa zicawe- kodwa ke bona beyenza egameni lesiNtu! Ngamanye amaxesha ubeva besithi bafundisa ze banikezele ngeziqinisekiso (certificates) zobunkokheli benkolo yesiNtu! 
 Uve uzibuza ukuba ngumdlalo weqonga wantoni lo wenziwayo, ngoba iinkokheli zale nkolo zikho emakhaya, kwaye azidingi ziqinisekiso zephepha! Khona lo uzikhuphayo yena ebeqinisekiswe ngubani! Babe abantu bayo beyithethelela ngelithi icawe inazo!! 
Mandibuye ngezi zinto ebezikhankanya okaMakuliwe, ngelithi aba bantu bale nkolo yesiNtu abazenzi zibe zazifudulwa zisenziwa kudala:- 
Ukuze icace gca le ngcaciso, ndiza kuqala ngokuthi gqabagqaba ndichaza ngenkolo kaNtu. Inkolo kaNtu, kukukholelwa kubukho boMdali wezinto zonke ezikhoyo, ezazikho, neziseza kubakho, lo Mdali ukwimo yoMoya onomandla angangummangaliso. Kukukholelwa ukuba xa ubani esifa, ayisosiphelo eso, koko kukuguqukela/ ukungena kwimo yokuphila ngokomoya ngokupheleleyo, ukuba sisinyanya.  
Kuba ubani ephila kule mo yomoya uye asondele ngokupheleleyo kwimo yoMdali, nto leyo embangela abenamandla angummangaliso.  
Kukukholelwa kukuba le mimoya yaba bantu ihlala ngokwamakhaya nakule mo yomoya. Kukukholelwa kubunye bamakhaya nanjengamabandla ale nkolo. Inkolo kaNtu ithi iphinyiselwe ngolwimi, inkcubeko (equka amasiko nezithethe) nemontlalo yemihla ngemihla. Kukukholelwa kwilizwi elinyulu nelinyanisekileyo njengesiko (utywala besiNtu nezilwanyana ezixhelwayo yiminikelo nje). Amasiko nezithethe zizixhobo zokucengana (ukuthandaza) nokubulela kwizinyanya. 
Eyanisweni inkolo yesiNtu asilothala lokugcina izinto zakudala (museum) – koko isekelwe kwimontlalo yesiNtu. Uninzi lwabantu luye lucinge xa kuthethwa ngenkolo kaNtu kuthethwa ukuphila ngeendlela zakudala (imontlalo yamandulo) olwa hlobo babephila ngalo oomakhulu, mhlawumbi balahlwa yintetha ethi makubuyelwe eMbo. Nokuba bebenqwena imontlalo ayisayivumeli lonto! Nayo ke le nkolo nanjengoko isekelwe kwimontlalo, ukuphinyiselwa kwayo kutshintsha nokutshintsha kwemontlalo, ndiza kunika nje imizekelo embalwa: 
*  Ukuhluthwa kwamagunya kwiiKumkani neeNkosi (kubangele zilutyeshele uxanduva lwazo lokuphembelela inkolo yesiNtu, ezinye zithe zazibandakanya nezinye iinkolo). 
*  Ukungabi nazinkomo koninzi lwabantu abamnyama kwanokuqelelena kakhulu kwabantu abendiselanayo. (kwadala kwamkeleka kokusetyenziswa kwemali njengelobola) 
*  Ukuphangela/ ukuqeshwa kwabantu abantsundu (kwadala ukuba ootata bangabikho phakathi kwekhaya ixesha elide) 
*  Ukungena nokwamkeleka kwemfundo yesikolo kubantu abamnyama (yatshintsha imontlalo kwiinkalo eziliqela). 
*  Ukufudukela nokuhlala ezidolophini ngokupheleleyo kwabantu abamnyama. (kwatshintsha imontlalo yabo). 
*  Ukungcwaba kumangcwaba kawonke wonke. (kwaphelisa ukungcwaba emaxhantini) 
*  Ukungena kwengqobhoko emakhayeni (kwawahlula phakathi amakhaya, kukhulisa uxinizelelo kwabo basabambelele kwisiNtu).Le yimbinana nje yemizekelo yokutshintsha kwemontlalo ebenefuthe ekuphinyiselweni kwenkolo kaNtu, okubalulekileyo kukuba basekho abo babambeleleyo kwinkolo yesiNtu nokuba iindlela zokuyiphimisela zahlukile kwezo zamhlamnene. 
Imontlalo iyafuthelana ke neyezizwe abahlalelene nazo abantu, kubenjalo phakathi kwezizwe ezimnyama zizodwa. Ukanti uninzi lwezi zinto zemontlalo yabelungu zangena ngokunyanzeliswa ke zona nanjengoko imontlalo nenkolo yesiNtu yasengelwa phantsi umhla nezolo nanjengokuba sisazi leyo yayiyinkqubo yorhulumente wengcinezelo. Lulwimi etywaleni into ethi inkolo yesiNtu ilwisana nayo yonke into eze nomlungu.  
Iya zamkela ezo zincedisana nemontlalo, umzekelo: imfundo yezikolo, unyango lwempilo, ubuchwepheshe, njalo-njalo- kodwa ke ekutshoyo kukuba mazingasetyenziswa ukusengela phantsi imontlalo nenkolo yesiNtu.  
Ukanti ezo zichitha “ubuntu” ayizamkeli kwaphela, umzekelo: inyembezi zikaviktoliya (kuquka ubukho nokusetyenziswa kwazo emasikweni esiNtu), uqhawulomitshato, ukuchithachithwa kwamakhaya, ukuba nomlingane wesini esinye, njalo njalo. 
Ukukhwaza entabeni: Kaloku abantu abahlali zintabeni, kuza kukhwazwa ezintabeni kukhwaza bani? Mhlawumbi umntakwethu usithelwe sisizathu sokuba kwakutheni kukhwazwe ezintabeni xa kubhubhe umntu!, masele ndimnceda ke. Ngalo maxesha kwakugunye ulawulo nomthetho wesiNtu phantsi kobukhosi, njengenxenye yenzila bekuthi kwakubhubha umntu kubikelwe ukuhlala khona ukuze zikhululwe iinkabi ebezisendimeni, nabebephethe amagama besemasimini bawalahle phaya uphunyuzwe umhlaba.  
Kule mihla ngubani onokuyenza lo nto? Kutshanje kukhothame iKumkani yamaXhosa, ze ikomkhulu lacela isizwe sizile ngokuthi singenzi migidi namitshato, suka isizwe salitshikilela ikomkhulu ngelithi, alifakanga nepeni emdaka kule micimbi, soze beve ngalo. Ke ngoku xa la matshantliziyo xa ekhwaza entabeni, iza kube iyintoni injongosenzo?  
Kaloku masikhumbule apha akwenziwa mdlalo wokulinganisa (mdlalo weqonga). Ukuhlala kwizindlu nokutya ukutya kwesilungu: lo umba besele ndiwuchaphazele xa bendithetha ngokutshintsha kwemontlalo. Ndaqwela ngelithi apha sithetha ngenkolo hayi ithala lokugcina libonise ngezinto zakudala (museum). Zonke iinkolo zitshintsha nokutshintsha kwemontlalo, nanjengoko naye kule akuyo okaMakuliwe bengasanxibi zimbadada baqabele amaesile, babathandele ngamalaphu kuphela abantu ababhubhileyo.  
Xa iyonke lo nto ayithethi ukuba bayilahlile inkolo yabo. Ke ngoko kutheni ubani xa kusiziwa kule yesiNtu afune kuphilwe imontlalo yeminyaka engapha kwamakhulu amathathu eminyaka eyadlulayo? Ukuya koogqirha besilungu: ukuba iimeko bezivuma bendakumtyhilela ngendlela eyayingcono ngayo imo yempilo bengekabikho aba gqirha besilungu, ngelo xesha yayibangumnqa into yokugula kubhubhe abantu abaselula, inkoliso yabantu yayibhubha ngenxa yengugo. Besele nditshilo ukuba ezincedisana noluntu bayazamkela eziluchithayo bazinyhashe, injalo ke nalapho!  
Kwizigulo neemeko ezixheshayo (emergency) baya koogqirha besilungu, nanjengoko bengoophopho kuzo. Ukanti kwizigulo nezifo ezingoononca (chronic illnesses), unyango lwesiNtu alunantanga- nto leyo ebangela bakhuthaze ukusetyenziswa kwezi ndidi zombini ngoba ekugqibeleni, zinendima zazo zombini! 
Ukusa izidumbu emikhenkceni: into yokugcinwa komzimba womntu ongasekhoyo yenye yeemeko inkolo kaNtu engayikhuthaziyo, ukuba bekusiya ngokwayo umntu ngengcwatywa kwangaloo mini okanye ngosuku olulandelayo. Athi nokuba usiwe emkhenkceni ibe lusuku olunye! Ngamanye amaphulo amatshantliziyo enkolo kaNtu awaqhubayo ukukhuthaza abantu ukuba bangcwabe kwangoko. Masikhumbule amakhaya abantu abantsundu azintsalu, abanye bakwisiNtu abanye ngamagqobhoka nto leyo ebangela kungabilula ukwenza ngokwesiNtu. Kona kona isiNtu asikhuthazi ukulindwa kwabasezimpangelweni nanjengoko kunenkqubo yokubeka ilitye ethi ibanike ithuba lokuvalelisa. Kwaye nanjengoko sikhuthaza umngcwabo ongenankcitho akunasizathu samali esingabamba ukuba kungangcwatywa.  
Urhulumente naye unayo indima yokukhuthaza ukungcwatywa kade kwabantu benkolo yesiNtu nanjengoko abantu ababhubhe ngeemeko ezingezozendalo kufuneka beqhaqhiwe. Le nkonzo ifumaneka kanye evekini kubantu abantsundu, kunyanzeleke umzimba uyokulinda emkhenkceni, esi sesinye sezizathu esibenomthelela ekusekweni kwemibutho yamatshantliziyo enkolo kaNtu. 
 Ukusasaza imicimbi yenkolo yesiNtu koonomathotholo, oomabonakude namaphephandaba: kaloku la majelo enza kubelula ukufikelela kubantu abaninzi ngaxeshanye, nanjengoko besenditshilo ukuba la matshantliziyo awabizi mali mntwini, lo nto ke inceda nasekucutheni iindleko athi angene kuzo ekuphembeleleni ukuphilwa kwale nkolo luluntu.  
Kwaye ikwangala majelo akwasetyenziswa zezinye iinkolo ekusengeleni le yesiNtu, nto leyo ibangela abeliqonga elililo ukuvundlisa uluntu olusengelwa emathatheni.  
Ukuthanda amawonga nokuzigwagwisa: nanjengamntu ozilandelayo iinkqubo zala matshantliziyo andikhe ndiphawule kuzigwagwisa ngokwazi konke, sele ecacisa ngesiko abuye alikhombe kumabhunga amakhaya uluntu! Angayaziyo into ayatsho athi awayazi.  
Luluntu ke oluthi lubanike intlonipho ngenxa yolwazi abathi beze nalo, kwaye lubonakalisa ukubathemba ngokuthi luthi gqolo lubemba olu lwazana banalo!  
Ukungabinantlonipho nambeko: Andikayiphawuli ke le noko, kodwa ke endikuphawulayo abantu abadla ngokwenza iintetho ngootata noomama bemizi, endingazi ukuba ootata noomama bemizi bangabantwana?  
Kwaye ke andike ndive bethuka mntu. Endibazi ngayo kukunqwanqwada abantwana ukuba bahloniphe abantu abakhulu. Kangangokuba ndikhe ndibeve besenza isimbonono ngorhulumente othabatha amagunya abazali ekuqeqesheni abantwana, nobuya eze nemithetho echitha amakhaya!  
Ukugxeka ukusilela kwabanye abazali ukuqeqesha abantwana ayikokuthuka mntu oko, kaloku akuncedi nokudipha ezakho wedwa zibe ziza kuhlala nezingaditshwanga emadlelweni, kuba zakubuya zichole amakhalane kwakho! 
Umngcwabo namaGqirha 
Okukuqala mandiyichaze mhlophe ukuba ngokwesiNtu umngcwabo yinto yekhaya ngokupheleleyo, omnye nomnye eligqirha engelilo akangeni ndawo! Nam ndiwuphawule lo mkhwa wala magqirha, njengamntu osoloko enxanelwe ukwazi ndasondela ndakha umkhanyo ndaza ndaphawula oku: 
*  La magqirha avula iintlombe kumakhaya abhujelweyo nasemingcwabeni ngamagqirha angamagqobhoka nangeyonxalenye yamatshantliziyo enkolo yesiNtu. 
*   Alinganisa yonke into eyenziwa zicawe, koko wona eyenza “ngokwasesigqirheni” ngabula wona. 
*  Elo xesha abe ethwele izidlokolo, ephethe amatshoba, egaxele iintsimbi zawo zobugqirha, ze aqwele ngokubeka ezi zomfi/ mfikazi phezu kwebhokisi. 
*  Awapheleli nje apho ade afune ze asele ibranti kweli khaya libhujelweyo, aqwele ngokufuna ibhokhwe yokuzihlamba, phofu ezihlambela kwakweli khaya. 
*  Njengamntu odla ngokuzimasa imvuselelo zamasiko nezithethe zenkolo yesiNtu eziququzelelwa ngamatshantliziyo ayo, ndaphawula ukuba nabo banengxaki ngokuziphatha kwala magqirha kwaye baceba ukufakana nawo imilomo, ngelizama ukuwaqhiwula kulo mkhwa!! 
Nanjengomntu ophande nzulu malunga neemeko zokufa nemingcwabo yesiNtu, amasiko nezithethe ezihamba nokufa esintwini, ndivumelana ngokupheleleyo nalo kaMakuliwe ukuba esiNtwini umngcwabo yinto yekhaya ngokupheleleyo. Nto leyo ithi umngcwabo ukhokelwa ngabantu abangootata bekhaya elo, ngokungaphandle kowemveku wona uqhutywa ngoomama. Liyinene elithi akombelwa (akuvunywa) xa kubhujiwe okanye emngcwabeni kuba esiNtwini ayikho ingoma yokufa.  
Kwaye xa kubhujiwe kuyaguxwa (akuhonjwa), le ke yokugaxela iintsimbi ayisosiNtu kwanayo. Abantu bokuhlala bebesiza emngcwabeni ngokuza kunika inkxaso kwikhaya elo libhujelweyo. Kona phakathi kwamazwi athi abhekiswe kumfi lowo likhaya lakhe limbiza ngegama neziduko zakubo ibibangawokuvalelisa nanjengoko likholelwa ukuba uya kwelemimoya. Lawo ke afana nathi Hamba kakuhle mthile, usikhonzele apho uya khona” ngamanye amathuba ebede aphathiswe nemiyalezo efana nethi, “Ubuze oobani ukuba bayekela ntoni ukusivelela”, “Uxelele oobani ukuba siyalamba apha”, njalo-njalo. 
Olu luluvo lwam ndinguDlomo, andilolungu lawo nawuphina umbutho wenkolo, koko ndilitshantliziyo eliziphilela isiNtu kwibandla lakuthi amaTshatshu. Chosi!!",Makangapeyinti ngebhrashi enye  uMakuliwe
"Njengokuba isizini ye-Absa Premier Soccer League isondela ekupheleni kwayo, ukhuphiswano phakathi kwamaqela luya lubanzima kakhulu.  
Amanye alwela ukufumana iindawo eziphezulu, amanye afuna ukuba kwiTop 8 logama amanye ebaleka ukuthotyiselwa kwinqanaba elingasezantsi.  
Yena umqeqeshi we-Orlando Pirates, uKjell Jonevret, ugxeleshe indawo kwiTop 8. Emva kokuba iPirates ithe yazibekela indawo kumjikelo ophambi kwamagqibela kankqoyi weNedbank Cup, uJonevret ucinga lo nto ukuba ingalinceda iqela lakhe kwiinzame zalo zokuvala isizini kwindawo endilisekileyo. 
IBucs ibethe iBloemfontein Celtic ngo’2-1 kumdlalo obuse-Orlando Stadium. Ngenxa yokuxinana kwemidlalo, iiSea-Robbers, kufuneka zihoye imidlalo yePSL ezingaqhubi kakuhle kuyo. Nangona umqeqeshi ebesenaso isikrokro emva komdlalo odlulileyo – kodwa uzamkele iziphumo. 
“Ndicinga ukuba abadlali bebekufuna ukuwuphumelela lo mdlalo nangona bekukhona nje ukoyika kubo. Kuhle ngoba ukuhlala kwiNedbank kukona kubalulekileyo. Ayindonwabisanga ngokupheleleyo indlela esidlale ngayo – ndiyakuvuyela kodwa ukuhlala kolu khuphiswano,” utshilo uJonevret. 
Amabhaka-bhaka ahleli kwindawo yethoba kwiPSL, ukuze angene kwiTop 8 kunyanzelekile aqokelele amanqaku kweli qaqobana lemidlalo eshiyekileyo.  
Lo msebenzi uzakuqala ngoLwesithathu xa iBucs isamkela iBaroka FC kumdlalo wePSL ngo’19:30 e-Orlando Stadium. Yona iBaroka ikhangela amanqaku ukuze isinde ezembeni.  
Ukusukela oko kwasungulwa iPSL, iPirates zange yavala isizini ingaphandle kwiTop 8 ukusukela ngo’96. 
Umqeqeshi uzimisele ukuyikhusela loo mbali nangona efike kwiqela elitsala nzima. “Ugqatso lunzima ngoba umahluko awukho mkhulu kumaqela aphezulu nasezantsi.  
Onke asezantsi azama ukusinda ezembeni. Kusezakuba nzima – kodwa ndiqinisekile emva kwendlela esidlale ngayo neCeltic; kuse zodlalwa,” utshilo uJonevret. 
Nayo iChippa United engaqhubi kakuhle kwiPSL idlala nePirates ngo’20:15 e-Orlando Stadium ngoMgqibelo. Ngumdlalo onzima lowo ngoba omabini azakube edlalela ukunyukela ngasentla kwiPSL. 
Imidlalo yePSL 
NgoLwesithathu: Platinum Stars vs Free State Stars @Moruleng Stadium 19:30 
NgoLwesihlanu: Golden Arrows vs Mamelodi Sundowns @Prince Magogo Stadium 20:00; Highlands Park vs Bidvest Wits @Makhulong Stadium 20:00 
NgoMgqibelo: Free State Stars vs Polokwane City @Goble Park 15:00; SuperSport United vs Kaizer Chiefs @Mbombela Stadium 18:00 
NgeCawe: Ajax Cape Town vs Platinum Stars @Cape Town Stadium 15:00; Baroka FC vs Bloemfontein Celtic @New Peter Mokaba Stadium 15:00",Pirates: UKjell Jonevret ugxeleshe indawo kwiTop 8
"USakhumzi Xana oneminyaka engamashumi amabini anesibini (22) wakuBeyele kwidolophu yaseNgcobo, unesakhono sokwakha izithuthuthu ngengqokelela yamavili kunye neentsimbi ezindala zebhayisekile kunye nezemoto.  
Le yinto enqabileyo ingakumbi kumntu ongakuqeqeshelwanga oku. Kungoku nje isithuthuthu ahamba ngaso ngoku sesesithathu azenzele ngokwakhe, yaye uthi unemibono emininzi ngeentlobo zezithuthuthu anqwenela ukuzenza, nto nje ubethwa kukungabi namali nanjengoko ezinye izinto kuye kunyanzeleke ukuba zithengwe.  
Oku kungabi namali kumnyanzela ukuba asebenzise i-oyile endala kwesi sithuthuthu nto leyo athi hleze yonakalise injini yakhe. 
Ebalisa ngokuqala kwalo mbono, le ndoda ithi: ”Kusukela ndisemncinci ndandiye ndicele ibhayisekile ekhaya, kodwa ngenxa yemeko yokungabikho kwemali ndingakwazi ukuyifumana, ndachola ibhayisekile ekuthiwa sisiqaqaqa engenamavili, ekhwelwa kwiindawo ezihlayo kuphela, ndaqala apho ukufakela eyam imibono ndazenzela ibhayisekile eza kuhamba kuzo zonke iindawo.  
Kuqala khange ndicinge ukuba ndingade ndifikelele ekwenzeni izithuthuthu kodwa ndaya ndiba nomdla nemibono qho kusisa”. 
Emva kokuba efakele amavili kwisiqaqaqa sakhe, khange aphinde ayeke ukuqokelela nokulungisa yonke into eyintsimbi adibana nayo. Ukuphucula isakhono sakhe uye wazisondeza kumfo ongumkhandi weemoto ekuhlaleni, apho athi ubebuza ukuba intsimbi ethile isebenza msebenzi mni konke oku wakugcina engqondweni. 
”Ndaye ndacinga ukuba njengokuba ndikwazile ukuzenzela ibhayisekile ndiyifake injini ihambe ngayo, ndinalo nolwazi ngeentsimbi ingase ndizidibanise ezi zinto zenze into enye kwalapho kuqale khona ukuba ndenze izithuthuthu.  
Abantu bazincoma izithuthuthu zam, ndinqwenela ukuba ndifumane uqeqesho oluza kundinika iimpepha ndiqeshwe kwiinkampani zemoto okanye ezenza izithuthuthu,” utsho uXana onqwenela ukuba ngumqhubi sithuthuthu kwimidyarho ngenye imini. 
Zonke ezi zinto lo mfo uzenzela kwindlu enguronta kowabo, apho kwantsimbi adibana nayo ayichola ayifake kule ndawo yokusebenzela. 
 Utata kaSakhumzi, uMicheal Xana, akawuvali umlomo ngendlela azimisele ngayo unyana wakhe,  watsho esithi uye ambone evuka nasebusuku elungisa,  edibanisa iintsimbi apha naphaya de kuphume le nto ayifunayo.  
Olu sapho lungathathi ntweni lunqwenela ukuba unyana walo afumane inkxaso ngoqeqesho kunye neentsimbi. Nabani na onomdla wokunceda wamkelekile ukuba afake isandla.",Uqokelela iintsimbi namavili enze isithuthuthu
"ITSHANTLIZIYO lemiba yenkcubeko, uNicholas Tilana Gcaleka, ubhubhe umphefumlo wakhe ungaxolanga ekholelwa ukuba iinzingo ezombethe uMzantsi Afrika zingunobangela wesililo sikaKumkani Hintsa kaKhawuta. 
UGcaleka (69), obesaziwa ngokuba nguMbhambatho, ubhubhele kwisibhedlele saseMonti kwiveki ephelileyo emva kokukhathazwa yimpilo. 
Lo kaGcaleka waba ngundabamlonyeni ukusukela ngo1996 emva kokuba eye eScotland esithi uphuphe amanyange akubo esithi intloko kaHintsa ikwelozwe. 
UHintsa wabhubha ngo1835, ebhubhela kumlambo iNqabarha kuGatyana emva kokugwintwa yimikhosi yoontamolukhuni. Intloko yakhe yathathwa yasiwa eBhritane njengophawu lokuba oyisiwe amaXhosa. 
Emva kokutyelela eScotland, ngenene uGcaleka wabuya nayo loo ntloko, kodwa emva kophando lwencindi kwafumaniseka ukuba yeyomfazi waseYurophu. Noxa kunjalo uGcaleka ebesoloko ekholelwa ukuba wayifumana intloko kaHintsa. 
Unyana kaGcaleka, uSandile Tilana, uthi utata wakhe ebesoloko ekhala ngayo le nto yentloko kaHintsa. 
“Ebesoloko esixelela ukuba uHintsa akaxolanga, ekwathi ukungcwatywa kwentloko yakhe kwakuza noxolo kwanendyebo. Utata ebekholelwa ukuba uHintsa uyopha ngoko sokuze kubekho nto intle kweli lizwe de kube kanti usonjululwe lo mcimbi wale ntloko,” utshilo uTilana. 
UTilana umchaze uyise njengomntu obekrelekrele, eliciko futhi ethanda abantu. “Ebethanda ukuhleka, engagcini mangunda mhla exabene nomntu. Ulusebenzele uluntu utata, exhasa oosomashishini abasakhasayo. Enye into ebimxhalabisa kukudodobala koqoqosho kwiilwandle zakuCentane ngenxa yobubi beendlela,” utsho uTilana. 
UGcaleka ngumntu obethe gqolo ukuxhalaba ngokutyeshelwa kweminyanya esithi ingqumbo yazo ngunobangela wentsokolo kumzi ontsundu. 
Ethetha eholweni eGcuwa kweyeSilimela ngo2012, uGcaleka wathi: “UMzantsi Afrika ngowookhokho bethu. Ukuba sithe gqolo ukutyeshela amasiko nezithethe zethu, siza kuba nekamva elimfiliba.” 
“Ndithe gqolo ukubona iinkokheli zethu zithetha ngentswelongqesho, zide zithi zinawo amacebo okulwa noku. Kodwa ndithi xa sisatyeshela amasiko nezithethe sakuhlala sisengxakini,” watsho uGcaleka. 
Le ndedeba iya kungcwatyelwa eTheko Kona kuCentane ngoMgqibelo umhla weshumi elinesithoba.",Ungcwatywa engaxolanga uMbhambatho …
"Inkosikazi yaseCawa (Port Alfred) eMpuma Koloni iqwengwe zizinja yawunabel’ uqaqaqa. 
Ingxelo yamapolisa ithi lo wasetyhini unama37 eminyaka ebesendleleni eya emsebenzini kusasa namhlanje ngethuba ehlaselwa zezi zinja . 
Ixhoba belinamanxeba ebusweni nakumzimba ongasentla. 
“Malunga nomkhono phambi kwentsimbi yesibhozo kusasa, lo wasetyhini ebehamba eAlfred Road. Ubonwe ngamadoda amabini ngethuba ehlaselwa. Aye ayokuxelela igosa logcinocwangco eliye lona laya kuxelela amapolisa. Amapolisa afike lo wasetyhini elele ecaleni komgaqo. Ezi zinja besele zingekho kwindawo yesehlo kwaye lo wasetyhini sele ebhubhile ngaphambi kokufumana uncedo lwezonyango,” kuchaza uColonel Priscilla Naidu. 
Abenkonzo yesipolisa ePort Alfred kuthiwa bakhangela umfuyi wezi zinja. Inani kwanohlobo lwezi zinja bungekaziwa ngamapolisa. 
Amapolisa akwakholelwa ukuba la madoda mabini abone olu hlaselo angaluncedo kuphando. 
Amapolisa avule idokethi lophando. 
Akwacela nabani na onolwazi lokuba zezikabani na ezi zinja kwanamadoda amabini achaze esi sehlo atsalele amapolisa asePort Alfred, uD/Lt Col Yogan Reddy kwa: 046 604 2405 okanye 082 332 8794 kungenjalo amapolisa akufutshane.",Inkosikazi yasePort Alfred ibulewe zizinja
"Yenze imbali iQatar ngokuba liqela lokuqala eliphulukene nomdlalo wokuvula iNdebe yeHlabathi ukusukela mhla yasungulwa. Oku kwenzeke emva kokuba iQatar, esingethe itumente yehlabathi kulo nyaka (2022), icanjalaliswe ngamagowuli amabini eqandeni (2-0) yiEcuador emdlalweni weNdebe yeHlabathi obungorhatya lwanamhlanje eAl Bayt Stadium ebesigcwele ngabalandeli bebhola ekhatywayo. Imidlalo yokuvula itumente isoloko itaka iintlantsi, kodwa kule yalo unyaka – khange kube njalo. Umdlalo obuphakathi kweQatar nayo iEcuador ububanda ceke okwempumlo yenja. Kodwa okwakuxolisa iEcuador kukuba izithathele amanqaku amathathu ngaphandle kokutsala nzima emdlalweni wokuqala kaGroup A. 
Umdlali ophambili we-Ecuador, uEnner Valencia, ubhakuzelise umnatha ngebhola kwangoko kakhulu kwisigaba sokuqala somdlalo. Emizuzwini elithoba emva kokufaka igowuli lokuqala kwitumente yehlabathi, uValencia ufumene ipenela emva kokuwiswa ngunozinti weQatar, uSaad Al Sheeb, ongakwazanga ukuchitha ibhola ebiyingozi. Uyithathe ngokwakhe uValencia watsho wakhokela ngamagowuli amabini kwitumente yalo nyaka. Emva kwethutyana iQatar ikwazile ukudlala umdlalo ozinzileyo nangona iEcuador ibiyeyona inamandla emdlalweni. Ikhe yazama ukushukumisa, yangathi ingafumana into ngebhola ebikhatywe nguAlmoez Ali phambi kokuphela kwesigaba sokuqala somdlalo. Ngelishwa iinzame zakhe azizelanga nto. 
Kuyiwe kwixesha lokuphumla iqengqa iqanda iQatar ekwindawo yamashumi amahlanu kumanqwanqwa weFifa – indawo ephezulu kunamazwe afana noMzantsi Afrika ongakwazanga ukuzibekela indawo kwitumente yalo nyaka. Akukho nto engako engabaliswa ngomdlalo weQatar ngoba ayinamdla ebholeni. Umdlalo wayo ubuphucukile kancinci kwisigaba sesibini – kodwa ibiyidlalela emhlabeni wayo ibhola. Libathwana lamathuba ezamileyo ukuwadala – kodwa nawo ebengacacanga kakuhle. Kulindeleke iSenegal, elinye lamaqela amele izwekazi le-Afrika, izibethe iQatar emdlalweni olandelayo ngoLwesihlanu ozayo. Abathandi bebhola ekhatywayo baza kufumana umdlalo obhetele ngomso xa kudibana iNgilane ne-Iran ngentsimbi yesithathu oya kulandelwa ngomnye ophakathi kweSenegal neNetherlands.",iQatar icanjalaliswe phambi kwabalandeli bayo yiEcuador kwiNdebe yeHlabathi
"Njengoko sekuphinde kwafika ixesha lokubhalwa kweemviwo zaphakathi enyakeni ngabafundi jikelele, kubalulekile ukuba sibaxhase kangangoko sinako ngenxa zonke ukuze baphumelele.  
Kaloku imfundo sesona sisitshixo sokuvula iminyango esa empumelelweni nakwikamva elingcono, ingakumbi kumakhaya angathathi ntweni nathembele kwesi sizukulwana singumlisela nomthinjana ukuqhawula umqokozo namakhonkco entlupheko yeminyaka ngeminyaka. 
Ezi mviwo zibaluleke ngakumbi kubafundi bebanga likaGrade 12 njengoko bezakusebenzisa ezi ziphumo ukufaka izicelo zokufunda kumaziko emfundo ephakamileyo kulo nyaka uzayo. 
Abanye kwaba bafundi kusengenzeka okokuba bazakuba ngabokuqala kwiintsapho zabo ukufunda kumaziko emfundo ephakamileyo, nto leyo engakhombisa ukujika kwezinto ngokomgangatho wentlalo yekhaya. 
Okuqhelekileyo kukuba aba bafundi, inkoliso yabo eyeyasezilalini, bazixelele ukuba bazakufunda kwalapha ePhondweni laseMpuma Koloni kuba bengekayazi neyona nto banqwenela ukufunda babe yiyo, bengekalazi noluhlu lwezifundo abanomdla wokuzibhalisela bakwamkelwa kumaziko emfundo ephakamileyo. 
Uninzi lwaba bafundi abayazi nokokuba kuqalwa ngaphi xa kugcwaliswa amaxwebhu ezicelo zokuyokufunda kula maziko. Ubungqina bokungazi kwabo bubonakala minyaka le ekuqaleni konyaka apho ufika bephithizela ezidolophini neemvulophu ezineziphumo zeemviwo besithi bakhangela isikolo.  
Kuba lusizi ke kuba nabo baphumelele emagqabini bagqibela bengafundi unyaka wonke okanye emibini ngenxa yokungabikho kwendawo kula maziko kuba kaloku kule mihla isikolo asikhangelwa koko kufakwa izicelo zendawo yokufunda ezikhatshwa ziziphumo zeemviwo zaphakathi enyakeni ezizakuchotshelwa kwezi veki zizayo. 
Okusaxhalabisayo kukuba izikolo ezisezilalini nasezilokishini ezininzi azibinayo inyhweba yokundwendwelwa ngamagosa amaziko emfundo ephakamileyo, aweenkampani ezinkulu eziqashayo, okanye amasebe karhulumente ukuzokucacisa ngohlobo lwezifundo ezingakhokelela kwimisebenzi ebalulekileyo kuphuhliso lweli lizwe. 
Loo nto ikhokelela ekubeni abafundi abakwezi ndawo basilele ngolwazi olungabakhuthaza bafunde baphumelele baphinde bafake kwangethuba izicelo kumaziko emfundo ephakamileyo akwiindawo ngeendawo kweli lizwe nahlohla izifundo ezihambelana noko baneenjongo zokuba kuko ebomini. 
Kwakhona, uninzi lwabafundi alunalo nofifi lokokuba xa lupase emagqabini lusengafumana imalinkxaso yokuqhubekeka nezifundo zalo.  
Oku kunqongophala kolwazi kunye nokuswela ukuncediswa kwabafundi ukuba bafikelele kumathuba okufumana imfundo ephakamileyo kuko okusakhokelela kumsantsa phakathi kwabantwana abaphuma kumakhaya angathathi ntweni nabo baphuma kumakhaya ezinhanha, kubantwana abaphuma kumakhaya ekungafundwanga kuwo kunye nabo banabazali abafundileyo. 
Aba bantwana sithetha ngabo bafunda ebunzimeni obenza ibe ngucimicimi ukuphumelela emagqabini, baphinde bajongane nobunye ubunzima bonkungafikeleli kulwazi olungabanceda baqhubekele phambili nezifundo zabo. 
Kusenzima ukuguqula izizathu zingundoqo ezibangela ukungalingani kwamathuba emfundo kweli lizwe. Nangona kunjalo, kukhona esingakwenza kwenzeke. 
 Oko kukunikeza ngolwazi nenkxaso yokufikelela kumathuba emfundo ngokuthi bathumele izicelo kumaziko emfundo ephakamileyo kwangethuba. 
Ukufikelela kumaziko emfundo ephakamileyo nakwimalinkxaso yokuhlawulela iindleko zemfundo kuyinto etsho ingqondo yomfundi ngamnye iphithane yaye kufana nomnqatsa ekunzima ukuwuqabela xa ungenabani okuncedisayo.  
Kungoko amaziko emfundo ephakamileyo eququzelela ukuba abazali kunye nabafundi abakwisigaba sokubhalisa kula maziko batyelele imiboniso enikeza ngolwazi malunga nohlobo lokufaka izicelo zokufunda kusengethuba. 
Kubalulekile okokuba abazali nabafundi bayihambele le miboniso. Kubalulekile okokuba izihlobo zabo bakude neendawo ekubanjelwe kuzo le miboniso zincedise ngokuqokelela amaphetshana anolwazi babathumelele ukuze bancedakale.  
Ukuncedana ngolu hlobo kungakhuthaza abafundi bazimisele yaye baphumelele ezifundweni zabo, yaye bangadingi ndawo yokufunda okanye imali yokufunda babe bephumelele emagqabini ekupheleni konyaka. Masincedaneni sifunqulisane lo mthwalo. Abantwana ngabethu sonke.  
Ucingo luwile, kutsiba nezimithiyo!",Njengoko sekuphinde kwafika ixesha…
"KAPA: Ibiyi mbundu-mbundu nenzolo kwizikolo zamabanga aphantsi ezahlukeneyo kwilokishi yaseKhayelitsha ngosuku lokuqala lokufunda. 
Ibingumbo nomxesibe ngaphandle kwesikolo samabanga aphantsi iLuleka eHarare ngabazali nabantwana, beyokufuna iindawo zokufunda.  
Yiminyaka eliqela esa sikolo sisibanengxaki yabafundi abafika ngosuku lokuvulwa kwezikolo beyokufuna indawo yokufunda, nangona inkqubo yokubhalisa abaqalayo iqhutywa ngonyaka ongaphambili. 
 ILuleka sesinye sezikolo zamabanga aphantsi esikwingingqi yaseHarare kufutshane nengingqi yamatyotyombe iNdlovini. 
Uceba kwaWard 98 uAnele Gabhuza uthi njengoceba wengingqi undwendwele izikolo ezikula wadi, nalapho adize ukuba abazali bangunobangela wale ngxaki yaminyaka le.  
”Minyaka le iLuleka ibanabazali nabantwana abangafumani zithuba zakufunda, soloko bevalelwa ngaphandle. Abazali bangunobangela wale ngxaki kuba  abazi ukuza kubhalisa abantwana kwangethuba, koko soloko befika ngosuku lokuqala esikolweni kanti kufanele kufundwe hayi ukuba kubhaliswe.”  
Omnye wabazali ebebevalelwe ngaphandle kwesa sikolo uNomsa Ncitha u 
 “Kubuhlungu kum ukuba ndime apha ndizokufunela umntwana wam, esi sikolo sesona sikufutshane kuthi kuba sihlala kwalapha eHarare. Unyana wam ubefunda kwisikolo samabanga aphantsi eKuyasa ngo2016 wafumana ingozi yemoto esiya esikolweni kuba sikude kunathi kwaye wayengazange afumane apha eLuleka. Umnqweno wam kukuba afunde apha kufutshane”.  
Ukanti kwisikolo samabanga aphantsi iLudwe Ngamlana eKuyasa bekuzole ngendlela emangalisayo nanjengoko isezinye sezikolo eziqhele ukuba nengxaki yabazali  nabantwana abayokufuna indawo yokufunda ngosuku lokuqala lokufunda.  
Siye sanodliwano-ndlebe nesekela- nqununu kwesa sikolo uWiniswa Nkuhlu-Bulawa nodize ukuba lo unyaka bawulungiselele kakhulu kwakunyaka ophelileyo. 
“ Sizame ukuqinisekisa ukuba abazali abanomdla wokuzakufundisa abantwana babo apha babhalisa kwakunyaka ophelileyo. Liqaqobana labazali ebebefike ngoMvulo nangoLwesibini bezokufuna indawo kodwa sibaxelele ukuba sele kugcwele, amagama abo siwabhalile kuluhlu lwabalindileyo kwaye impendulo bakuyifumana ngoLwesihlanu xa sele siqinisekile ngenani labafundi abangazokubuya kulo nyaka.”  
UNkuhlu-Bulawa uthi kunyaka ophelileyo isebe lezemfundo layalela ukuba benze uluhlu lwabafundi abahlala kwilokishi yaseZwelitsha nanjengoko kulindeleke ukuba kwenziwe isikolo kula ngingqi .  
“Ngokokwazi  kwam okwangoku esa sikolo kulindeleke ukuba sisebenze ngomhla wokuqala kuTshazimpuzi, asizange sixelelwe ke ukuba abo bantwana bazakuthini ukusukela ngoku ukuya kumhla wokuvulwa kweso,  koko kwathiwa abazali masibaxelele abanomdla wokufundisa abantwana babo khona sibhalise uluhlu lwabo.” 
Nangona kunjalo, imeko ibizolile kwezinye izikolo ingakumbi ezamabanga aphakamileyo, ekubonakala ukuba abazali bebesele  bebabhalise kunyaka ophelileyo abantwana babo.",Ukubhuduzela kwizikolo zaseKhayelitsha ngosuku lokuqala
"UDideka Phuza ngomnye wabalishumi elinesibini abakhululwe kwisibhedlele saseGlen Grey emva kokuba kwenziwe uvavanyo oluqinisekise ukuba abasenayo iKhorona.  
Kwiveki ephelileyo kungeniswe abantu abalishumi elinesibhozo kwesi sibhedlele bevela kwilali yaseBankies kwakumasipala waseMalahleni eCacadu.  
Egameni leli qela, uDideka Phuza akakhange akwazi ukuzibamba, ebulela ngokukodwa kwiinkokheli zephondo leMpuma Koloni. 
 “Siyinqobile thina iKhorona, kodwa sibulela ngokungazenzisiyo kwiNkulubaphathiswa, uMphathiswa weMpilo noSodolophu waseMalahleni, siyabulela kakhulu kuba siyinqobile thina iKhorona ngenxa yabo,” kucacisa uPhuza. 
 Uthi iNkulubaphathiswa uOscar Mabuyane uze ngokwakhe eze kubanika ithemba, uMphathiswa wezeMpilo uSindiswa Gomba naye ubanike inkxaso, kutsho uPhuza.  
“Andazi ukuba ndingabulela njani kuSodolophu waseMalahleni, asikhange silambe, asikhange sidinge nto, abantwana babantu bebephuma bengena kule ndawo besivalelwe kuyo besinika lonke uncedo, sithandaza, sicula sizama ukulwa uxinizelelo,” kucacisa uPhuza.  
Phakathi kwabantu abe bengeniswe kwesi sibhedlele ngenxa yokosulelwa sesi sifo bekukho usana oluneminyaka emibini kuphela. 
USodolophu womasipala waseMalahleni uNontombazana Koni uthi kuyamvuyisa ukubona abantu abaphilileyo kwesi sifo.  
“Bekungelula, ndivuyela ukuba bephuma bephilile, aba baza kusincedisa ukulwa nokufundisa abanye abantu, bafungile ukuba abafuni neendwendwe emizini yabo, ndivuya kakhulu,” kutsho uKoni.  
Ukanti uPhuza utyhola ukuba kwesi sibhedlele kukho umongikazi oyindoda owabaxelela ukuba bosulelwe yiKhorona ngenxa yokungakwazi kuziphatha.  
“Kubantu abasikhathaleleyo apha ndinganesono ukuba ndingalibala umntu ekuthwa nguFatuse, siyambulela loo mntwana womntu, abanye abantu bebesoyika,” kutsho uPhuza.  
Aba bantu basuka kwilali yaseBankies emva kokosulelwa yiKhorona kwisingcwabo esasiqhutywa kule ndawo.  
Ekupheleni kweveki ephelileyo, uMasipala waseMalahleni ekunye nomasipala wesithili saseChris Hani bathumele igqiza lamagosa kula lali. Osisithethi sikaMasipaa waseMalahleni uLuthando Nqumkana ucacisa isizathu sotyelelo lwabo kwilali abavela kuyo aba. “Ingxaki esinayo phaya abantu abathobeli miqathango bayahambelana, benza zonke izinto ekuthwa mazingenziwa, kodwa amagosa achithe imini yonke ebafundisa, siyathemba baza kusebenzisana ngoku,” kutsho uNqumkana. 
Ilizwe loMzantsi Afrika linabantu abangaphezu kwamawaka amane obusulelwe sisifo seKhorona, babe liwaka namakhulu amane abaphilileyo logama bengamashumi asibhozo anesixhenxe ababhubhileyo. 
Ukanti izigidi ezibini zabantu kwihlabathi zichazwe ukuba zosulelekile sesi sifo seKhorona. KuMasipala waseMalahleni uninzi oluthethe neli phephandaba liziqhwabela izandla iinkqubo zikarhulumente eziquka ukulawulwa kwemingcwabo nokunqunyanyiswa kotywala.  
Isithethi sesebe lezeMpilo eMpuma Koloni uSizwe Kupelo akakhange akuphikise ukuba aba bantu baphumile, kwaye baphume bephilile kwesi sibhedlele. 
siyabulela.mqikela@inl.co.za",‘Siyinqobile iKhorona!’
"Ndinesicelo wethu siyasokola apha eBhisho; kwingingqi yam ikliniki inye kuphela ikwaTyutyu, nalapho isekusitheleni ezantsi kodwa yeyempilo yoluntu. Inye qha njani? 
 Sifola sincame sijike kuba kuyagcwala sicela ukwakhelwa ikliniki! Noko ayonto inzima leyo khona ukuze kuvuleke namathuba engqesho.- Umhlali, eTyutyu 
 *Thumela eyakho ileta ku 063 743 9538 ngeSMS okanye Whatsapp",Ikliniki enye qha!
"ULUDWE olungenasiphelo lwabo barhola inkamnkam nengxinano engenambaliso kwiivenkile zokutya. 
Le yindlela iMpuma Koloni ebayiyo rhoqo xa kuphela inyanga, apho uthotho lwabantu luthi lwenze uludwe lufuna inkamnkam. 
Ithetha noonondaba eBhisho kwiveki ephelileyo, iNkulubaphathiswa uOscar Mabuyane ithe: “Le yinxalenye yokulwa nendlala kubantu bakuthi. Siyayazi into yokuba uthi ufika umhla wokuqala kube kunzima nokunyamezela kubantu bakuthi, kuba baxhomekeke kule nkamnkam ukuze baphile.” 
Kolu ludwe lwenkamnkam abona bantu baninzi, okanye abaxhamlayo, ngabantu abatsha. 
Lubalelwa kumakhulu asixhenxe ananye ekhulwini (71%) ulutsha lwaseMpuma Koloni oluxhamla kwimali yesibonelelo sikarhulumente, into ethetha ukuba yimbinana nje yabantu abalupheleyo abaxhamla kwindodla xa kuthelekiswa nolutsha lwephondo. 
Abantu baseMpuma Koloni, abadala nabancinane, abaxhamla kwisibonelelo sikarhulumente bakwisigidi esinamakhulu alithoba (1.9 million). 
AbeArhente yoKhuselo lweNtlalo yoLuntu, eyaziwa njengoSASSA, bachitha imali ekwiibhiliyoni ezintathu zeerandi (R3 billion) rhoqo ngenyanga ukuhlawula indodla yabantu baseMpuma Koloni. 
Ethetha eMonti nyakenye uLindiwe Zulu, uMphathiswa woPhuhliso loLuntu, wavakalisa ukuba: “Asilosebe lentlalakahle, silisebe lophuhliso loluntu, ngoko ke kufuneka sikhokelise ukunika isidima kubantu bakuthi ukuze bakwazi ukuzenzela izinto ngokunokwabo.” 
“Ayisiphathi kakuhle eyokubona amanani aphezulu wabantu abatsha baseMpuma Koloni bengabaxhamli besibonelelo sendodla. Amashumi asixhenxe ananye ekhulwini (71%) yabantu abaxhamla indodla eMpuma Koloni ngabantu abatsha. 
“Le nto ithetha ukuba ikhona into engahambi ngendlela. Le mali yendodla ibifanele ukuba iya kubantu abadala kwanakwiintshukumo zokukhuthaza ezoshishino kubantu abatsha,” watsho uZulu. 
UZulu waveza ukuba oku kufuna ungenelelo. “Yintoni ke ngoku ekufanele ukuba siyayenza ukukhuthaza abantu abatsha ekubeni bayisuse le ngcingane yokufumana abantwana besebatsha babe bengakulungelanga ukuba ngoomama?  
“Sifike njani kule meko? Kuba apha sithetha ngabantu abatsha ebekufanele ukuba basemisebenzini okanye baseyunivesithi.” 
sithandiwe.velaphi@inl.co.za",Liphondo leembedlenge eli!
"Ngomso kuzawuqhawuka unobathana ngenkqu emdlalweni weTelkom Knockout. Ezimnyama zidibana neBaroka FC emdlalweni ekudala ulindelwe ngentsimbi yesithandathu emalanga eNelson Mandela Bay Stadium – eBhayi. Umdlali we-Orlando Pirates, uThembinkosi Lorch, ngomnye wabadlali ekuthenjelwe kubo futhi ekulindeleke enze iziqwenga ngomso. Ngaphandle kwamathandabuzo, iPirates lelona qela elinethuba elihle lokuphumelela ngoba idlala kakuhle kakhulu futhi inabadlali abayingozi. Akululanga ke kodwa ukudlala neBaroka nangoba iPirates ineziqwayi zabadlali. Yiyo lo nto uLorch ebatyityimbisele umnwe oogxa bakhe ngelithi ze bangayideleli iBaroka. IPirates yagqibela ukuphakamisa indebe ngeyeNedbank ngo-2014. 
ABakgaga baya emdlalweni wangomso befuna ukuzenzela imbali ngokuthi baphumelele iTelkom Knockout okokuqala embalini yabo. Ingawothusa umzi kekambe ngoba phambi kokuzibekela indawo emdlalweni wokugqibela – iBaroka idlule emaqeleni afana neMamelodi Sundowns neBidvest Wits ebiziintshatsheli kwisizini egqithileyo. “IBaroka iza kudlala umdlalo wokugqibela, hayi ngempazamo. Kufuneka siyihloniphe ukuba sifuna ukufunqula indebe ngoMgqibelo. Abadlali beBaroka bafuna ukuphakamisa indebe okokuqala kwimbali yayo,” utshilo uLorch kwikhasi lomnatha lePirates izolo. 
AmaBhakaniya atyikitye inqwaba yabadlali phambi kokuqala kwesizini entsha. Ukuzothi ga ngoku benza umsebenzi oncomekayo ngoba bakhawuleze bayibamba indlela uMilutin “Micho” Sredojevic afuna iqela lakhe lidlale ngayo. Badlala kakuhle abadlali bePirates futhi bayinxanelwe impumelelo. ULorch ngomnye wabadlali abaqinisekisayo ukuba iBucs iyaphumelela emidlalweni. Nangomso kulindeleke ukuba ayipheke eyophula iBaroka. “Uninzi lwethu luzakube luqala ukudlala emdlalweni wamagqibela kankqoyi. Njengabadlali beBaroka, nathi sifuna ukushiya umzila kweli qela lethu. Sifuna ukukhunjulwa njengesizukulwana esithe sanegalelo kweli qela. Sizimisele ukuzama ngako konke okusemandleni wethu,” utshilo uLorch.",UThembinkosi Lorch ubatyityimbisela umnwe oogxa bakhe!
"Iziko leSABC laliwuxabisile umculo weekwayala owawumtsha kubantu abaNtsundu, wawudlalwa nakwisikhululo seRadio Bantu kwicandelo lesiXhosa, eHargreaves Avenue eQonce. 
 Isakhiwo sezitudiyo zesiXhosa zokusasaza eQonce saqala ukusetyenziswa ngomhla wesi7 Novemba 1966, saze savulwa ngokusesikweni ngomhla wama24 Epreli 1967 nguGqr. P.J. Meyer, owayenguSihlalo weBhodi yaBalawuli beSABC ngelo xesha.  
Umsasazi onguvulindlela owayesasaza umculo weekwayala ne ‘classic,’ eRadio Xhosa kanye ngeveki yayinguMnu. Lambert Luvuyo Thomas Mpotulo.  
UHuskinsson, Y. (1992) lo mfo kaMpotulo, kwincwadi yakhe enoluhlu lwabaqambi abaNtsundu bamaculo esiNtu umchaza ngolu hlobo: “ULambert Luvuyo Thomas Mpotulo wazalelwa eSprings eGoli, phesheya kweLigwa ngomhla wesi7 Novemba 1941.  
Wathi eneenyanga ezintandathu ezelwe wathathwa wasiwa eTsomo eTranskei apho wathi wakhuliswa nguyisemkhulu noninakhulu ababengamanxila engoma. Aba bantu badala babekhonza kwicawe yamaKatolika iRoma, apho babenendima ekwayaleni yale cawe. 
 Yayingabo ababeqeqesha beculisa ikwayala yale cawe. Kulapho eTsomo kulo cawe, eyathi le ndedeba inguLambert Luvuyo Thomas Mpotulo yafumana khona isakhono somculo.  
ULambert Luvuyo Thomas Mpotulo imfundo yakhe yamabanga aphantsi uyiqale eTsomo Primary School, wafunda wade waya kuma kuStd V nobizwa ngokuba nguGrade 7 kwezi mini.  
Emva koko waya kuhlala noyisekazi owayeyititshala, kweloMneno-Nciba kwisithili saseRhini nesibizwa ngokuba yiMakhanda. Wafika apho waya kufunda eGrahamstown HP.  
Waphuma apho waya kufunda iJC eNyaluza Secondary High. Imatriki wayifunda ngembalelwano ngexesha sele esebenza kwizitudiyo zeSABC eRhini (Makhanda). Uthe akufika eRhini wanomdla kumculo weclassic owawudlalwa lijelo losasazo leSABC eRadio Bantu. Ngenxa yeso sizathu wangenela izifundo eSacred Heart Convent ezaziqhutywa nguSister Ewalda apho wayefunda ithiyori yomculo nokudlala ipiyano. Ijelo losasazo iSABC waqala ukusebenza kulo ngowe1964 engumabhalane ohlela iileta ezisuka eposini.  
Ufuduke nejelo leSABC, iRadio Bantu kwicandelo lesiXhosa, xa lalisiya kugxumeka iintente ezintsha eQonce, eHargreaves Avenue. Wafika apho wonyuselwa wenziwa umcwangcisi womculo eRadio Xhosa.  
Waphinda wacelwa ukuba aqhube inkqubo yeveki yomculo weekwayala eRadio Bantu kwiCandelo lesiXhosa, apho eQonce.  
Ngowe1978 wayishiya iSABC wayokuziqalela ishishini eNgqushwa. Wabhala iculo elalivuyisana nokuba iziko leSABC lesiXhosa ligqibe iminyaka engama20, elithi, ‘Phambili Radio Xhosa’. Waphinda wabhala la maculo: Bhota Mfo Wasemzini; Iintyatyambo; Imibuliso.”  
UHoernle, A.W. xa wayebhala kwingabula-zigcawu yencwadi kaTracey, H. (1948) ethi, “Lalela Zulu” wabonisa ukuba lo mculo weekwayala wawusasazwa yiSABC wawuthetha lukhulu ngolu hlobo kwabaNtsundu: “Nangona kulo mculo umxhentso ungekho amazwi engoma alucacisa kakuhle ulonwabo nentlungu yeemvumi eziNtsundu. Le nto yonwabisa umntu wonke, nangona yonke le nto kumphandi ngamasiko, okanye umfundi ngentlalo yabaNtsundu, la mazwi engoma aluncwadi lwemveli oluxabisekileyo. Kwezi ngoma amaZulu abonisa amava awo ngezinto zobomi.  
Ngoko ke ezi ngoma zilulona lwazi olufunyanwa ngqo kubantu balo nesifundo esilixabiso. Amanye amazwi ezi ngoma asibuyisela kwimihla yentlalo yamandulo, efana nekaShaka. Kuvunywa ngeemfazwe ezaziphakathi kwezizwe eziNtsundu, neenkumbulo zamakhaya kwabo kwanyanzeleka ukuba basabele kwezinye izizwe ngeliyokuzifihla. Zikwakho neengoma ezitolika iziganeko zeemfazwe nabeLungu ababevela eYuropu.  
Zikwakho neengoma apho imvumi ibonisa uvakalelo ngezasekuhlaleni, zikwakho iingoma zabohlukanayo, umzali nomntwana, isithandwa nothandwayo. Maninzi amava ngeemvakalelo zasebomini, ingakumbi ubomi obutsha obufike nempucuko yomLungu. Ininzi into apha eyonwabisayo nedala imvakalelo yosizi.  
Kukho nento eninzi eyakudala umLungu eme akhe acinge ngosizi nentlungu nengxaki ayenzileyo ngokuzisa intlalo yobulolo yelizwe labeLungu.” UTracey, H. (1948) kwincwadi yakhe ethi, “Lalela Zulu” enye yengoma eyashicilelwa kwiziko leSABC yingoma yesiBhaca ebonisa ibango lomhlaba wamaBhaca, nekwabonisa ukutshintsha kobuzwe namasiko amaBhaca ngenxa yokufika komLungu.  
Eyona nto idala umdla kule ngoma kukurekhodishwa nokugcinwa kolwimi lwesiBhaca esele litshabalele.  
Le ngoma ikwalilifa lesiseko semveli elibonisa indlela amaBhaca awayeluthetha ngalo ulwimi lwawo engekafuthelwa yimfundo yasesikolweni, apho kufundiswa kuphela isiXhosa.  
Le ngoma ihambisa ithi: ‘Lo mhlaba wakwaBhaca, Lo mhlaba wetsu, Sondliwa yiwo tsina, Sakhuliswa yiwo, Sesiluphele tsina kanye nawo bawo, Phulaphula lo mavi aleso sikhatsi, Kwathi nce kusenjalo kwafika umLumbi, Egqoke tibhulukwe netilokwe tinhle, Watsi, “Bekani phansi, Bonke ubumfumfu” Setikhulula tidwaba zethu, khahla!  
Isiduko salo mfo wakwaMpotulo wayenguBhele, elimnombo walo usuka kwiiNtaba zeLenge kwelakwaZulu phesheya koThukela abantu ababongwa kwenjenjwe: Mbikazi, Ndabezitha, Mafu, Bikane, Ntetye, Mnomane, Mbandeni, Nontanda kuphakanyiswa, Ukuba upheka ilitye neeBhele, Kuqala kuvuthwe ilitye libe, Lona iBhele lingekavuthwa, Kukhanya nje kungenxa yamaBhele, Sibumbu ujongele ntoni ezantsi uza kumitha nje? 
 AmaBhele izinto eziqhwanyaza ngemali! Mangangegusha iguqile, Ngabantu abakhulu abakhahlelwa naziigusha, Igusha nazo zithi: ‘Bhele,’ Amatakane athi, ‘Mama ndiyagodola,’ Imazi ithi, ‘Zimel’enkangeni,’ Itakane lithi, ‘Tata ndichol’inqawe,’ Inkunzi ithi, ‘Yinqawe yam leyo!”  
Onke amaBhele kwizibongo zawo afakela indawo ethi: Libonakala kakuhle iBhele, Kaloku ngulo mhlobo ungagugiyo amaBhele, Kuthiwa ukuba upheka intloko yeBhele nenyengane, Ufika intloko yeBhele igwanyile, Ibe inyengane ivuthwe dubhu, Kuqale kuvuthwe ilitye ulishiy’iBhele lihleli.",Uvulindlela womsasazi weekwayala eRadio Bantu
"Iqela leSpringbok  lintingele eBrisbane ngoMvulo, baye kumalungiselelo omdlalo wabo kunye neeWallabies we-Championship ngoMgqibelo. 
“Xa sindwendwela e-Australia siqhele ukuhamba kwangethuba, ukwenzela sifumane ithuba lokuphumla ngokwaneleyo, kodwa ke kulo unyaka alikho elo thuba,” utshilo umqeqeshi uHeyneke Meyer. 
“Sele sikwazile ukulungisa indawo ezithile oko sithe sadibana, kwaye umdlalo kunye ne-World XV usincedise kakhulu ukwenzela sizibone ukuba kumaxa sime ndawoni na. Owona mceli-mngeni kule veki kukuba silungise kancinci kwezo ndawana sibethakala kuzo. 
“Kuza kufuneka sizimisele kakhulu xa sidlala neeWallabies, iza kuba ngumdlalo onesantya esiphezulu kwaye ngumdlalo wovavanyo nelinye lamaqela amakhulu kwihlabathi,” wangeze ngelitshoyo. 
“Babenamaqela amabini kwimidlalo ephambili kwamagqibela kankqoyi ye-Vodacom Super Rugby yalo nyaka, lo nto ibonakalisa mhlophe ukuba bomelele kakhulu ngaphakathi kwiqela labo.” 
UMeyer namhlanje kulindekele ukuba abhengeze iqela lakhe elinabadlali abangamashumi amabini anesithathu eliza kudlala eSuncorp Stadium ngoMgqibelo. UMzantsi Afrika akadlali kakuhle kweli bala, kodwa ke bakhe bakwazi ukubetha iWallabies ngonyaka ka-2013. “Phambili kwalo umdlalo iSpringbok zange yayibetha i-Australia eSuncorp kwaye nangona lo mdlalo wawudlalwe kwiminyaka emibini edlulileyo, singathanda ukwakhela phezu kwawo,” utshilo uMeyer. 
UMzantsi Afrika uphumelele imidlalo emithathu kuphela, kwengamashumi amabini anesithathu abayidlale neeWallabies, badlale ntanganye komnye. Babethwa ke kwelishumi elinesibhozo.",Amabhokobhoko abhekise imibombo   e-Australia
"Usihlalo wendlu Bhunga lamaphondo NCOP uThandi Modise uzimase inkomfa yamazwe angogxa beli kuphuhliso iBRICS nabanjelwe kwelase Ndiya ukusukela ngo Lwesihlanu ogqithileyo. Le nkomfa emxholo wayo ogxile kubulungu bamanina kwipalamente zalamazwe ijolise ukukhangela amacebo okulwa nengxaki zemozulu eguquguqukayo kunye namacebo okuqhubela phambili uphuhliso oluzinzileyo kulamazwe angamalungu alendibanisela. Thandi Modise wenze intetho yakhe kulenkomfa ngomhla wamashumi amabini egameli lamanina elizwe loMzantsi Afrika. 
 Indima yamakhosikazi ukuqhubela phambili imigomo yophuhliso oluzinzileyo kwihlabathi ngomnye wemicimbi ephambili kulengxoxo. I National Council of Provinces inoxanduva lokukhokela inkqubo zikarhulumente kumaphondo oMzantsi Afrika.Ilizwe loMzantsi Afrika libhiyozele inyanga ka Agasti nje ngenyanga yamanina ngenxa yendima yamanina ukusukela kuqhankqalazo lonyaka ka 1956, nalapho babechase inkqubo yamapasi.",Thandi Modise
"Umqeqeshi weJean Marc Ithier, noyinzalelwane yaseCala ozinze kwelaseNtshona Koloni, uBatandwa Ntsebeza(27), uthi akabuyi ngamva kwiphulo lakhe lokuphuhlisa ibhola ekhatywayo ezilalini.  
Ukususela kunyaka ophelileyo, uBatandwa uthatha onke amakhefu akhe emsebenzini eKapa aye eCala eyekuncedisa amaqela ebhola ekhatywayo ezikolo zamabanga aphakamileyo. 
Le nkqubo kaBatandwa ngoku sele iqhuba kwizikolo ezisixhenxe eCala naseKhowa, kwaye uqeqesha abadlali abangaphaya kwekhulu.UBatandwa uncokole neI’solezwe wenjenje:”Italente endiyibona kule ndawo ingummangaliso, ingakumbi ngoku ugxa wabo, uKuhle Ndletyana, sele esuka kuvavanyo neqela lam eKapa. 
Andisayi kuyeka ukuncedisa aba bantwana de ndibabone bedlala kumaqela amakhulu.”Umqeqeshi uqhube wathi italente, ukuzimisela  nochulumanco olubonakaliswa ngaba badlali kumenza aqiniseke ukuba abanye babo bangakulungela ukudlalela iqela laseKhowa iFC Elliot United edlala kuluhlu lwe-AB Motsepe.  
UBatandwa uthe, ukwingxoxo nomnikazi weFC Elliot United amcelayo ukuba akhe ajonge kwaba badlali abaqeqeshayo.  
UNtsebeza uqhube wathi, ngeeholide zenyanga yeSilimela uzakuba novavanyo oluzakuthabatha iveki yonke nabadlali abangamashumi amabini ananye ababonakalisa isakhono eSakhisizwe. 
UBatandwa uthi, ekuqaleni injongo yakhe yayiyeyokuba athathe abadlali abaseKapa, kodwa ngoku unqwenela ukuqale ancedise iFC Elliot United yaseKhowa, namaqela eSakhisizwe LFA, ngokubakhulisela aba badlali. 
 Umqeqeshi uvale ngokutsho ukuba angenza nangaphezulu xa enokufumana inkxaso kumasipala weSakhisizwe, izikolo kunye noluntu ngokubanzi. 
Kwaye uqinisekile ukuba olu qeqesho lwakhe lungakhokhelela ukuba kubekho amaqela aseSakhisizwe adlala kwiPSL.",UNtsebeza uyaqhuba nophuhliso lwemidlalo ezilalini
"Kapa: Uncame walunqumamisa utyelelo lwakhe kusapho lwenenekazi elidutyulwe labulawa lipolisa kwilokishi yaseCrossroads kweli leKapa usekela mphathiswa wamapolisa kuzwelonke uMaggie Sotyu, oku kungenxa yodushe olugquba kula ngingqi. 
Lo sekela mphathiswa ubekwindibano kunye nabathathi-nxaxheba kwicandelo lesipolisa kwindibanisela yezikhululo zamapolisa aseKhayelitsha, nalapho ebeyokufezekisa isithembiso sakhe emva kwentlanganiso awaye nayo kunyaka ophelileyo.  
Oka Sotyu uphume kule ntlanganiso ediza ukuba uya kutyelela usapho lukaPumza Pita ekutyholwa ngokuba udutyulwe wabhubha lipolisa ngethuba bekwindawo yokuzonwabisa kula lokishi.  
Iingxelo zidiza ukuba elinenekazi beline minyaka engamashumi amathathu anesine ubudala, libe lixhoba emva kokuba kugaleleke amapolisa eyokuvala indawo ebebekuyo nalapho kudizwa ukuba yindawo ethengisa utywala ngaphandle kwemvume. 
Abazibonele ngamehlo bathi amapolisa afikile azama ukukhuphela ngaphandle abantu ebebengaphakathi, nalapho uPumza aye wafuna ukuqonda ukuba bakhutshelwa ntoni, kudizwa ukuba ndaweni yokuphendula ipolisa elithile liye lamqhwaba ngempama nalapho athe akuphendula ngelithi “qhwaba nakwelinye icala” suka ipolisa elo lakhupha umpu lamdubula. 
Lo uzibonele ngamehlo uthi “imbumbulu yokuqala imchane emlonyeni uPumza, laphinda ladubula imbumbulu ezilandelelanayo ela polisa ebusweni. Imbumbulu elidubule ngazo zintandathu xa ziphelele, kwaye zonke zimchane ebusweni.” Kuvakala ukuba umntakwabo ixhoba waye wazama ukunqanda eli polisa lidubula udade wabo suka lawujolisa ukuye umpu limchana entloko nalapho wabalekiselwa esibhedlele ngokukhawuleza. 
Abahlali baseCrossroads baqalisa ukuqhankqalaza kula lokishi bevakalisa ukungabi nathemba ngasemapoliseni. Benza imigushuzo bade baya nakwisikhululo sabo samapolisa nalapho bagrogrisa ukusitshisa kwade kwangenelela amapolisa abachitha-chitha ngeembumbulu zerabha. 
UPumza ushiya ngasemva unina, uninakhulu, umnakwabo oye wadutyulwa lipolisa kwakunye nabantwana abathathu.",UMphathiswa usathe xha ekutyeleleni usapho olubulawelwe umntwana lipolisa
"UMSASAZI nentatheli ephum’ izandla, uLuzuko Koti, ubhengezwe njengoMphathi omtsha wesikhululo seSABC, iChannel Africa. 
UKoti, owaduma kakhulu njengomsasazi weenkqubo zoMhlobo Wenene FM nentatheli yeendaba zeSABC, ungena kwisikhundla sokuba yiBusiness Manager kwesi sikhululo sosasazo. 
Ukuqala kulo nyakamali, iSABC itshintshe isikhundla soMpathi-Sikhululo (Station Manager) yasibiza uMphathi – Shishini (Business Manager) ukunika uxanduva olongezelelweyo kulowo uphetheyo kwisikhululo eso. 
UKoti uza erhuqa inkitha yamava kwesi sikhululo nalapho iChannel Africa inethemba lokuzuza lukhulu kuwo. 
Unamava eminyaka engaphaya kwamashumi amabini esebenzela amaziko ohlukeneyo aquka icandelo lezeendaba, iinkonzo zoluntu, iinkampani zabucala kuquka nemibutho engenanto yakwenza norhulumente. 
Efika kwiChannel Africa nje, uKoti ebesele eneminyaka emine esebenza njengoMlawuli wezoNxibelelwano neeNtengiso kwiNelson Mandela Foundation. 
“UKoti uza nobutyebi bolwazi kunye noqhakamshelwano kumajelo eendaba nakwipolitiki yamanye amazwe nalapho iChannel iAfrika iza kuxhamla lukhulu kubo,” kutsho iSABC. 
UKoti, onesidanga seBA Degree kwiNzululwazi yezoNxibelelwano (Communication Science) phakathi kwezinye iziqinisekiso zemfundo anazo, wangena eSABC ngo1998 njengoMdidiyeli weeNkqubondaba waze kamva wayiNtatheli ePhezulu. 
Ngo2003, uKoti uqeshwe njengoMhleli weeNdaba zikaMabonakude kwigumbi leendaba eGqeberha. Ebekhe wangumsasazi wenkqubo yeengxoxo kuMhlobo Wenene iminyaka eliqela. 
Le nzalelwane yaseNgcobo ikhe yanguMlawuli wezoNxibelelwano kwiSebe looRhulumente bePhondo nabaseMakhaya.",UKoti ubuyela eSABC ezokuphatha
"Lunikele ngempahla kusapho lakwaMdoda iqela lepolitiki eliphikisayo iDemocratic Alliance emva kokuba lo mzi wehlelwe lishwangusha lokutshelwa yindlu yalo. 
UVuyokazi Mdoda oneminyaka engamashumi amane anesithathu (43) ubudala nongumhlali wasePosini ePort Alfred uveze ukuba kwinyanga ephelileyo batshiselwe indlu ebebehlala kuyo nosapho lwakhe, nto leyo eyabashiya nezinto ababezinxibile kuphela.  
Lo kaMdoda uveze ukuba usola lowo wayesakuba lisoka lakhe kuba nguye ekudala emfungele. 
Ngethuba kusitsha okokuqala, olu sapho lakwazi ukuwucima usaqala umlilo, kodwa kwityeli lesibini bafika sele yonke into itshe yaluthuthu. 
“Emva kokutshiswa okokuqala sabona ukuba masingalali apha, yilo nto kwityeli lesibini kwatsha yonke into,” kutsho uMdoda. 
UNdileka Nobebe weDA uthi ubone ukuba makafake isandla ekuncedeni olu sapho. Lo kaNobebe uthe ngumsebenzi wabo beleli qela ukunceda uluntu ingakumbi olo ludinga uncedo. 
“IDemocratic Alliance ngumbutho obakhathalelayo abantu kwaye sisoloko sibabeka phambili,” utshilo uNobebe. 
Eli qela likwakhuphe iyunifomu ukunceda abantwana bakwaMdoda, abakwibakala lokuya esikolweni.",Uncedo kusapho olutshiselwe indlu yalo
"Kudizwe iindaba ezimnandi kwiintsapho ezingamashumi amabini anesixhenxe zaseDimbaza eQonce, ezingathathintweni kuquka neziphila nenkubazeko ukuba zizakwakhelwa izindlu, oko kudizwe ngumphathiswa wokuhlaliswa koluntu ephondweni uHelen Sauls-August. 
Ezi zindlu zezo zenkqubo engxamisekileyo yeli sebe apho kuye kwakhelwe abo bangathathi ntweni kwaphela nabakwimeko yelungelo lokuba baxhamle.  
Inani leentsapho ekufanele zifumane kulo nyaka ziyi 754 kuquka abantu abadala, abaphila nenkubazeko, abantwana abaziintloko zamakhaya kwanamagqala omkhosi.  
Ikhontrakha ezizakwakha kule ndawo yaseDimbaza sele iqalile ukujonga umhlaba. Ngokokutsho kwesithethi seli sebe uLwandile Sicwetsha uthi yimali engange R4.4 miliyoni yeerandi ezakusetyenziswa ekwakhiweni kwezi zindlu nalapho, ezinye zizakube zilungiselelwe abo bakhubazekileyo. 
“Sele zingapha kwewaka iintsapho esele zixhamlile kule nqkubo yezindlu ukusukela kunyaka ka 2011.” 
USauls-August: “ Eli sebe lizakuqhubekeka lisakhela uluntu nakumasipala waseLukhanji, nabanye oomasipala. Sibonile ukuba namanye amaphondo eli loMzantsi Afrika abonele kweli phondo ngezi nkonzo zingundoqo eluntwini. 
Bonke oomasipala kulindeleke ukuba baxhamle kwezinye zeenkqubo zokwakhiwa zeli sebe.” 
Eli sebe licakace lenjenje: U2% uzakujongana nokwakhelwa abakhubazekileyo, 10% amagqala omkhosi, 10% wabantwana abakhokela amakhaya, 58% kwabo bangazange baxhamla ezindlini.",Kuzakwakhelwa abangathathi ntweni
"Amalungu ombutho we-EFF, ekhokelwa yinkokeli yawo uJulius Malema, azakutyelela iKumkani yabaThembu uBuyelekhaya Dalindyebo ovalewe kwintolongo eseWestbank eMonti ngomso.  
UDalindyebo udontsa isigwebo sakhe seminyaka elishumi elinesibini kulandela amatyala aquka ukutshisa, ukwenzakalisa kwanokujongela phantsi ingalo yomthetho, awathi wawenza kwilali yaseTyhalarha eMthatha ngo1995. Ukubanjwa kwale kumkani kusashiye inkitha ibambe ongezantsi, nanjengoko isisithwakumbe sokuqala esi ukwenzeka kwimbali yeli lizwe.  
Isithethi se-EFF uMbuyiseni Ndlozi uthi iinjongo zotyelelo kukubonakalisa imbeko kwiKumkani.  
UMalema kulindeleke ukuba agaleleke emini, aye kwisisele apho ihleli khona iKumkani.  
Emva koko, uMalema uzakuhlebela oonondaba ngotyelelo olo.",UMalema utyelela ikumkani ejele
"USamkelo Ngqamza welali yaseWillow eMqanduli nosele eyimvumi edumileyo kumculo weGospile ubhiyozela icwecwe lakhe lesibini kulo unyaka.  
Eli cwecwe liphume ekupheleni konyaka ka2018 lithi “Hlala Nathi Nkosi”. 
Iingoma ezifumaneka ngaphakathi kulo zilishumi elinanye.  
UNgqamza uthi akukhange kubelula ekuqaleni kwakhe lo mculo, kodwa uthi ngoncedo nangecebo likaThixo wancedwa ngabantu abafana noNoandile Kula, Nkosinathi Ngceke, Mighty Voices of Faith kwakunye noLuyanda Ruca owathi makashicilele mahala kwisitudiyo sakhe. 
Le mvumi ithi izithanda zonke iingoma zayo kweli cwecwe kuba zinomyalezo ophilisayo.  
Kodwa uthi eyona anqwenela ukuba uluntu luyimamele nangakumbi yingoma yesihlanu ethi “Ngekhe ndisuke kuwe Thixo”. 
UNgqamza uthi akukhathaliseki nokuba ungoweyiphi na inkonzo kuba ezi iingoma zilungiselelwe wonke umntu. “Eli icwecwe alinamntwana kwaye lingenamntu umdala.” 
UNgqamza kwinyanga kaTshazimpuzi uza kube ekwiphulo lokutyelela amaphondo esazisa ngeli cwecwe lakhe. 
 Uza kuqala eKapa aphume aye KwaZulu Natal. Kwinyanga yeSilimela kulindeleke ukuba ashicilele neDVD. 
Icwecwe lakhe liyafumaneka kwiivenkile zeli loMzantsi Afrika ezithengisa umculo. 
Uthi naye zimehlele izinto ezibuhlungu njengamntu wonke ebomini.  
Ulumkise abantu abatsha esithi mabavuke bazenzele bangathembeli kwizithembiso zokuba umsebenzi uyathengwa kuba akunjalo.  
Uthi naye sele ekhe walixhoba lokutyelwa imali ethenge umsebenzi.",Ubhiyozela icwecwe lakhe lesibini uNgqamza
"Izicelo  
zenkxaso-mali ka-2017 ziyavula ngoMvulo umhla we-20 ku-Julayi. Thabatha inyathelo  
ukwakha ikamva lakho ufake isicelo.",Uphuhliso kwikamva labafundi
"Icawe asiyo nto yokushumayela iguqule uluntu okanye igxothe uSathana kuphela, koko ikwanoxanduva lokuphuhlisa uluntu ngokubanzi ekuhlaleni. 
Oku kuvakale ngethuba imibutho engenanto yakwenza norhulumente ejongene nokuphuhlisa uluntu neenkolo ezahlukeneyo eMonti, iFaith in Action, ibambe inkomfa ngempelaveki kwibandla laseDowntown eMonti. 
UMandisa Dukashe weZanoncedo Empowerment Centre, nokwangumququzeleli wenkomfa iFaith in Action, uthi kufikelele ixesha lokuba abakhonzi basondele eluntwini. 
“Awukwazi ukuthandazela umntu kuba esithi ulambile okanye akanampahla, kube kungekho nto umnika yona ukuze ase phantsi kwempumlo. Sinika ithuba ekubeni onento ebikade imtya ekuhlaleni qha engazazi ukuba angaqala ngaphi, eli iba lithuba lokuba umntu azazi ukuba angenza ntoni,” utshilo uDukashe. 
Ngaphakathi bekukho izithethi ezohlukeneyo nazo ezaqala phantsi zingenayo nemdaka isenti, injongo ikukunceda uluntu kwaye nokuba khuthaza. “Ngokwenjenje sizofaka izazela eluntwini ukuze uphuhlise indawo okuyo, akudingeki ukuba ube nemali ukuba ufuna utshintsho kwaye unentshisakalo ngaphakathi oko kungenzeka. Sadalwa nguThixo ngenjongo kwaye akasiniki umthwalo esingenokwazi ukuwuphakamisa. Uthi ngokwenza inguqu ezilolu hlobo ezinkonzweni, kulapho noluntu lakuthi lusondele elizwini likaThixo ngokubona intshukumo eyenziwa ngamakholwa ngokuphuhlisa iindawo zokuhlala. 
Kule nkomfa kuninzi okuhlafuniweyo, kuthethwe ngezona zinto ziyimingeni ekuhlaleni ezifana nokhulelo lwabantwana abangamantombazana abaselula, udlwengulo lwabantwana, ukusetyenziswa kweziyobisi nendlala. Ezo zizinto ebekusizwa namacebo okulwa nazo. 
UNontando Mkhencele weDestiny Women and Girls, uthe umntu makahlale eyazi ukuba abukho ngaye kuphela ubomi, kuninzi afanele ukwenza ngaphandle, makazazi umntu ukuba unoxanduva. Uthi impumelelo ayikho ngokuba ube nemali, unako ukuqaqamba ube sisibane nakwindawo okuyo ngokusebenzisa amandla kwakunye nengqondo. “Igama lakho malibeyi mbali entle ngawe”.  
Ukanti noNomfuneko Salaze weKusile Women Empowerment Centre eCumakala, ejongene nokuphuhlisa amanina, uthi mininzi imingeni athe wagagana nayo ejongene namanina aseCumakala efana nokudlwengulwa kwabantwana, kambe abanye ngabathandana nabo. Uthi amanina mawazazi ukuba mahle. afunde, angavumeli kuxhatshazwa ngamadoda.",Iicawe mazingagxothi uSathana kuphela
"IMBONGI nemvumi yeRap uAthenkosi Lwazi Nciya, ozibiza ngelikaLwazi N, ukhuphe intaphane yemibongo kwakunye neengoma ngelizama ukuthunuka izazela zoluntu kwimiba efana nokuxhatshazwa ngokwesini, imiba efana nokubuyiswa komhlaba kwakunye nezothando. 
ULwazi N, 20, inzalelwane yaseLusikisiki, ubhala imibongo ze ayivise uluntu kumaqonga ohlukeneyo. 
Uthi oku kukukhuthaza abantu ngemiba ngemiba kwanokugcina umoya wombongo uphila. 
Imibongo yakhe iquka uNolwazi, Umntu, Amagama noLuyavutha. Eminye yemisebenzi yakhe sele ishicilelwe kwaye sele ifumaneka. 
ULwazi N uthi imibongo nomculo “ yindlela yokuthumela umyalezo ovakalayo eluntwini.” 
ULwazi N ngumfundi weBA in Psychology kwiYunivesithi yaseFort Hare. 
Ungazifumanela imisebenzi kaLwazi N kwiYouTube nakwiivenkile zomnatha ezithengisa umculo.",ULwazi N uthumela umyalezo ngombongo nangengoma
"Inkampani edidiyela umbane kweli iEskom ayikwazi kunika iimpendulo kwingxaki zokulibaziseka kokuqalisa ukulayita umbane kwizindlu ezingaphezu kwamakhulu amathandathu kumasipala waseNgcobo, eMalahleni, Mount Fletcher, Tsomo naseGcuwa.  
Abahlali bezi ndawo balinde umbane iminyaka engamashumi amabini ananye ukusukela oko kwaqaliswa ukufaka umbane kwiindawo zasezilalini eMzantsi Afrika ngo1996.  
Inkampani yakwa-Eskom ingene kwisivumelwano nenkampani yakwaNyamezela ukuba ivelise iibhokisi ezintsha zokudidiyela lo mbane kubahlali beli phondo. Abahlali kwaWadi 5 eMalahleni batyhola inkampani yakwaNyamezela ngokulibazisa ukubanika umbane ekukudala bewulindele.  
UNomisile Mbedlashe wakwa Wadi 5 eMalahleni uthi akazange awubone umbane oko wafakwayo kubamelwane bakhe kwiminyaka engaphezu kwamashumi amabini.  
“Andiyazi ukuba ndenzeni mna le nto ndinokusokola kangaka umbane, andilazi nenani looceba endihambe kubo ndicela umbane, bona bandithumela kwa-Eskom, amathemba ethu enyukile emva kokuba sifakelwe ezi bhokisi kodwa zihleli apha aside siwubone umbane,” uthethe watsho uMbedlashe. 
 Izindlu zaba bahlali zashiywa kwizihlandlo eziliqela ngenxa yengxaki ezahlukeneyo. 
UNowethu Ncaphayi wakwa Wadi 5 eMalahleni, uthi amagosa afake iibhokisi emizini yabo abaxelele ukuba ziibhokisi zakwaNyamezela ezibanga ingxaki.  
“Umntu onguSipho obehamba apha ngoku kufakwa ezi bhokisi usixelele ukuba ingxaki elibazisa ukulayita kwalo mbane ibangelwa nguNyamezela, sazi lo nto thina,” uthethe watsho uNcaphayi.  
Uthi kubuhlungu ukulinda umbane sele ukhona ezindlini emva kokulinda iminyaka engaphezu kwamashumi amabini.  
“Sinyukelwe ngamathemba ukufakwa kwezi bhokisi apha sicinga ukuba nathi side sawufumana umbane, kodwa ngoku ingxaki zihleli apha azisebenzi iibhokisi, asiyazi ukuba singasola bani ngale ngxaki,” uthethe watsho uNcaphayi.  
Kwiilali zaseNgcobo,Tsomo, eGcuwa naseMount Fletcher balinde ukuqalisa kokulayita kwalo mbane.  
Ukanti inkampani yakwaNyamezela izithethelele kwezi zityholo ngelithi ayinaso isono sokulibazisa impilo zaba bahlali, ongumphathi kule nkampani uChris Vuso uthethe wathi.  
“Isivumelwano sethu neEskom siqala ngokuvavanywa okubanzi, ezo mvavanyo saziphumelela, azinayo ingxaki iibhokisi zethu, ukufakelwa kwezi bhokisi kwenziwa yenye inkampani ngokwesivumelwano, kukho uqeqesho olunikwa abantu bale nkampani ifaka ibhokisi, ukuba kukho into ethile eyaphoswayo ngoku kuqeqeshwa abantu iyakubakho ingxaki elolu hlobo,” uthethe watsho uVuso.  
Le nkqubo yokufakwa kwezi bhokisi iqale ngenyanga kaCanzibe kulo nyaka, zagqitywa kwangalo nyanga. 
Othethe egameni lenkampani yakwa-Eskom eMpuma Koloni uZama Mpondwana, unike impendulo emfutshane kwimibuzo ebeyithunyelelwe leli phephandaba malunga nokukulibaziseka kokulayita lo mbane.  
“Singu-Eskom sinolwazi lokuba kukho abantu abathile abanengxaki zokulayita ngalo mbane ubusandula kufakwa kwiindawo ezithile zephondo, sisayiqwalasela le ngxaki sikunye nenkampani ibisenza lo msebenzi malunga nengxaki yokuba umbane wabantu ungakwazi kufakeka kwezibhokisi zintsha,” uthethe watsho uMpondwana. 
 Inkampani yakwa-Eskom ayivumanga ukuchaza isixa-mali esisetyenziswe kulo mbane, kwanenani lezindlu ezifakwe le bhokisi intsha eMpuma Koloni. 
Ukanti uChris Vuso wakwaNyamezela uthi abakwa-Eskom abakhange babaxelele ukuba banengxaki yokufakwa kombane kwezi bhokisi. 
“Sisabalindile ukuba basixelele ukuba banengxaki sibancede, abakwa Eskom mabohlukane nokuthi sithi unobangela wengxaki akanatyala uNyamezela,”utshi uVuso.",Amashumi amabini ananye eminyaka ebumnyameni
"ISebe lezeMidlalo, uLonwabo, ubuGcisa neNkcubeko eMpuma Koloni lithi imbali yeziko elinembali kupapasho loluncwadi lwesiXhosa, iLovedale Press eDikeni, alinakuyekwa litshabalale. 
UMphathiswa weli sebe uFezeka Nkomonye ebephefumla emva kweenkxalabo zokuba iLovedale Press yodumo ingafika iminyaka elikhulu ezayo sele itshabalele. 
Kwindibano yokuphonononga iilwimi ebibanjelwe eQonce kutshanje, uNjingalwazi Pamela Maseko, ophethe icandelo lezoLuntu (Humanities) kwiYunivesithi yaseMntla Ntshona (NWU), uveze ukuxhalaba kwakhe ngemeko yeLovedale Press. 
“Eyona nto ikwayintlungu kukuba iLovedale Press ngoku isetyenziswa njengemotshwari. Indawo eyashicilela Ingqumbo Yeminyanya, Ityala Lamawele, Zemk’ iiNkomo Magwalandini, ngoku isetyenziswa njengendawo yokugcina izidumbu. Akukho themba lokuba la mbali yaseLovedale ingahlala ikhona de kube yiminyaka elikhulu ezayo,” kutsho uMaseko. 
UNkomonye uthi bakwilinge lokuhlola inyathelo lokwenza iziko lembali (museum) ngeLovedale Press. 
“ILovedale Press idlale indima enkulu ekukhuthazweni nasekugcinweni koncwadi lwelizwe lakowethu. Ulwazi lwethu lwababhali abafana noTiyo Soga, JJR Jolobe, WB Rubusana, ukubala nje abambalwa, kungenxa yeLovedale Press. Ngenxa yoku, le mbali ayinakungaselwa liso okanye iyekwe itshabalale,” utshilo uNkomonye.",Nkomonye: ‘Ayinakuyekwa itshabalale iLovedale Press’
"UNGANGENI ANDINXIBANGA  
Ndinesicelo esiphuma emazantsi entliziyo yam, nasicelo eso endisikhame kabuhlungu kumphunga wegazi lomntu ontsundu, elihamba nokutsarheka okuxakekisa ubuze bempilo yethu, ingakumbi ke kulowo ontetha isisiXhosa.  
Ndicela ngokuzithoba okuxube neentloni nembekokazi engenakubaliswa ukuba sizame siphathisane, sincedisane ukunqanda ingcwaba esele liwuvule kangaka wona umlomo ukulungela ukuginya ulwimi lwethu lwesiXhosa.  
Eli ngcwaba lilinde ngomonde ukugqumelela oko ikokwethu, ze emva koko litsho ngemibhalo emikhulu ethi: SILELE APHA ISIXHOSA, nalo nto ke iya kuthi isenze intlekisa ezizweni. Ulwimi lwethu luya lusiba ngumphunga qho kusisa, luya luthatha imeko yokwembatha ukufa.  
Ewe nathi kuko konke ke oku sinegalelo kuba kaloku silubona njengento le esilibazisayo nesibuyisela umva kakhulu. 
 Lingumphunga okhameka ngomzuzu ngamnye weempilo zethu. Ndicela nindincedise ekuvuseleleni nokugquma umlomo weloo ngcwaba ngokuthi siluxabise ulwimi lwethu kwaye sizidle ngalo ngamaxesha onke, hayi nje ngakuthetha ngoko nangehambo yethu silunkcenkceshele.  
Oku ke akufuni siqu sinye koko kufuna ukuba thina sonke sitsho ukubambisana ngalo. Ewe ke kona inyani yile ithi ngenxa yembali yethu esizama ukuyizela umva, isiLungu yaba siso ekwanyanzeleka ukuba sikakazwe sona ukuze ubani alale edlile kuba kaloku inyani yona kukuba iindlebe zomlungu ziva kakhulu isiNgesi.  
Maxa wambi ke oku kubangela ukuba ubani abe nombuzo amana azibuza wona wokuba olu lwimi luyakundenzela ntoni na apha empilweni. Kodwa ke impendulo isembuzweni maxesha onke kuba kuninzi onokuthi ukwenze ngesiXhosa ukugxotha ikati inganabel’ eziko.  
Ungasebenza njengombhali, utitshala, itoliki nangaphandle koko ke nokuthetha nje ulwimi lwakho imihla ngemihla kungakukhulisa ngakumbi kuba kaloku ifuthe lobuwena lokuba lihamba nawe imihla ngemihla. IsiNgesi sisiginyile, siphila ngaphakathi kuso kwaye kukhangeleka kunzima kakhulu ukuba sisitshice ngaphandle ukuba thina singazabalazela ukuba sizitshice ngokwethu ukuphuma kuloo mqolomba wehlazo.  
Kwiintlanganiso zethu zokuhlala sanyulana ngamandla okuthetha isiNgesi, oyena uphile ngaphezu kwabo bonke iyaba ngulowo ukwazi ukuthetha esi siNgesi, abanye abathetha isiXhosa sibabona njengabantu abarhuqela emva kakhulu kwaye ke amaxesha amaninzi babonwa njengabo balibazisa umnxilo.  
Yonke into xa kuzezi ntsuku itolikeka ngcono ngesiNgesi kwaye ke nempilo kunye nempucuko yethu nazo zothi ukuze zibe ziphucukile kube kanti isiNgesi sikhonya entla kakhulu. 
 Nabantwana bethu ngenxa yokubona imeko bazeke mzekweni ke ukusintsentsetha oku. Siphila isiNgesi, mandithi singamaNgesi ukuphila oku kwethu qha ingxaki inye nje kuphela sibethwa yipokotho ukubanda ukuba neepokotho zethu nazo bezifumile, ziyimingxuma ukusindwa yimali, ngekukubi ngakumbi kwiliwe lethu.  
Abantu abamhlophe abasiboni isizathu sokuba bafunde iilwimi zethu kuba kaloku yonke into kubo iziswa ngolwimi lwabo phambi kwabo phofu, kwilizwe lethu ze thina balo sibuyiselwe umva sizamane nolu lwabo ulwimi. EMpuma Kapa izinto nemisebenzi kaRhulumente makukhokhele isiXhosa. 
 KwaZulu Natal makukhokele isiZulu ukusuka ekuthetheni ukuya kuma kumaphepha kaRhulumente, iifomu zamasebe mazibhalwe ngeelwimi zethu nabo bafikayo bakwazi ukufunda.  
Kwiinqwelomoya zethu masinganyunjazwa sisiNgesi, makuthethwe ulwimi olukhonya phambili apho kuloo ngingqi kuba akuthethwa nathi xa kuthethwa isiLungu, koko konwatyiswa abo babesicinezele kuba ke nangoku sisacinezelwe ngokuvinjwa ulwimi lwethu.  
Kwiinkundla zamatyala kuthi kanye ngoku uMantyi, uMmangali, uMmangalelwa kunye nabanye beneziduko kodwa kuqhume isiNgesi ide ngathi kukho lo mlungu kumele kusiwe ingxelo kuye ngesiNgesi kwenzela angasaleli ngasemva.  
Side isiNgesi esi yalulwimi lomthetho yaphinda ke kananjalo yalulwimi lokuphila komntu wonke kodwa ke uRhulumente wethu umnyama kwaye abantu abazalise eli lona ilizwe ngabantwana abamnyama.  
Mandithi ngelingenamikhinkqi, siziinkedama kwilizwe lethu lokuzalwa kodwa bona abaze ngokungxungxa batyibilika ebhotolweni bayokuxhasa ngobisi kuba kaloku abanangxaki yakufunda olunye ulwimi, thina ubusuku nemini sizama ukujika iingqondo zethu sikwazi ukucinga ngesiNgesi okanye ngesiBhulu ukuze silale sityile.  
Zemnk’ iinkomo magwala ndini! Siyashiyekela kwizinto ezininzi ngenxa yesi siLungu ndini, kwaye kude kwaba ziintloni kuthi ke nangoku ukuthetha isiXhosa kuba uye ubonwe njengomntu osemva kakhulu xa uthetha ulwimi lwakho.  
Ndicinga ukuba xa kunamhlanje noThixo wethu akasaziva ezethu iilwimi, uva isiLungu kuphela ukuba ke wayesiva isiXhosa inoba wayeka kudala kuba neenqulo zethu ngoku nazo zembethe isiLungu. Sele sitshatisa okanye singcwaba, umcimbi asingomcimbi kungakhange kubekho abathetha isiLungu. Ukuze kuthi kanti icamagu livumile kumele ulwimi lokuthinjwa kwethu lutshotshe entla ngamathuba onke sisidla amazimba.  
Uzukhe uhambele itheko laMangesi okanye amaBhulu ucinge bayakujika intetha yabo ngenxa yobukho bakho na. Ndiyakuxelela uyakuncama kuba isithethe sabo namasiko azisoze zigungqe ngenxa yokuveza kwakho ubuso bakho obumnyama, kodwa ke thina siye silahle kwanto sibabuke de silahle ubuthina koko kubuka bona.  
Oku kuyenza buhlungu kakhulu intliziyo yam, ndizive ndiphelelwa lithemba, ndikwabona ke kananjalo ukuba isiXhosa sethu samaXhosa axhaph’ uxolo exakekele sisiNgesi siya silobotha umzuzu nomzuzu. Phofu sikhona nathi bantu baso ntonje sisonge izandla silindele isithonga sokugqibela sokuzika kobuXhosa bethu.  
Ikhwelo lityala mawethu, masibhinqeleni phezulu senjenjeya ukuyokulanda ubuthina, ukuya eMbo apho ukuyokuvuselela ubuXhosa bethu.  
Ndiyahambisa maXhosa ndini. Ndikwatsho ke kananjalo ukuba kuya kuba kuwe ukuba ungene okanye ungangeni kodwa wazi ukuba ANDINXIBANGA!!",Iilwimi zethu zijonge engcwabeni
"XA ubani esebenzisa isiyobisi iWhoonga, lo nto ithetha ukuba uyawoyika amanzi – akahlambi – into engafunwayo yiEFF. 
 
“KwiEFF sifuna imbeko nocwangco ukuze silungele ukukhokela urhulumente. Amanxila asiwafuni. Abo babetyalwe ukuze badungadunge lo mbutho sele sabagxotha. Abasatshayi neNyaope, batshaya iWhoonga futhi bayawoyika amanzi (abahlambi),” itshilo inkokeli yeEFF uJulius Malema ethetha nabaxhasi kwanabalandeli balo mbutho eSisa Dukashe Stadium, eMdantsane, ngoMgqibelo. 
 
Ngamawaka ngamawaka eEFF athe abuthelana kweli bala ukuza kubhiyozela iminyaka emihlanu wasekwayo lo mbutho. 
 
UMalema uthi iEFF ngumbutho oza kungena kurhulumente kunyaka ozayo, ethanda engathandi ubani, nokuba zinjani iziphumo zonyulo. 
 
“Singumbutho oza kuba seburhulumenteni, nokuba uthini umntu. Nokuba senza urhulumente wenkazathi okanye senza kanjani kodwa siza kube sikurhulumente kunyaka ozayo,” utshilo uMalema. 
 
Uyalele amalungu alo mbutho ukuba asebenze nzima, eqinisekisa ukuba wonke umzi kweli lizwe ufumana ivoti yeEFF. 
 
UMalema ukwakhwele ezehlela kumasipala waseBuffalo City esithi ugcwele abarhwaphilizi kwanamagosa “afuna ukulala namakhosikazi aselula ukuze awaqashe.” 
 
“Ixabiso lokuthenga umbane lixhome kakhulu eBuffalo City kuba lo masipala ufuna ukunyusa ingxowamali yekhabatiso lobuMetro [umasipala ombaxa]. Phantsi kweEFF, abantu abarhola indodla baza kufumana umbane namanzi asimahla,” kuthembisa uMalema. 
 
UMongameli weUDM uBantu Holomisa obe zimase lo msitho, uqhwabele izandla iEFF, esithi ukufika kwayo kuyitshintshile ipolitiki yeli.",Malema: IWhoonga ayidibani namanzi
"Ilizwe loMzantsi Afrika lilizwe elihle nabantu balo. Ilizwe loMzantsi Afrika lilizwe elikhuthaza umakulinganwe kwiinkalo ezahlukeneyo zobomi, nkalo ezo zibandakanya imvelaphi yomntu ngamnye, amasiko, iilwimi, imontlalo, imfundo, umthetho, kwezemidlalo, njalo njalo.  
Ngokwenkcazo karhulumente wesininzi, kulindeleke ukuba kuwo onke la mabakala, kugqame kwaye kuzinziswe ukulingana kweenkonzo neenkqubo kungakhethe bala nabuqu bamntu.  
Khawundincede ke mntwan`omhle, mntwan`ontsundu, khawuhlale uphole engqondweni, uzikise ukucinga ngendlela ekuqhubeka ngayo kwezi nkalo ndizikhankanya ngentla apha.  
Emva kokucingisisa ngazo, ukhangele ukuba ingaba ngenene inkululeko nedemokhrasi zize nomakulinganwe kusini na kweli loMzantsi Afrika. 
Kulo mhlomlo ndivumele ndiqwalasele kwinkalo enye kwezi zingentla, inkalo yezemfundo. Sazi sonke ke mawethu ukuba imfundo yeyona nkalo isisiseko sobomi bempumelelo esizweni.  
Ngokweentetho zamandulo, amaciko ayevakalisa ukuba imfundo le sisitshixo sokuvula iingcango zophuhliso ebomini.  
Mve nobawo owayengumbhali obalaseleyo wesizwe sethu, ubawo uCitashe Wawuchophe kwezinye iintetho zakhe noluntu xa wayesithi, “Iinkomo zenu zimkile zidwesha zakuthi! Khaniye kuzihlangula! Ixesha lemfakadolo liphelile! Okuseleyo kukuba nithabathe usiba nephepha, nihlanganise ngazo ezizweni!” 
 Le ntetho isulungekileyo kabawo uIsaac Citashe Wawuchophe yayigxininisa kwindima enokuthi idlalwe yimfundo ekuphakamiseni isizwe.  
Ikwaveza nokuba phambi kokufika kwemfundo eyeza nephepha, i-inki nosiba, thina mzi kaNtu sasinemfundo yokwakha umntu ngeziyalo, mfundo leyo yayigxininisa kubuntu nasekuxatyisweni kwemfuyo nomhlaba, kuba xa umntu lo enobuntu, enemfuyo nomhlaba, thina maXhosa sasiqonda mhlophe ukuba lowo sisityebi sanaphakade. 
Inyani engenakuphikiswa ke yeyokuba mhla zemka iinkomo ngabula ubawo uCitashe nobawo uRubusana, kumhla kwanyanzeleka ukuba sisondele ngakumbi emfundweni, sayame kuyo ukuze sibe nokucezela kude endlaleni.  
Ingxaki inye ke ngoku, nangoku sesikhethe ukuthembela kwimfundo ukuze kube nokuphuhliswa isizwe kugxothwe neekati eziko, kubuhlungu kakhulu ukuqaphela ukuba imfundo yomntwana ontsundu ayinikwa xabiso lilinganayo nemfundo yomntwana wasemzini.  
Ngexesha lengcinezelo eyanyanzeliswa yabethelelwa nguntamolukhuni owayeligosa lezemfundo phantsi korhulumente wocalucalulo, umfo owayenganalusini ngakumntu ontsundu, uVelevutha, umntwana omnyama kwakuqinisekiswa ukuba unikwa imfundo efe amanqe neza kumlungiselela ukuba agobe phantsi komntu wasemzini ubomi bakhe bonke.  
Uninzi lwethu ke lube nethemba xa kusithiwa sikhululekile kuloo makhamandela engcinezelo. Satsho ngazwi linye ukuba phantsi kwalo uvotelwe sithi urhulumente, inene imfundo yabantwana bethu iza kuba semgangathweni ofanayo neyabo basemzini. 
Ilishwa ke lelokuba siya sifumanisa ukuba xa sasinelo themba, sasiziqhatha kuba umhla nezolo, kuvakala ukuba izikolo abafunda kuzo abantwana bethu azikafumani kuxabiseka nakulungiselelwa kufanayo nezo bafunda kuzo abantwana basemzini.  
Kungenxa yesi sizathu ke abanye babazali kwaba bantsundu, bekhetha ukuthumela iintsana zabo kwezi zikolo zilungiselelwe ngokugqibeleleyo, phofu noko kulungiselelwa kwazo kusenziwa kwangabanye bethu bantwana bomgquba abakumasebe emfundo kumaphondo ohlukeneyo. Phofu besilindele ntoni? Ngubani onokukhathalela izikolo abangafundi kuzo abakhe abantwana? Ngubani onokungasihoyi isikolo sasemzini xa abakhe abantwana befunda kweso sikolo? Mamela ndikuxelele mlesi kodwa ndingagqibi, koko ndivakalisa udandatheko kweyam intliziyo nje. Kukangaphi sisiva kumaziko osasazo ukuba kukho izikolo ezingenabo ootitshala bezifundo ezithile, kangangokuba abantwana bade bawugqibe unyaka bengakhange bafundiswe tu kweso sifundo? Xa kuthethwa ngezikolo ezinezifundo ezingenazititshala ucinga ukuba ziyabandakanyeka izikolo zasemzini? Unotshe, le ngxaki ikwizikolo zethu kuphela, hayi ngokubangelwa ncam kukungakhathali kweenqununu nabahlali, kodwa kungenxa yokuba amanye kumagosa ezemfundo arhuqa iinyawo ekukhathaleleni izikolo zabantwana bethu xa kuthelekiswa nezo zabantu basemzini. 
Mna nabafundi bam sothuke kakhulu, bambi bawa, bafa isiqaqa xa besindwendwele izikolo kula mandla weBholani, saze safumanisa ukuba kwenye yeelokishi zalapho, kukho isikolo saseMqukwana esinabafundi beBakala le-12 (aba baqalisa ukubhala iimviwo zokuphela konyaka), abangakhange babe natitshala wesiNgesi, uLwimi Lokuqala Olongezelelweyo ukusukela ngoJanyuwari ukuza kuthi ga kuSeptemba.  
Eli linyala neshwangusha elingasoze lenzeke kwisikolo sasemzini! Kutheni kusenzeka into embi kangaka kwizikolo zethu bantu bantsundu?  
Ndiyabuza bazali, ndiyabuza magosa ezemfundo, zinkokheli zokuhlala, nani bahlali ngokubanzi?  
Ingaba senziwa nakungakhathali kwethu ngemfundo nekamva labantwana bethu? Hayi mandoyiswe!",Intlungu yesikolo saseMqukwana
"Umfundi wesikolo samabanga aphezulu iVuluhlanga esikwilali yakuZangwa eGcuwa nogama linguQhamani Mahobo,19, ohlabe wonzakalisa omnye umfundi ngecephe, ukhutshwe ngesilumkiso yinkundla yamatyala aseGcuwa ngethuba evele ngoMvulo. 
 Ngokwengxelo ephuma kwisithethi samapolisa aseGcuwa, uCaptain Jackson Manatha, aba bafundi bahlabene ngethuba ilixesha lokutya kwesi sikolo ngoLwesine.  
Apho uMahobo ethe wahlaba ixhoba elina19 ngecephe emva kokuqhulana kwabo. Aba bafundi benza uGrade 11 kwesi sikolo kwaye ibikwalilo nexesha lokubhala iimviwo zabo zaphakathi enyakeni.  
UManatha uthi ixhoba libalekiselwe kwisibhedlele saseGcuwa ngootitshala ze iGcuwa yamthumela kwisibhedlele saseFrere eMonti kuba imeko imbi. Ixhoba sithetha nje likwimeko ezinzileyo. 
 UMahobo unikwe isilumkiso yinkundla nalapho aza kuphinda abuyele kwakhona ezinkundleni ngomhla wamashumi amabini anesithandathu kule nyanga.  
Isebe lezeMfundo ePhondweni lisikhalimele esi senzo, likwahlaba nekhwelo ekubeni uluntu kuquka nabazali luncedisane nabafundi ekulweni imicelimngeni enje phakathi kwabafundi. 
Isithethi seSebe uMali Mtima udize ukuba iSebe liza kuthumela amagosa kwesi sikolo aza kuthi aqhube iinkqubo zokulwa imikhwa enje kubafundi ezikolweni.  
UMphathiswa weSebe uFundile Gade unqwenelela umfundi ukuba aphile ngokukhawuleza kwaye akhululeke esibhedlele. UGade uthi eli lixesha elinzima kuba kubhalwa neemviwo zaphakathi enyakeni.",Ukhululwe ngesilumkiso umfundi ohlabe omnye ngecephe!
"“Eli gama lingu ‘Mpuma Kapa’ ayilogama, kukutolika nje *  ‘Eastern Cape’. Sisalathisi nje esibonakalisa ukuba siphi eMzantsi Afrika. Asikabinalo igama sileli phondo!” kutsho uNkosi Mwelo Nonkonyana, kwimibhiyozo yamagugu namafa eMthatha kule veki. 
 “Sinazo iinkokheli zemveli esinokuthiya ngazo, zininzi, zingangeentwala kubaThembu!” uqhube watsho uNonkonyana phambi kokuba akhwele ezehlela kwezinye iinkosi neenkokheli ezithe gqolo ukukruthakruthana nokukwekwana endaweni yokusebenzisana nokuthetha ngazwi linye.  
Kwangolu suku, inkulumbuso yeMpuma Kapa, uPhumulo Masualle, uyibekele bucala intetho yakhe ebibhalwe ngesiNgesi “esitshisiweyo” wangena nzulu kwezenkcubeko ngesiXhosa: “Soze sikhululeke sisajongela phantsi inkcubeko yethu. Inkcubeko yethu ayihambisani nobuvila, ayihambisani nokusoloko sikhongoza.  
Isiseko senkcubeko yethu kukusebenza!” uchazele abo bebegcwalise iholo laseWSU eZamukulungisa Heights.  
“Sisoyame kakhulu kwinkcubeko yabo babesingcikiva izolo,” uqhube watsho uMasualle.  
Naye uvakalise inkxaso yakhe kumxholo wembuyekezo yomhlaba, “Indlela yethu yokuphila ngumnqa; abona bantu baninzi kweli ikwangabona bangamahlwempu. Abona balinani elincinci ngabona baphethe ubuninzi bobutyebi beli. Umhlaba mawubuye ukuze sikwazi ukutshintsha ezi zinto.”  
Ukutshintshwa kwamagama, isinxibo sesiNtu, ukuzingca ngenkcubeko yethu, ukuthetha iilwimi zethu nokuqaphela amasiko nezithethe zethu ibe yimiba egxininiswe zizo zonke izithethi kule nkqubo ibibhexeshwa ngowayesakuba nguMphathiswa wezoLimo, uMlibo Qoboshiyane.  
Umxholo wolu suku lwamagugu namafa ibingu “The Year of Nelson Rholihlahla Mandela: Advancing Transformation of South Africa Heritage Landscape”.  
Imibhiyozo kazwelonke iqhutyelwe eKokstad, nalapho kutyhilwe umfanekiso oqingqiweyo kaAdam Kok wamaGriqua. 
 Isithethi sosuku ibe nguSekela-Mongameli David Mabuza.  
Ukanti iinkokheli zamaKhoi ezintlanu ziye zagaxeleka kwingozi yemoto, xeshikweni iteksi ebebeyiqeshelwe isiwa kufuphi noMthatha.  
Babalekiselwe kwisibhedlele iNelson Mandela Academic nalapho abathathu sele bekhululwe. Bebesingise eKokstad.",Amafa: IMpuma Kapa iding’ igama
"Ipolisa lesikhululo saseNew Brighton eGqeberha lilindele umhla wokuvela kwakhona kwinkundla yamatyala emva kokubanjwa kwalo, libanjelwa ukufuna ukuthenga idokethi elineenkcukacha zetyala lokubulala kumchuphi wetyala. 
Ngokwengxelo ephuma kuColonel Priscilla Naidu,  ipolisa elibanjiweyo nguWarrant Officer eNew Brighton. Livelile ngoMvulo kule veki enkundleni ze ityala lamiselwa uMvulo weveki ezayo neza kube ingumhla wesihlanu. Ngolu suku eli polisa liza kube lifaka isicelo sebheyile enkundleni. 
UNaidu uthi ngoLwesihlanu kwiveki ephelileyo, uWarrant Officer ucele umcuphi ophanda malunga netyala lokubulala ekubeni amnike idokethi aliphandayo, uza kumnika imali. Umcuphi akavumanga koko wayichaza ngaphambili kwabakhulu, laze eli polisa labanjwa ngeCawa. 
UMkomishinala wamaPolisa eMpuma Koloni, uLieutenant General Nomthetheleli Mene, usikhalimele kabukhali esi senzo senziwe leli polisa. 
UMene uthi esi senzo sikhangeleka njengeso sinzima kwaye nesingcolisa igama leSebe lesiPolisa. 
“Kudala sisitsho, siphindaphinda ukuba namapolisa awekho ngapha kwengalo yomthetho, sizimisele ukususa ubuqhophololo nolwaphulomthetho neengcambu zawo. Amapolisa athe akhetha ukungahoyi imimiselo nemiqathango aza kubanjwa ajongane nengalo yomthetho,” utshilo uMene.",Likwezimnyama ipolisa elithenge idokethi!
"Njengokuba kusondela ixesha lokuvalwa kwenyoba yokuthenga nokuthengisa abadlali, amaqela amaninzi aneenjongo zokuqinisa iindawo ezithile – akhangela abadlali abatsha. Namhlanje iChippa United ixelele iintatheli okokuba uWilliam Twala ngumdlali wayo kwakhona. UTwala noSifiso Myeni bachithe isithuba esingaphaya kweveki beziqeqesha enkampini yeChilli Boys, eBhayi – apho bebezama ukubonisa uClinton Larsen ukuba bangawenza umsebenzi ebaleni. Ingxelo ithi uMyeni akaphumelelanga. Ngenxa yalo nto, kuye kwanyanzeleka ukuba abuyele kokwabo ephaca. 
UTwala, 28, ngumdlali onaso isiphiwo sokudlala ibhola ekhatywayo kwaye wemka kwiChippa United abuyela kuyo, engurhasatsha womdlali. Wathathwa yiKaizer Chiefs eye yamchitha ekupheleni kwesizini egqithileyo emva kokwehla kwezinga lomdlalo wakhe phantsi kukaSteve Komphela owemka ngezipha zemicinga ngenxa yomsindo wabalandeli. UTwala udlalele iFree State Stars neMaritzburg United phambi kokubuyela eBhayi – apho anethemba lokuvuselela ikhono lakhe lokudlala ibhola. Abanye abadlali abathengwe yiChippa nguGladwin Shitolo osuka kwi-Orlando Pirates, uPetso Maphanga obolekiweyo kwiPirates, uBangaly Keita noDonashano Malama. 
Abadlali abafikayo kulindeleke bafike bayibambe intsimbi itshisa ngoba iChippa United isedabini lokubaleka izembe phambi kokuvalwa kwesizini. Ukufika kukaLarsen kunika ithemba. Ngakumbi njengokuba iChippa ikwazile ukuphumelela umdlalo eNelson Mandela Bay Stadium emva kwexesha elide ingakwazi. ULarsen uthathe indawo kaJoel Masutha. Yena uMasutha wangena endaweni ka-Eric Tinkler owathatha iintambo kuDan Malesela owagxothwa emva kwemidlalo emithathu qha. Abadlali abakhululweyo naba: NguJabulani Shongwe, uThabo Nthethe, uMiguel Timm, uThamsanqa Sangweni, uNkosinathi Mthiyane noZaphaniah Mbokoma. IChippa iza kudlala neMamelodi Sundowns emdlalweni weNedbank Cup ngentsimbi yesithathu emalanga ngoMgqibelo eNelson Mandela Bay Stadium.",UWilliam Twala ubuyele kwiChippa United
"Imvumi yomculo wokholo yaseZibungu eLibode ayiwuvali umlomo yimincili ngenxa yecwecwe layo lokuqala ngqa elithi “After Your Heart” nesele lidlalwa kwizikhululo zikanomathotholo eMzantsi Afrika. UMomelezi Ndamase, 24, uthi eli cwecwe ngumbulelo wakhe kumzali wakhe owe evuka naye kwakunye noThixo. 
“Uzuko nokuthemba uThixo kuko okundibeke kule ndawo ndikuyo. Ngaphandle kokholo ngendingekho apha, ngendingazange ndibenemfundo enomsila ukuba ndandingazange ndinyamezele kwaye ndithembe uThixo. UThixo undithandile,” utshilo uNdamase.  
Uthi uyazingca kuba njengokuba eliphelo kumama wakhe kodwa ungowokuqala ukuthwala isidanga. UNdamase ufunde kwiYunivesithi yaseFort Hare kwaye ngoku sele eqhubekeka noqeqesho ezikolweni. 
Ngaphakathi icwecwe lakhe lineengoma eziyi14. 
Uthi lo ngumbulelo wakhe emzalini kwaye ukwangqina namandla kaThixo. Uthi imvelaphi yakhe ayikhange ibe lula kwaye ayikhange imenze ukuba angabi yiyo le nto wayenqwenela ukuba yiyo ebomini. 
UNdamase ukhule esindisiwe esazana noThixo kwaye ekwazi nokucula, ekwangenela namakhuphiswano omculo esikolweni, ngokokutsho kwakhe. Uthi buninzi ubungqina anabo ngoNkulunkulu. “Sele ndikhe ndagula bohluleka oogqirha, ohluleka namagqirha kodwa ekugqibeleni wandikhulula uThixo,” uvale ngelo uNdamase. 
Le mvumi ithi ziliqela iimbasa esele izifumene esikolweni ngenxa yokuzimisela kwakhe.",‘Ndithandiwe nguThixo’
"Kapa:  
Intlungu ibhalwe ebusweni kusapho olungathathi ntweni nolushiyeke lubambe ongezantsi emva kwesiganeko somlilo wembawula oshiye ubulele abantu abathathu kwisitalato iNxala kwilokishi yaseKuyasa eKhayelitsha.  
Kwesi siganeko kubhubhe umama wekhaya, umntwana weli khaya kwanomhlobo wakhe. Amaxhoba aphakathi kwama43 ukuya kwi17 leminyaka ubudala.  
Utata weli khaya uMzulungile Masina, 54,  nabantwana bakhe abathathu, basinde cebetshu kwikhuko lokufa, baze babalekiselwa kwisibhedlele saseKhayelitsha ngenxa yokuyoba ngomhla we16 kule nyanga. 
“Andikakholelwa nangoku ukuba udade wethu akasekho, ibingumntu olunge kakhulu, ebengenanxa namntu,” utshilo uBongiwe Mjakada, 43, udade wenkosikazi ebhubhileyo enyembezana. 
Inqununu kwisikolo sabantwana abaselula iLittle Acorn emelelene kanye neli khaya, ixelele I’solezwe ukuba yiyo ebone kuqala le ntlekele yokusutywa kukufa kwabantu abathathu ngexesha elinye.  
“Ndinkqonkqozile ngoLwesithathu kusasa kuba nditsala umbane kweli ikhaya, khange kubekho mntu uphendulayo, ndibuyele esikolweni nanjengoko ndigcina oonomngqushwana,” utshilo uZoleka Jidane.  
Uthi emini khange aqaphele ukuba bakhona abantu kusinina njengoko kusasa kungakhange kuvulwe zingcango. 
Le nkosikazi ithi ibuyile kwakho emva kwezithuba zentsimbi yesihlanu kwangolu suku lunye izokufuna kwakho umbane kuba ibilungiselela intlanganiso yabazali eCreche.  
“Kweli ityeli ndinkqonkqoze nje ndatyhala ucango kuba ndibona ukuba amagumbi amabini akhanyisiwe, ndithe ukungena kwam ndafika abantwana ababini behleli esofeni,” kubalisa  uZoleka.  
Uthi uthe xa ebabuza ukuba kutheni bengavuli, waqaphela ukuba kukho okungahambi kakuhle kuba omnye wabo ukhombe imbawula ngelithi yiyo ebangela ukuba babedizi.  
UJidane uthi uthe akuqaphela ukuba kukho igumbi lokulala elivuliweyo, wabona kuvele iinyawo zomntu nalapho efike utata wekhaya erhoxoza, logama inkosikazi yona ibisele iwunabele uqaqaqa.  
“Emva koko ndiye kwelinye igumbi lokulala, ndafika abantwana ababini sele benamagwebu emlonyeni, logama owesithathu etsibe phandle ndakuvula,” utshilo uZoleka. 
“Yintlungu le ilehleleyo eli khaya ukushiywa ngabantu abathathu ngexesha elinye, sakuvuma ke ukuba imbawula ibinguye unobangela wokubhubha kwabo, nguThixo owaziyo, sakuva ngokupheleleyo ngokwengxelo kagqirha kuhlolo lwezidumbu unobangela wale meko” utshilo uMnu Bongile Ngcani onguceba kwaWard 99.  
OkaNgcani uthi imbi imeko yekhaya nanjengoko kungekho mntu ebesebenza, utata wekhaya ebephila kukubamba amatorho.  
UCeba kusuku lokuqala kwesi sehlo uzamile ukukhupha kuye impokothweni, wanikela ngamaxamba okutya nekofu kolu sapho lungathathi ntweni.  
Uthi ngokwenza njalo ulungiselela ukuba babe nento esiwa phantsi kwempumlo logama besaxoxa ngamalungiselelo omngcwabo.  
Umhla wokubekwa kwikhaya lokugqibela lamaxhoba awukaziwa.  
Olu sapho luthi nangona kunzima, kodwa linethemba ukuba baya kungcwatyelwa apho inkaba yabo ileli khona kuNdabakazi eGcuwa kwiphondo leMpuma Koloni. 
 Ukanti kucelwa nabanina onganikezela ngoncedo kolu  sapho kuma-lungiselelo omngcwabo, afake isandla.",Kubhubhe abathathu kumlilo wembawula!
"Igowuli elifakwe ngomzuzu wokugqibela ngumdlali ohamba phambili ngamagowuli kwiNFD, uThabiso Kutumela, linike iBaroka FC amanqaku amathathu ebiwadinga, xa ibibetha iRoyal Eagles ngo’2-1. 
IRoyal Eagles ifake igowuli kuqala kulo mdlalo ubudlalelwa ePeter Mokaba Stadium, ngenqina likaMichael Gumede. Umdlali wasemva kwi-Eagles, uMisho Mtubule, ufake igowuli kunozinti wakhe ngempazamo, le nto yabangela ukuba kuyiwe ekhefini la maqela ebambene ngegowuli macala. Kwisiqingatha sesibini iBaroka ibifaka uxinizelelo nangakumbi kwi-Eagles, kodwa abadlali bangemva, bebencedisana nonozinti uSiyabonga Mbatha ukususa ingozi. 
ULucky Mothwa uphantse wafaka igowuli ebelizakunika iBaroka impumelelo, kodwa uye waphosa ukuyingquba le bhola. UKutumela nguye ode wawuqoshelisa lo mdlalo xa ethulula ibhola eyifaka emnatheni ngenqina lasekhohlo.",IBaroka ibuyele phezulu kwakhona
"Usihlawe weKaizer Chiefs, uKaizer Motaung, uthe abantu abangamashumi amane anesibini ababhubhela e-Orkney Stadium, bayakuhlala bekhunjulwa. 
Namhlanje kuphele amashumi amabini anesithandathu eminyaka ukusukela ngala mhla kwathi kwehla le ntlekele emva kokunyathelana kwabantu ababefuna ukungena ebaleni ekwakudlalwa kulo umdlalo owawuphakathi kweKaizer Chiefs ne-Orlando Pirates 
Le ngozi yenzeka kanye emva kokufakwa kwegowuli lokulinganisa yifolosi yaMakhosi eyayisoyikwa kakhulu ngalo mihla, uFani Madida. 
“Bonke abaswelekayo sakuhlala sibakhumbula,” utshilo uMotaung kwikhasi lomnatha leChiefs. 
“Apha kwiChiefs, sinendlela yethu esenza ngayo izinto – sithi sikhumbule izinto ezintle nezo zimbi eziyinxalenye yembali yethu. Intlekele yase-Orkney yinto embi kuthi. Unyaka nonyaka, senza isikhumbuzo sabo bawayo ngalo mhla. Yiyo lo nto sagqiba kwelokuba sidlale umdlalo wamagqala egameni labo ngo’2015. Sileli qela, sifuna ukudlulisa amazwi ovelwano kwiintsapho nezalamane zabo bonke abaswelekayo,” utshilo uMotaung. 
Umdlali weChiefs ngalo mihla, u-Ace Khuse, uthe uyasikhumbula esosithwakumbe esanyanzela ukumiswa komdlalo. “Seva sikwigumbi lokunxibela ukuba umdlalo awuzukuqhubela phambili. Sabona xa siphuma ebaleni ukuba kwenzeke into embi ebaleni. Uninzi lwabadlali bakhala kakhulu bakuva ezi ndaba ngala mhla,” utshilo uKhuse.",UMotaung ukhumbula intlekele yase-Orkney!
"Baninzi abantu abavakalise imincili yabo emva kokuba uMahlubandile Qwase weSebe leMfundo eMpuma Koloni, exelele uluntu lweli phondo ukuba isiXhosa siza kusetyenziswa xa kubuzwa imibuzo kwibanga leshumi kulo nyaka. 
Kulungile ke ukuvuya siguye kangangoko, kuba le yimpumelelo emandla kuthi bathandi abazingca ngokuthetha nokubhala olu lwimi. Kodwa kumele ukuba sithathe ixesha senze umbulelo, sibulele kwabona bantu babaluleke kakhulu athi uKarl Max xa ebachaza zintsika zehlabathi. 
Ndithetha ngooqhiyankulu noonqawende abasoloko bejongelwe phantsi nangona ingabo abanikazi bolwimi lwesiXhosa. 
 Kaloku ngabo abanikazi bolwimi kuba abakhange basifundiswe ngomnye ukusibhala, ukusithetha nokusichuba ngokusihlalutya. Imfundo yabo isuka kwinto athi uNjingalwazi uZanemvula Zothwana wakwezo ntaba zikaKraqa lulwazi lwatanci. 
Masibulele kwaba bantu bangajongelwanga ntweni kuba ngabo abebegcine olu lwimi iminyaka, belufundisa iintsatshana zabo, zona zifundise ezinye iintsatshana, lutsho luhambe ngezizukulwana luthethwa. Aba qhiyankulu abagqibelanga nje ukulifundisa iintsatshana zabo, kodwa balukhusele olu lwimi iminyaka phantsi kweendidi ngeendindi zabacinezeli besiXhosa. 
Siwakhumbula kakuhle amaxesha apho bekuthethwa nabo bezalise inkundla, kufike indoda enxibe iqhina ithethe isiNgesi iiyure ezine, bebehlala phantsi bamamele kuba bebekhusele isiXhosa. 
Wobava bebuzana ukusuka apha kulo mbizo, besithi ebesithini na la mntu ebethetha phaya, bethetha, bencokola ngolwimi lwabo isiXhosa.  
Emakhaya bafundise isiXhosa kubantwana abebevela esikolweni, kuba bebebuyela ekhaya bephethe imibuzo exake abo bafundisiweyo bangafundanga, suka banike iimpendulo ngokusekelezelwe kulwazi abalinikwa ngooyise. 
Iincoko ezikho ngorhatya ingolwimi lwesiXhosa logama kuhlutshezwa iingqondwana zentsatshana, watsho wakhula umdla kwisiXhosa. Kumasiko nezithethe, aba qhiyankulu abavumanga ukuba amasiko nolwimi lwabo isiXhosa luxutywe, wobava bekruqukile ngulowo uqhayisa ngolwimi lwasemzini, besithi mmmnxxiiiimm, bebonisa ukungazikhathaleli ezi lwimi, bekhusele isiXhosa sabo. 
Wobona ngamadoda ekroza ukuya kuma bucala phaya etsala iinqawa zawo, encokola nto yimbi kuba ekruquke sisiNgesi, ekhusele isiXhosa sawo. Umhla ngentlombe ubeva bevuma iingoma zabo ngeso siXhosa singaxutywanga nanto, nangoko injongo inye ikukukhusela isiXhosa sabo. 
Ukusukela ngoTshazimpuzi ngo1887, ezi lwimi zala madoda zanyanzelwa ngokusemthethweni kumazwe aseAfrika. Incwadi ethi Londolozani isiXhosa ebhalwe nguH. Nabe, P.N. Nabe noD.M Ntusi itsho ifaneleke kule mihla. Masibulele kubo.",Masibulele kubo!
"Amapolisa aseMpuma Koloni athembise ngokuba azakuwusiphula neengcambu umkhwa wamaSomali asebenzisana noonqevu beli ukuhlasela amanye amaSomali. 
  
Oku kuvele ngethuba amapolisa ebambe abarhanelwa abalithoba kuquka kubo nomfo waseSomali ngokuphanga usomashishini waseSomali kwisiphambuka sakuKwaaiman eMqanduli.  
Lo somashishini uphangwe ngethuba esuka kuthenga iimpahla zevenkile yakhe kwidolophu yaseMthatha. 
  
Ngokwengxelo yesithethi samapolisa ephondo uKhaya Tonjeni, amapolisa ala mmandla abone indoda enye erhanelekayo eLuthubeni kude kufuphi nakuKwaaiman bayimisa,  bafika inompu kuyo kwaye bayincwina,  nalapho iye yakhomba nabanye ebisebenzisana nabo ekuphangeni. Abanye bafunyenwe kwindlela ejonge kwidolophu yaseNgcoboo beyokuphanga ivenkile eyaziwayo eNgcobo. 
  
“Ababini kwaba barhanelwa bayanyaniswa namatyala okuphanga ivenkile yakwaBoxer eMqanduli kwakunye neyakwaSpar eMthatha ekuqaleni konyaka. Kubo bafunyenwe beneemoto ezimbini uhlobo lweBMW ebomvu kwakunye neCorolla emhlophe,” utshilo uTonjeni. 
  
Umkomishinala wamapolisa ephondweni Lt General uLiziwe Ntshinga usikhalimele esi senzo, esithi nabo bangekabanjwa bazakubanjwa kungekudala. Sinalo ulwazi olupheleleyo ekubeni la maqela oonqevu asebenza njani, kwaye abenzi boku abangekabanjwa balumke siyeza kubo.” 
 
 Abarhanelwa kulindeleke bavele kwinkundla zamatyala aseMqanduli kungekudala ngezityholo zokuphanga. Baphakathi kwama-22 eminyaka ukuya kuma-47 ngeminyaka ubudala.",AmaSomali ahlasela amanye amaSomali
"Mamelodi Sundowns 2-0 Vaal University 
Bloemfontein Celtic 3-2 Maritzburg United Baroka (2)4-2(2) Hungry Lions 
Highlands Park (1) 5-4 (1) Kaizer Chiefs Real Kings 2-1 Mbombela United TS Sporting 4-3 Wanderers Black Leopards 2-0 Amavarara",Iziphumo zeNedbank Cup
"AMAPOLISA aseMpuma Koloni afumene imipu engekho semthethweni engamakhulu amabini anamashumi amahlanu ananye (251) ngethuba esenza ugqogqo oluthabathe iintsuku ezilithoba. 
Isithethi samapolisa aseMpuma Koloni uColonel Sibongile Soci uthi olu gqogqo beluqhutywa kwiphondo liphela ukusuka ngomhla wamashumi amabini anesithathu ukuya kumhla wamashumi amathathu ananye kwinyanga ephelileyo. 
USoci uthi olu gqogqo belusenziwa ngokubambisene namagosa ezokhuseleko koomasipala kwakunye nabesebe lemicimbi yezekhaya. 
“Kule mipu ingamakhulu amabini anamashumi amahlanu ananye (251), sikwafumene iimbumbulu ezingamakhulu amabini anamashumi amabini anesibini (222). Sibambe abarhanelwa abangamashumi amabini, sababeka ityala lokuba nemipu engekho semthethweni,” utshilo uSoci. 
USoci ukwathe amapolisa akwagqogqe nemizi yentselo apho bathe bathathela ngakubo iilitha zotywala ezingamawaka amabini aneshumi elinesine (2 014). “Sikwafumene iimoto ezingamashumi amabini anesithoba ezibiweyo,” utshilo uSoci. 
Ezinye iziphumo zolu gqogqo zime ngolu hlobo: 
Ababanjelwe ukuqhekeza izindlu bangamashumi amahlanu anesithathu, abaqhekeze amashishini bangamashumi amathathu anesibhozo, ababanjelwe ukuqhuba besele bangamashumi asixhenxe anesixhenxe, ababanjelwe ukubulala bangamashumi amabini anesibhozo, abadlwengulileyo balishumi elinesibhozo.",Amapolisa afumene inqwaba yemipu koonqevu
"Iqela lesizwe loMzantsi Afrika lizikhotha amanxeba emva kokuvuthululwa ngemvula yamagowuli izolo ebusuku. Amajita akhe phantsi isitya sigcwe emdlalweni wokuqala kwindebe yehlabathi (FIFA Under-20 World Cup) eStadion Miejski – apho ubethwe ngamagowuli amahlanu kwamabini (5-2) yi-Argentina. Amakhenkwe kaThabo Senong agqagqaniselwe kakubi kwakwimizuzu yokuqala yomdlalo. Emzuzwini wesine, uFausto Vera, ubhalise igowuli lokuqala le-Argentina ngebhola ayifake ngentloko emva kokuyifumana eyedwa isuka ekoneni. Abadlali be-Argentina bawulawule umdlalo emva koko futhi kubonakala okokuba banxanelwe ukuphumelela umdlalo ngamagowuli amaninzi ngoba ibhola yabo ibisiya phambili ngamaxesha onke. 
Uxhathisile uMzantsi Afrika wade wavuzwa ngebhola efakwe nguKeenan Phillips ngentloko isuka kuPromise Mkhuma. Emva koko, umdlalo waMajita uye waqina kwaye nendlela ebedlala ngayo xa esiya phambili ibibonisa ukuba bazimisele ukulwa. ULuvuyo Phewa uphantse wawabeka endaweni entle Amajita phambi kokuphela kwesigaba sokuqala – qha uye waphoxwa yibhola yakhe ebanjwe ngunozinti we-Argentina – uManuel Roffo. Emva kwekhefu, uKhulekani Kubheka unqande amanzi engena endlini izihlandlo eziliqela, abadlali be-Argentina befun’into ebilapha. UPhillips ukhutshwe ngekhadi elibomvu emva kokubanjwa yiVAR. Emva koko iArgentina ifake amagowuli amane, wona Amajita afumene elesibini ngepenela efakwe nguLeo Thethani.",Amajita azikhoth’amanxeba emva kokubethwa yi-Argentina kwindebe yehlabathi
"Umqeqeshi weSpringbok, uJacques Nienaber, uya edabini elinzima neqela lakhe ngempelaveki ngaphandle kwabadlali abanamava abafana noSiya Kolisi no-Elton Jantjies. AmaBhokobhoko alungiselela ukudibana neWales emdlalweni wesibini wovavanyo oza kube useToyota Stadium, eBloemfontein, emalanga ngoMgqibelo. Iqela likaNienaber liya emdlalweni olandelayo likhuthazekile emva kokubetha iWales ngo’32-29 emdlalweni obunzima ePitoli kwiveki ephelileyo. Umqeqeshi wenze iinguqu ezininzi kwaye kukho nabadlali abatsha ekulindeleke banikwe ithuba lokudlalela AmaBhokobhoko okokuqala ebomini babo. Isizathu esibangele umqeqeshi afake imiqheliswa kungoba uzama ukulungiselela itumente yehlabathi ekunyaka ozayo. 
Abadlali abafana noKurt-Lee Arendse no-Evan Roos baza kuqala umdlalo – kanti uNtuthuko Mchunu, uRuan Nortje, uDeon Fourie noGrant Williams banganikwa ithuba lokudlala noxa bengamalalela. UHandre Pollard, odume ngokukhaba amapenela, nguye umdlali omdala oza kukhokela iqela. Ngaphandle kwamathandabuzo, iWales iza kubuya inomsindo emdlalweni wesibini – kodwa umqeqeshi uthi lifikile ixesha lokunikwa kwabadlali abatsha ithuba lokudlala. “Satsho kwantlandlolo ukuba kufuneka sizame ukudibanisa abadlali abatsha nabadala. Kufuneka sibone abadlali abatsha ukuba yintoni abanokusinika yona emdlalweni okwinqanaba lehlabathi,” utshilo uNienaber. 
“Ngabadlali ebesinabo kwa kwisizini egqithileyo aba sithetha ngabo nangona bekhona nabafikayo enkampini. Bakhona abadlali ekudala bethembisa. Sifuna ukubabona ngoMgqibelo. Ilwa kude kuphele umdlalo iWales. Isibonisile kwiveki ephelileyo. Asilindelanga nto entsha kuyo nakozayo umdlalo. Yiyo lo nto sifuna ukuvavanya abadlali bethu kuyo. Ukuba badlale kakuhle, ngokuqinisekileyo baza kuliqinisa iqela lethu. Nabo bayakuvuyela ukunxiba izikipha zeSpringbok. UHandre ngoyena mdlali omdala futhi ndinethemba lokuba uza kukhokela ngaphandle kwengxaki. Siyayazi iWales iza kuza kuthi ngamandla emva kokubethwa kwayo kwiveki ephelileyo – kodwa ndinethemba leziphumo ezihle ukuba sidlale kakuhle,” utshilo uNienaber.",iSpringbok siya kwiWales ngaphandle kukaSiya Kolisi
"UMasipala oMbaxa waseBuffalo City uphantsi kwesicwangciso sokwakha izindlu ezingamawaka amahlanu eDuncan Village kwiphulo lokulwa nengxinano kule lokishi. 
Oku kubhengezwe nguSodolophu uXola Pakati ngethuba esenza iNtetho ngoBume besiXeko kwiveki ephelileyo. Njengoko kulindelekile, nangokuhambelana nemithetho yeCovid-19, intetho kaPakati isasazwe ngqo kumaqonga onxibelelwano, ingazinyaswanga ngabakhimkhanyo. 
“Sithetha nje sakha izindlu zethutyana eZiphunzana By-Pass kwanakwimpuma yaseMdantsane. Oku kuza kubona imizi eyi-3 174 yaseDuncan Village ifuduka, ukunika umtyhi kolu lwakhiwo,” utshilo uPakati. 
UPakati ukwathe ngoku umasipala ukwisigaba sesibini nesesithathu sokwakha izindlu eziyi-2 550 eReeston. 
Ethetha ngeenkonzo ezingundoqo abazise eluntwini kule minyaka idlulileyo, uPakati uthe: “Ngo2008 besinemizi eyi-73 700 engenazindlu zangasese. Namhlanje lehlile eli nani laya ku-33 800, kwaye imizi engaphaya kwamashumi alithoba anesibhozo ekhulwini (98%) inamanzi.” 
Ngo2008 besinemizi eyi-71 300 engenawo umbane. Sikwehlisile oku sakusa kwimizi eyi-30 400. Nokufikelela kwiinkonzo zogutyulo lwelindle sikwehlisile ngezinga eliphantse libe linye. 
“Sichithe imali eyiR548 million embaneni, nto leyo ekhokelele ekufakweni kombane kwizindlu ezingama-5200 kwanakumatyotyombe akwi-1288. Kulo nyakamali uzayo siza kuchitha imali eyiR121 million, apho iR18 million kuyo ibekelwe bucala ukufakela umbane, nalapho siza kufakela umbane kwizindlu eziyi-133 kwanakumatyotyombe ayi-700,” utshilo uPakati. 
“Kodwa oku akuthethi ukuba masiphumle, xa kusekho abahlali abangenazo iinkonzo ezingundoqo,” kutsho uSodolophu. 
Noxa kunjalo, uPakati ukwavakalise ngolwamvila olwenziwe yiCovid-19 kuqoqosho lwesixeko. Ingqikelelo kukuba isixeko siza kuphulukana nemisebenzi eyi-8 500 ukuya kwi-23 000. “Oku kuza kwangeza kubantu abangaphangeliyo abayi-118 000 kwisixeko,” utshilo uPakati esithi isixeko siphantsi kwenkqubo yokuqubisana nokudodobala koqoqosho ngenxa yale ntsholongwane.",Iphulo lokulwa nengxinano eDuncan Village
"Igunyabantu lezoTshutshiso lithi akazokuhlolwa ngqondo uBanele Mancoba ebekulindeleke ukuba angeniswe kwisibhedlele sabantu abaphazamiseke ngokwengqondo.  
Isithethi seGunyabantu lezoTshutshiso eMpuma Koloni, uLuxolo Tyali, uthi uMancoba ebeqhubekeka nokuvavanywa ingqondo ngethuba kusalindeleke ukuba aye kwisibhedlele saseFort England eMakhanda de kwafunyaniswa ukuba akusekho sidingo sokuhlolwa ingqondo.  
UMancoba noogxa bakhe abayi11 bebevele kwinkundla kaMantyi eNgcobo apho bajongene nezityholo zokuqulunqa iyelekenqe lokuphanga kuxhotyiwe, kwanokuzama ukuphanga indawo ekugcinwa kuyo idizili eNgcobo ngeyoMnga kunyaka ophelileyo.  
Ngelo thuba, uBanele wayekhokele ibandla ebelibizwa ngelokuba kukwaMancoba, nalapho amarhamente alo ingabantu ababehlala khona.  
Eli bandla lathintelwa ngumthetho ukuba lichithwe emva kokubanjwa kwabarhanelwa abalishumi ngezityholo zokudubula babulale amapolisa amahlanu aseNgcobo.  
Amapolisa adubula abulala abarhanelwa abasixhenxe ekukho kubo oonyana bakwaMancoba abathathu, ekukho phakathi kwabo uThandazile Mancoba nekurhaneleka ukuba wayekhokele isiganeko sokuphangwa kwezixhobo eNgcobo.  
Isithandathu esabanjwa kwela khaya nguAndani Monco, Kwanele Ndlwana, Siphosomzi Tshefu, Siphesihle Tatsi, Phumzile Mhlatywa kwakunye noPhuthumile Mancoba – bajongene nezityholo zokudubula babulale amapolisa amahlanu, ukuphanga kuxhotyiwe, ukuba imipu yamapolisa, iimbumbulu kwaneevesti zokuzikhusela kwiimbumbulu.  
Bakwajongene netyala lokuzama ukuphanga imali kumtshini ogcina imali kwibhanki yakwaCapitec. 
 Esi sithandathu besivele enkundleni kaMantyi eNgcobo ngoLwesibini kwaye ityala labo liphambi kweNtloko yabaTshutshisi ekulindeleke ukuba yenze isigqibo ngenkundla ekufanele ukuba ichophele eli tyala, kwaye baza kuphinda bavele enkundleni ngomhla we31 kweyeDwarha.  
UBanele noogxa bakhe nabo balindele isigqibo seNtloko yabaTshutshisi, kwaye nabo baza kubuyela enkundleni nge31 kweyeDwarha.",Akazohlolwa ngqondo uMancoba!
"Kuthintela amathuba emisebenzi ukungavulwa kweNgcobo Heroes Park emva kokuba yathi yakhiwa ngemali eqikelelwa kwizigidi ezibini zeerandi (R2 Million) ngurhulumente weMpuma Koloni. 
 ENgcobo Heroes Park yakhiwa lisebe lemidlalo nenkcubeko libambisene nomasipala wesithi saseChris Hani nomasipala omncinci waseNgcobo. Othethe egameni lobukhosi baMaqwathi eNgcobo uDabulingwe Nzima, uthi kudala befuna ukwazi unobangela wokuba ingade ivulwe le ndawo.  
“Besinethemba lokuba abantwana bazakuqashwa kuba apha eNgcobo sinamanani aphezulu abantwana abangaphangeliyo, imile yonke le nto ngoku,” uthethe watsho uNzima. 
 Le ndawo inesakhono sokutsala abatyeleli abaphuma kwindawo ezingqonge iNgcobo nanjengoko inomfanekiso oqingqiweyo kaWalter Sisulu, Gqirha uAlbert Bathini Xuma namagama amajoni omzabalazo weANC nePAC kwaneeNkosi zaseNgcobo.  
“Kwintlanganiso ebesikuyo kutshanje sixelelwe ukuba nguLindiwe Sisulu ongafumanekiyo egameni losapho lakwaSisulu, andazi ke nokuba akekho na omnye umntu onokumela abakwaSisulu,” uthethe watsho uNzima. 
Othethe egameni lomasipala wesithili saseChris Hani, uThobeka Mqamelo, uthi bebenenjongo zokuba livulwe eli ziko ngenyanga kaTshazimpuzi walo nyaka.  
“Kwiinkqubo zethu zenyanga kaTshazimpuzi, leyo ke yile nyanga kaChris Hani, besinaso isicwangciso sokuba ivulwe le ndawo nanjengoko nathi sinegalelo kuyo njengomasipala, kodwa ke akubanga njalo,” uthethe oko uMqamelo.  
Idolophu yaseNgcobo yenye kwezo zithe zanikisa ngoonyana neentombi kumzabalazo wenkululeko yeli, nanjengoko inkosikazi yokuqala kabawo uNelson Mandela, uEvelyn Mase, ezalwa kule dolophu.  
Owayesakuba ngusodolophu wale dolophu ngaphambili, uLamla Jiyose, ukhe wayimemelela ukuba kubhalwe incwadi ngebali ledolophu yaseNgcobo.  
“Injongo ephambili ngesi siza kukuba sitsale abatyeleli ukuba bangene eNgcobo, ukunika imbeko kwaba balwela inkululeko, nokugcinwa kwembali yedolophu yaseNgcobo,  sasijonge apho ukwenza kwethu eli phulo,” utsho uJiyose. 
Othethe egameni lesebe lemidlalo nenkcubeko eMpuma Koloni, uAndile Nduna, uthi zikhona iingxaki ezibangela ukulibaziseka kokuvulwa kweli ziko.  
“Ingxaki yokuvulwa kweli ziko ixhomekeke ngokumandla kwisivumelwano kwezi ntsapho zichaphazelekayo, imibutho eyahlukeneyo kunye ne-ofisi kamongameli, kuba abanye kubo bafuna ukuba lo msebenzi wenziwe ngumongameli uJacob Zuma,” ucacise watsho uNduna.  
Eli phulo liqale ngonyaka ka2014, ngoko laliquka nequla lokudada laza lagqitywa ekuqaleni kwalo nyaka ka2017.",Iyakuvulwa nini na iNgcobo Heroes Park?
"NGABASEBENZI abangamashumi asixhenxe anesithathu bomzimveliso owenza amachiza iNewden Boardman Bros, eCumakala, abathe bakhutshelwa ngaphaya kwamasango ngabaphathi bale nkampani kulandela ukungavisisani ngeemeko zempangelo. 
Abasebenzi abaphantsi kweCEPPWAWU (Chemical, Energy, Paper, Printing, Wood and Allied Workers Union) bebeheshuza phambi kwamasango ale nkampani kule veki besithi bafuna amalungelo abo. 
Ngaphandle nje kokunyuselwa imivuzo, ziluthotho iimfuno ezifunwa ngabasebenzi kumqashi. 
UMziwonke Majinga, okhokele iCEPPWAWU kulo mzimveliso uthe: “Umqashi wethu usinyanzela ngesibhozo ekhulwini (8%) kuphela, etyeshela ezinye zeemfuno zethu. 
“Ingxaki esinayo sifuna ukuba inkampani ikhuphe isithuthi sokulayisha abasebenzi abatshayisa ebusuku, kuba basemngciphekweni wolwaphulomthetho. Umqashi ufuna abasebenzi beze emsebenzini nokuba beze njani.” 
UMajinga uthi eyona bafuna ikhatshwe nguchatha womvuzo, ngumbandela wesithuthi sokulayishwa kwabasebenzi abaphangela ebusuku.  
“Sikwafuna ilungiswe into yokubhatalwa ngokomndilili, ngendlela efanayo, kodwa umsebenzi awufani. Enye into esiyifunayo, kukuba umqashi makaye kwisithebe seengxoxo sabasebenzi (bargaining council) siyeke ukuxoxela kulo mzimveliso,” utshilo uMajinga. 
UMajinga ukwathi bafuna umqashi abanike iintsuku ezintathu zekhefu xa befuna ukuyokufunda.  
“Umqashi usinika usuku olunye kuphela, into ecacileyo yokuba bafuna sibengamakhoboka alapha, singafundi ukuze siziphuhlise,” utsho uMajinga. 
INewden Boardman Bros yinkampani eyenza iimveliso zamachiza ezifana nomadubula, amakhandlela, iipeyinti nezikhonkwane.  
Le nkampani yaqalwa ngo1969 ngumntu nobhuti wakhe, uNewton noDennis bakwaBoardman, beqala kwisithili saseTsomo kodwa bayifudusela eCumakala. 
 Sithetha nje le nkampani ithumela iimveliso zayo kuMzantsi Afrika tshitshilili kwanakumazwe afana neBotswana, Lesotho, Swatini, Mozambique neNamibia. 
Umlawuli wakwaNewden Boardman Bros, uRichard Boardman, uthi bagqibe kwelokuba babatshixele ngaphandle kwamasango omzimveliso abasebenzi abangamashumi asixhenxe anesithathu kuba bengafuni ukwamkela okubekwa ngumqashi etafileni. 
“Sinike abasebenzi bethu * -8%, esicinga ukuba yinto enkulu kakhulu kuba oku sikwenzileyo kungaphaya kweqonga lenzala lonyaka. Nakulo nyaka uzayo, siza kubanyusela imivuzo ngo-8% okhatshwa ngamaqithiqithi,” utshilo uBoardman. 
Kumbandela wesithuthi sokulayishwa kwabasebenzi, uBoardman akakhange aphendule ngaphandle nje kokuthi aziyonyani iingxelo zokuba kuphangelwa ebusuku kwaNewden. 
Uthi akunyanzelekanga ukuba babekwisithebe seengxoxo sabasebenzi (bargaining council), kuba “ayisosinyanzelo eso” kwishishini lamachiza. 
Kumbandela wokuhlawulwa imali enye, ube umsebenzi ungafani, uBoardman uthe: “Kudala siyiqhuba le ngxoxo ngalo mba kuba awululanga. Ewe siyayenza into yokuhlawula imivuzo ngokohlukana kwemisebenzi, kodwa le nto siyiqaphele ukuba ifuna sichule ukunyathela kuba ichaphazela abasebenzi,” utshilo uBoardman. 
sithandiwe.velaphi@inl.co.za",‘Sidiniwe ukwenziwa amakhoboka’
"UGustavo Paez wenze ezibukwayo namhlanje ngethuba ethatha iKaizer Chiefs eyibeka kumdlalo wamagqibeka kankqoyi weMaize Cup ozakudlalelwa eJames Motlatsi Stadium. Le folosi, edumene ngokukhathaza, ifake amagowuli amabini kulo mdlalo iChiefs ebethe kuwo iTownship Rollers ebigoloza ngo’2-0. USteve Komphela ufake phantse zonke iziqwayi zakhe zabadlali kulo mdlalo – kodwa kwabe kukho abadlali abatsha abafana noBhongolethu Jayiya noHadebe obedlala noMathoho abanike ithuba okokuqala. 
Zisuka nje Amakhosi awuthathele kuwo umdlalo futhi ebonakala ukuba azimisele ukuwusonga msinyane – kodwa abadlali beRollers bebedlala umdlalo odibeneyo phaya emva. Emva kweenzame eziliqela ezenziwe nguWillard Katsande, uGeorge Maluleka noHendrick Ekstein phaya esiswini nakumhlaba weRollers – uGustavo Paez ude wawungcangcazelisa umnatha kumzuzu weshumi elinesithandathu. Lo nto ibaxhokonxile abadlali beTownship Rollers ngoba babonakele bephikelela nokuya phambili. UMathoho noHadebe – abadlale umdlalo wabo wokuqala – badlale umdlalo ozinzileyo kwaye besebenzisana noogxa babo kakuhle. 
 
Gift Links of Platinum Stars is tackled by Tamsanqa Teyise of Free State Stars during the 2017 Maize Cup match between Platinum Stars and Free State Stars on the 15 July 2017 at James Motlatsi Stadium, Orkney © Sydney Mahlangu /BackpagePix 
Kuyiwe kwixesha lokuphumla Amakhosi ephala phambili ngo’1-0, kwesesibini isigaba into efunekayo ibinye qha: ukufaka igowuli lempumelelo. Umdlalo ulawulwe yiChiefs nakwesi sesibini isigaba somdlalo. Kuthe xa kusondela ixesha lokuphela komdlalo, uPaez wafaka igowuli lesibini ngepenela emva kokuwiswa kukaTsepo Maselela ebhokisini. Aphumelele ngo’2-0 Amakhosi kulo mdlalo, ngoku azakudibana neFree State Stars kumdlalo wokugqibela ngo’16:00 emva kokuba ibethe iPlatinum Stars ngo’1-0  kumdlalo wokuqala weMaize Cup namhlanje. 
UKomphela uthe umdlalo olandelayo uzakudlalwa ngabadlali abangadlalanga kulo wokuqala. Injongo yakhe kukunika phantse bonke abadlali ithuba lokufumana umdlalo nethuba lokolula imilenze nanjengoko bebuya ekhefini lokuphela kwesizini.",UPaez uwabeke kowamagqibeka kankqoyi Amakhosi!
"Umlawuli wombhoxo kwiiSharks uGary Gold wenze utshintsho labadlali abambalwa, kubadlali abazakuqala kumdlalo weqela lakhe neChiefs kwiSuper Rugby. Lo mdlalo uzakudlalelwa eNew Plymouth, eNew Zealand ngomso. 
Ngokwemithetho emitsha yeSARU, uTendai Mtawarira uzakufumana ikhefu kule veki. UKeegan Daniel uzakuba yikapteni yeqela elidlala kwiskram. Olunye utshintsho elizakubonakala, * -JP Pieterson uzakudlala ephikweni lase- kunene, ngelixa uPaul Jordaan ezakuba yinxalenye yeli qela edlala esizikithini sebala. 
Kwenziwe utshintsho labadlali abambalwa nakwiskram, kuba iiSharks zizakusebenzisa abadlali abatsha ngaphambili, uDale Chadwick, Kyle Copper kunye noLourens Adriaanse bazakungena endaweni kaMtawarira noFranco Marais.UGold uvakalise ukonwaba kakhulu emva kwempumelelo yeqela lakhe kumdlalo wokuqala, xa lalidlala neHighlanders. 
“Impumelelo yethu kumdlalo wethu neeHighlanders ikwazile ukwenyusa izinga lokuzithemba labadlali. Ndiyazingca ngendlela abalwe ngayo nokuzimisela kwabo ngokuphumelela,” utshilo uGold. UGold uyakuqonda ukubaluleka komdlalo weChiefs, kubo kule sizini, kwaye uyayazi ukuba izakuba ngumdlalo onzima lo. 
“Sidlala neqela elihamba phambili eNew Zealand kule mpelaveki, kwaye lo izakuba ngumdlalo omkhulu kuthi . Kuyo yonke le sizini, iChiefs ibibonakalisa ubuchule xa ihlasela, kwaye ukuba wenza impazamo bayayisebenzisa,” wangeze ngokutsho uGold. 
chris .gilili@inl.co.za",UGold wenze utshintsho kwiiSharks
"Indima edlalwa ziimvumi kuphuhliso lolwimi inkulu ngeyona ndlela ingathethekiyo. Ukucula ngolwimi olusesikweni nolungavangwa neendlela zokuthetha zale mihla kubalulekile ukuze umlisela nomthinjana ufunde banzi ngendlela yokuthetha nokusebenzisa ulwimi ngokuchanekileyo. Into yokuphuhliswa kweelwimi, ziimvumi zamazwe ngamazwe yinto endala, kangangokuba sele ide yanenkqayi. 
Nalapha kowethu zibekho iimvumi ezingamavula-ndlela ekusetyenzisweni kwesiXhosa kumazwi eengoma zazo. Ezo ke ziimvumi ezifana noMama Afrika, umama uMiriam Makeba, nowayecula esebenzisa iilwimi zesintu ezifana nesiXhosa, isiZulu, isiShona nesiSwahili. Wawuyiva kaloku le ntombi yeSangoma saseSwatini intyiloza kuhle ngesiXhosa sakowethu isithi “Igqirha lendlela nguqongqothwane”, ibuye ithi “Umqombothi,” isazisa ihlabathi lonke ngotywala bethu besintu, kulandele uncuthu oluyolisa umphefumlo “uNtyilo ntyilo,” igqibele ngaloo myalezo wothando, “uLakutshon`ilanga, ndakucinga ngawe, zakubuy`iinkomo”, atsho nobengakwazi ukuzibika entombini azive etybilikelwa ngamagama, ithi nentombi ibiqhankqalaza, imvume umfana ngokubhala loo-ewe waziwayo ngeenzwane emhlabeni nasentlabathini. 
Ngubani na ongazilibalayo iimvumi eziphakamise isiXhosa kuMzantsi Afrika nakwihlabathi jikelele ezifana nomama uMargaret Mcingana wakuKomani? Uyive le ntombi yohlanga intyiloza kuhle ezizweni ngesiXhosa sakowayo isithi “Hamba bhekile, sukuhlala ndawonye!” Nalo ithole lomgquba laseNew Brighton, ongasekhoyo uZim Ngqawana etyondyotha kuhle ngesiXhosa sakhe kumhlaba wonke esithi “Kumnandi kulo mama eBhofolo”, aqhube esithi “Amagoduka”, “Qula kwedini”, agqibele ngokuthi, “Unamaqhinga na?”.  
Kutsha nje bafikile nooMthimkhulu ooRingo Madlingozi beyikhomba indlela betshila ngesiXhosa samaXhosa akwaXhosa mhla wathi “Ndiyagodola”, aze aleke ngelithi “Uthando novuyo!” Indima eniyidlalileyo kuphuhliso nodumo lwesiXhosa ayinakuze ilityalwe milonji nani milonjikazi yakowethu! 
Ngenxa yendima edlalwe ziimvumi zangaphambili ekutshileni ngesiXhosa nasekuphakamiseni isiXhosa nobuXhosa kumazwe ngamazwe, intlantsi nakwezi zanamhlanje iimvumi igqamile kwaye inika ithemba lokukhula nokutshatshela kwesiXhosa.  
Zininzi iimvumi zanamhlanje ezizeka mzekweni kwezo zangaphambili sele ndizikhankanye ngasentla apha. Ndingabala phakathi kwazo ooZahara; ooDumza Maswana; ooIfani; ooThandiswa Mazwai; ooSiphokazi; ooCamagwini; ooZonke nabanye abaninzi.  
Phakathi kweli hlokondiba ndingathanda ukukhankanya ngakumbi umfana kaMankayi, umfana waseQanqarhu, kude kufuphi noMthatha. Oku kumkhankanya kwam kusukela kwimbali eyenziwe ngulo mfana wakowethu kwiimbasa zokuwongwa kweemvumi ezibalaseleyo kulo lonke eli loMzantsi Afrika. Lowo ke ngumsitho owaziwa ngegama leSAMA. 
Kulapho eli thole likaXhosa liye laphakamisela phezulu iflegi yamaXhosa kwaneyesiXhosa. Into kaMankayi yenze imbali enqabileyo kuthweso lweemvumi ngokuphumelela iimbasa ezingaphaya kwesine sonke iyodwa, kuquka nezo ziphambili zokuwongwa ngokuba yeyona mvumi igqwesileyo, imvumi enecwecwe elingungqa-phambili kwanemvumi enengoma ethandwe yaze yathengwa kakhulu. Loo ngoma ke yileyo siyazi sonke, “UNomvula!” Ndiqinisekile ukuba nto kaMankayi ubusenza nje ingabula-zigcawu, useza- kuntyiloza kuqhawuke unobathana, useza kuvuma kusiphuke izicithi, usezakucula ubonge kuchukumiseke umxhelo nakwabo sele bephelelwe zizazela nethemba! 
Eyona nto indinika ilunda ngawe, luthando lwakho lesiXhosa sakowenu kwedini kaMankayi! Olu thando lakho lesiXhosa sikaNkosiyamntu noMalangana lulo oluya kuhlala lukunika umahluko oncomekayo phakathi kwakho nezinye iimvumi ezininzi.  
Iintsikelelo zokuthanda Ubuntu bakho nemveli yakho ziyakuhlala ziphokoka kuwe, kungenjalo zisina umhla nezolo zixele loo ngoma yakho iyindumasi “uNomvula”. 
 Ebesithi umntakaMankayi sele ebuzwa ekudliwano-ndlebe ziziphatha-mandla zalo msitho kwanezo zamajelo yosasazo zithetha isiNgesi, eli thole lomgquba libaphendule bonke ngesiXhosa sakowalo. Ngesi senzo kwedini ubonakalisa ukuzingca ngolwimi lwakho, nto leyo inqabileyo kulutsha lamaXhosa oluninzi kwezi mini. 
Esi senzo sakho sisazi kwiimvumi zamanye amazwe, ebezisithi nazo xa kuncokolwa nazo ngesiNgesi ziphendule ngeelwimi zazo ezisesikweni kunjalo nje zingacengi buso bamntu. Ezo ke ziimvumi ezifana noSalif Keita waseMali; uBaaba Maal noYossou * `dour baseSenegal; uCesaria Evora waseCape Verde neqela i-Irmaos Verdades laseBrazil. 
 Besele silahle ithemba sisithi apha kowethu iimvumi zakusoloko zitshila ngesiNgesi, wafika nto kaMankayi awaphelela nje enguvumeni ngesiXhosa sakowenu, koko wasithetha usikhupha ngeempumlo nasezizweni.  
Linye nto kaMankayi endilibhekisayo kuwe, nam ndingathetheli mna, koko ndithethela nabo basithanda ngokungazenzisiyo isiXhosa nabazingcayo ngobuXhosa babo, lelo labadala lithi Camagu!  
Chosi!  
Ngxatsho ke!  
Uzuyibambe ungayiyeki!",Ngxatsho ke Milonji nani Milonjikazi yakowethu!
"“Ukuze sikwazi ukwakha sonke, kufuneka sikwazi ukuma sonke!” lawo ibingamazwi kamphathiswa wezoqoqosho ephondweni, uSakhumzi Somyo, ngethuba enika amazwi enkuthazo koosomashishini abathe bathweswa izidanga kwinkqubo kaMasakhe Sonke ngoLwesine weveki ephelileyo. 
Le nkqubo yasungulwa ngonyaka ka-2013 ngumasipala waseAmathole kunye neEast London Industrial Development Zone (IDZ) ngelithi bafuna ukomeleza oosomashishini abasakhasayo kwezokwakha.  
IMasakhe Sonke isebenzela uphuhliso lwezakhono zokwakha kubantu abantsundu, abafazi, ulutsha kunye nabo baphila nenkubazeko. 
Obemele isithili waseAmathole, uLaverne Jacobs, wongeze ngelithi: “Emva kokubona ukuba abantu bakuthi abathathi nxaxheba ngokupheleleyo kwezoqoqosho lezwe lethu, saqonda ukuba masincede. Umqulu wenkululeko ucace gca kumba wokuba ngubani omakaxhamle kwezoqoqosho kweli. Imeko imaxongo ngakumbi apha eAmathole ngoba sisenengxaki yobuhlwempu enkulu. Ndiyavuya ke xa nathi sikwazile ukuba nesandla ekuqeqesheni aba somashisini.” 
Ukanti nosodolophu kamasipala ombaxa weBuffalo City, uXola Pakati uyivuyele le nkqubo esithi inceda kakhulu ekulweni intswela-ngqesho, ubuhlwempu kunye nokungalingani. 
Abakhi abangamashumi amathathu anesine bawongwe ngezatifikethi zabo zokugqiba iminyaka emithathu kule nkqubo yofukamiso eELIDZ.",Masakhe Sonke: Kuphuhliswa izakhono zabakhi abantsundu
"Amakhosi asisisulu sokuhlaselwa ngabalandeli bamanye amaqela ngenxa yabadlali abafumana simahla nenkqubo ayilandelayo xa ekhangela abadlali abatsha.  
IKaizer Chiefs ifumene abadlali abatsha kutshanje abangaba: uBhongolwethu Jayiya, uPhilani Zulu noTeenage Hadebe – kodwa abalandeli abonelisekanga ncam ngumgangatho wabadlali.  
Umqeqeshi weChiefs, uSteve Komphela, ucinga ukuba abalandeli kukho izinto abangaziqondiyo kakuhle ngemalike kweli lizwe. 
“Imalike yethu inobufilifili obungatyhilekanga ncam, kufuneka umntu ayihlalutye nzulu. Ngamanye amaxesha xa umdlali enesivumelwano sengqesho esiphelelwayo – lo nto ithetha ukuthi umdlali angafumaneka. Kukho umdlali obedlalela iJamani ngoku kwiConfederations Cup, uya kwiBayern Munich – lo nto ayithethi kuthi umgangatho wakhe uphantsi,” utshilo uKomphela. 
UKomphela ebethetha emva kokuba iChiefs iphumelele iMaize Cup ebidlalelwa eNorth West. Kulapho athe basakhangela abadlali phambi kokuvalwa kwesizini – kodwa yifolosi eyona nto isemqoka ngoku.  
Amakhosi alungiselela iCarling Black Label Cup ne-Orlando Pirates eFNB phambi kokuphela kwale nyanga.",USteve uphendula kwisikhalo sabalandeli
"UMHLALI wendawo yoogobityholo iMarikana eNtshona Koloni, ubulewe ngumbane emva kokuba umzimba wakhe udibene necangca (zinc) waze wotshowukhwa.  
UYoliswa Gqwetha ufunyenwe ngumntakwabo sele ebanda emva kokuwiswa kukuxhuzula ebhedini waze wancamathela ecangcini ngentseni yangoLwesibini.  
Ebeneminyaka engama-27, ushiya abantwana ababini ngasemva. Omnye uneminyaka emithandathu, omnye isixhenxe. 
 “Ndifike sele ephantsi uYoliswa emveni kokuba ndive isikhalo esivela kwigumbi lakhe lokulala,” utshilo uThulani Gqwetha.  
“Ndiye ndatshowukhwa ngumbane xa ndizama ukumtsala ngengalo. Intloko yakhe kwakunye nengalo yasekunxele bezincamathele ecangceni.”  
Uthi uye wabiza abamelwane bazokuhlangula kodwa bafike emva kwexesha. Incwadi echaza unobangela wokufa ithi kusaphandwa unobangela. 
 UGqwetha uthe indlela abahlala ngayo oko bafikayo apha bazitsalela umbane ngokwabo. Nangona ibiyelwe le bhokisi kutsalwa kuyo umbane ngakwaGoal Supermarket zininzi iintambo ezitsalwe ngomgunyathi.  
Abahlali baseMarikana kudala bakhalazela ukungabikho kombane ukususela ngo 2014 ukuqala kwabo ukuhlala apha ngendlov’iyangena.  
Ilungu lekomiti ejongene nabahlali basematyotyombeni namandla uXanthea Limberg uthe: “Luxanduva likamasipala waseKapa ukufakela izibane ezikhanyisa ezindleleni kodwa luxanduva likaEskom ukufakela umbane”.  
Isithethi sikaEskom uKhulu Phasiwe uthe, “IMarikana isemhlabeni womntu, ngoko ke uEskom akanalungelo lokufaka umbane. UEskom uyaziqhawula ezi ntambo zomgunyathi amaxesha amaninzi kodwa ziphinda zithi gqi kungekudala.”  
UPhasiwe uthe bakufakela umbane xa isixeko saseKapa sithenge lo mhlaba kubanini-ndawo.  
Usapho luthi uGqwetha uyakungcwatyelwa eCofimvaba eMpuma Koloni ngomhla oyakube waziswe.",Ubulewe ngumbane womgunyathi oxhuzulayo
"Umbutho olawula ibhola ekhatywayo, iSouth African Football Association, ukhombise umnyango amagosa amabini aphezulu emva kokungavumelani noGqirha Danny Jordaan, uMongameli weSafa. 
 Loo magosa anikwe uphum’ aphele nguRia Ledwaba noGay Mokwena. Bobabini bebengamasekela kaGqirha Jordaan phambi kokususwa kwabo entlanganisweni ebingoMgqibelo weveki ephelileyo.  
Ukonyulwa kwegqala elifana noLedwaba kwabonwa njengeyona nto ephucukileyo ngamatshantliziyo alwela ukunikwa koomama amathuba alinganayo namadoda.  
Nangani uLedwaba noMokoena beguzulwe ezikhundleni lingekapheli ixesha labo kodwa baza kuhlala bengamalungu esigqeba esiphezulu seSafa.  
“Umgaqosiseko unika isigqeba esilawulayo ilungelo lokuchonga abantu ezindaweni zabasusiweyo. Ngobuninzi bawo amalungu esigqeba seSafa, aye avakalisa ukuphoxeka kwawo emva kokuba amalungu amabini (Ledwaba noMokoena) ethe awuphatha ngendlela engafanelekanga umba wombutho ngaphakathi. Emva kokuqwalaselwa komba wabo, isigqeba sigqibe kwelokuba sibaguzule njengamasekela kamongameli,” itshilo ingxelo ekhutshwe yiSafa. 
ULedwaba, oneminyaka emininzi eyinxalenye yeSafa nonegalelo elibonakalayo ekusekweni kweNational Women League kwimbali yebhola, uthe uza kusiphikisa isigqibo esithathwe yiSafa.  
Esona sizathu esibangele agxothwe uLedwaba kuthiwa ucele ukungenelela kukaMphathiswa uNathi Mthethwa kwimiba yeSafa emva kwengxelo ekhutshwe nguMokoena ebhence indlela egwenxa akhokela ngayo uGqirha uJordaan. 
 ULedwaba uzikhanyele izityholo azityatyekwe yiSafa, watsho ebetha ngenqindi phantsi ngelithi uza kuzilwela.  
“Ndakuba ndibaphoxile oomama beli lizwe ukuba ndingayiyeka le into. Andikacingi kakuhle okwangoku – kodwa ndiza kuzinika ithuba lokucinga. Into eyenzeke kula ntlanganiso ayilunganga. Akukho nto endiza kuyithetha okwangoku ndide ndiqiniseke ngenyathelo endiza kulithatha. Njengomntu ongumama weli lizwe, ngeke ndiphathwe ngoluya uhlobo ndingenzanga nto igwenxa. Ndilinde incwadi ethi ndophule umgaqosiseko weSafa. Emva koko ndiza kucinga into endiza kuyenza,” utshilo uLedwaba kumajelo eendaba.",Ubetha ngenqindi phantsi ogxothwe yiSafa!
"Nangona ilizwi likaKaunda Ntunja lingasoze liphinde livakale kodwa abantu baseMzantsi Afrika soze balilibale embhoxweni.  
“Iqhashu, ugqampompo, ishampizi, izinto ezihlwahlwazayo,” lawo ngamanye amagama abewasebenzisa xa eqaqambisa umsebenzi omhle owenziwe ngabadlali bombhoxo ebaleni.  
Isizwe sonke sithe khunubembe emva kokubhubha komsasazi wombhoxo weSuperSport TV obesasaza ngolwimi lwesiXhosa, olunye lweelwimi ezijongelwe phantsi eMzantsi Afrika.  
“Ngokukhulu ukukhathazeka, sazisa ukubhubha kukaKaunda Ntunja namhlanje eMonti,” sitshilo isibhengezo esenziwe likhaya kwakusasa ngoMvulo wale veki. 
 UNtunja ebengumntu osaze ngobuso ezweni futhi esaziwa emva kokuba ngumntu wokuqala othathe usasazo lombhoxo ngesiXhosa walibeka ezingeni eliphezulu kakhulu.  
Ebutsheni bakhe, uNtunja udlale njengeflenka kumaqela afana neBorder, iCheetahs, iLions neSharks, kodwa uya kuphinda akhunjulwe njengomdlali wokuqala owakhokela iqela lombhoxo lezikolo, owaphumelela nendebe ekuthiwa yiCurrie Cup ngo2005. 
Ngelishwa ubomi bakhe njengomdlali wombhoxo banqanyulwa kukonzakala. Emva kweso sehlo, uNtunja wanikwa ithuba lokusasaza umbhoxo ngolwimi lwakhe yiSuperSport TV – into ayenze ngokuzimisela okukhulu.  
Zange aphelele apho ngoba ebekhona nakumaphulo wophuhliso kwiindawo ezifana nooGcuwa nezinye. Abantu abaphuma kwiinkalo ngeenkalo eMzantsi Afrika bavakalise ukukhathazeka kwabo kukudlula emhlabeni kukaNtunja esemncinane.  
“Kusikhathazile ukusweleka komntwana obethandwa embhoxweni. Ebenguvulindlela wokwenene owakhokela iqela lezikolo, waphumelela iCurrie Cup phambi kokuziqaqambisa kwezosasazo kwiSuperSport TV. Ushiye umzila embhoxweni. Uhambe esemtsha emhlabeni kodwa sakuhlala simkhumbula. Umdlalo wombhoxo uhlwempuzekile kukungabikho kukaKaunda Ntunja,” utshilo uMark Alexander, uMongameli weSA Rugby. Yona ingqonyela yeSuperSport, uGideon Khobane, imchaze uNtunja njengomntu obenobubele futhi obebakhathalele abantu. 
“Singumzi wakwaSuperSport sonzakele. UNtunja ebengumntu onobubele, obewuthanda umbhoxo nabantu abawudlalayo. Sakuhlala simkhumbula,” utshilo uKhobane.  
Naye uMphathiswa wezeMidlalo eMpuma Koloni, uFezeka Nkomonye – Bayeni, udlulise amazwi ovelwano kumzi wakwaNtunja.  
“Uye waziqaqambisa esengumdlali wombhoxo. Akasoze alityalwe ngenxa yendlela ayisasaze ngayo imidlalo yeNdebe yeHlabathi (2019). 
“Siyabulela kumzi wakwaNtunja ngokusiboleka yena kwaye sithi usapho malulale ngenxeba,” utshilo uNkomonye.",Phumla ngoxolo Kaunda Ntunja!
"Ikhaya labantwana abaziinkedama,iThamsanqa Foster Home, elizinze kwilokishi yaseMotherwell, eBhayi, ithiwe jize ngesipho sekhonteyina ebizele ithe qhu ziincwadi zokufunda kumsitho obubanjelwe phambi kwesakhiwo seli khaya ngoLwesihlanu wale veki iphelileyo. 
IThamsanqa liziko eligcina abantwana abangenabazali nabaphuma kumakhaya angathathi ntweni bengamakhwenkwe namantombozana abakwiminyaka eqala kwemiithathu ukuya kwishumi elinesithandathu – bephuma kwiilokishi zonke zommandla waseNelson Mandela. 
uZanele Ralarala, igosa lePutco Mafani Consulting okwangumququzeleli weli linge, uchazele intatheli yeli phephandaba ukuba iThamsanqa yachongwa yile nkampani ekhokelwa nguPutco Mafani – ongumsasazi wesikhululo sosasazo Umhlobo WeneneFM emva kotyelelo lwabo kweli khaya kwiphulo labo lokukhuthaza amaziko esisa ngokuwaxhobisa ngezidingo zawo. 
Uthe bamalunga namashumi amathathu anethoba abantwana abagcinwe kweli khaya, abanye babo baphila nesifo sika gawulayo. 
“Le khonteyina iya kusetyenziswa njenge thala leencwadi, kungekudala siza kufakela iidesika neekhompyutha ukuze abantwana basebenze ngcono. Ngale ndlela sizama ukukhuthaza ukubuyela esikolweni nempilo engcono yokufunda kwabantwana balapha, “ kutsho uRalarala. 
Umseki weli ziko uLouise Fourie ebengawuvali umlomo yimincili, ubulele iPutco Mafani Consulting ngelithi inkulu into ebenzele yona futhi indawo ephangaleleyo yokufundela ibiyenye yezidingo zabo kakade. 
“Abantwana bethu baqhuba kakuhle ezifundweni. Esi sipho sizakubenza baqhube kakuhle ngaphezulu,” kutsho uFourie.",UPutco uphise ngeencwadi eMotherwell
"UMphathiswa woPhuhliso lwamaShishini amaNcinane, uLindiwe Zulu, uphehlelele ingxowamali i-Inyamazane Funding Scheme For Military Veterans ngokubambisana noSmall Enterprise Finance Agency (SEFA) kumabala ezemidlalo iMadzikane kwaBhaca (Mt Frere) ngoLwesine.  
Le yimali engangeR91 yezigidi. Lo msitho ubuzinyaswe ngabahlali, uKumkani Wesibini uMadzikane Diko, uMphathiswa uLindiwe Zulu, uSodolophu, iSEFA, Amagqala oMkhosi wezoKhuselo emibutho eyahlukeneyo.  
Le ngxowamali isungulwe ukuze incedisane namagqala omkhosi wokhuselo ukuze nawo axhamle nawo kuqoqosho loMzantsi Afrika ngokuthi akhulise okanye asungule amashishini awo.  
UMphathiswa uLindiwe Zulu uthi intsebenziswano yabo noSEFA ibaluleke kakhulu kuye. Uthi kudala kuthethwa ngamajoni woMkhonto weSizwe kodwa kurhuqwe unyawo. Uthi la majoni awasaziwa nokuba ahlala phi, aphila njani okanye anikwe ithuba lokutsho izikhalo zawo.  
Uthi uninzi lwabo luthi noba sebe swelekile kubethwe inkazathi. Uthi uMzantsi Afrika awukaze ubanike ithuba lokuba babalise ukuba babuyaphi, etsho ezibandakanya naye.  
Uthi kunamajoni abawashiya kumazwe afana nooAngola noTanzania, amanye afela endleleni ezama ukhusela izwe lethu.  
Uthi ukuvala eso sigingqi nentlungu kungako bebonile beliSebe ukuba babonelele abantu  abasaphilayo ukuthi enkosi kubo.  
Ugxeke kakhulu imeko yamashishini aphethwe ngabemi bangaphandle.  
“Ngaphandle kokubukula ngobuzwe kodwa ndibona kufanelekile ukuba abasemagunyeni bahambe bayokujonga ukuba  banayo na imvume yokushishina abantu bangaphandle, kungani na ukuba sikhethe ukuqashisa ngemizi yethu kubemi bangaphandle ukuba benze amashishini endaweni yokuba sizivulele loo mashishini ngokwethu. Thina siyiAfrican National Congress sithi amazwe mawagcine abantu bawo ngaphandle kwabo beze ngokusemthethweni kunokuba abayeke beze apha kuthi kunokuba babavulele awabo amashishini. Nathi ngexesha sihlala kumazwe abo ngexesha lomzabalazo sasihlala enkampini singagqibi yonke indawo,” utsho uZulu. 
 UMphathiswa uthe amagqala mawasebenzise eli thuba asungule amashishini abo.  
Ukanti othethela amagqala oMkhosi woKhuseleko nophuma kwiSAMVA (South African Military Veterans Association) uSobantu Luhabe, ethethela yonke imibutho yamagqala uthethe wenjenje.  
“Kuluvuyo nochulumanco ukufumana inkxaso elolu hlobo ngoba eneneni isimo esiphila phantsi kwaso asiginyisi mathe kwaphela. Akukho nto ingqinayo ukuba sasikhe sangamajoni, sakhusela eli lizwe. Iimeko esiphila phantsi kwazo zenza abanye baphele besiya ngamandla kumanzi ampontshwayo siphele sibayintlekisa. Le ngxowamali iza kusinceda kakhulu ukubuyisa isidima sethu ngokuthi sivule amashishini sinakekele iintsapho zethu sikwazi nokuzingcwaba ngoba abanye bethu kunzima nokuzingcwaba xa bethe babhubha, ndibulela uMphathiswa uLindiwe Zulu ngokubambisana angasilibali ngokuba sisuka kude naye sihamba kumazwe angaphandle kunzima, sibulele nomzi waseSEFA”.",ULindiwe Zulu uphehlelele ingxowamali yamagqala omkhosi
"UNqatha, okwangunobhala wamaKomanisi eMpuma Koloni, ebethetha ngoLwesithathu kwinkonzo yesikhumbuzo kaSomlomo waseBCM uAlfred Mtsi obhubhe ngenxa yentsholongwane yeKhorona. 
Intetho yakhe iphele sele ingundabamlonyeni kumaqonga ezonxibelelwano, bambi beqhula ngayo bambi begxeka lo Mphathiswa, emva kokutolikeka njengethi makungathatyathwa manyathelo ngakwiinkokheli ezinobutyhakala kuba amajoni wazo omzimba abuthathaka. 
Kwintetho yakhe apho ebebonakala enomsindo, uNqatha uthe: “Imingeni yentsholongwane yeKhorona ayifuni maqabane adangeleyo kuba oko kwenza buthathaka amajoni omzimba, yiyo le nto xa ucinga ngokoluleka ubani ngesenzo esigwenxa, ukuba lo mntu uhleli bucala (ngenxa yale ntsholongwane) ngenxa yokuba egula, sukuthabatha manyathelo ngakulo mntu…iyakhabana lo nto neANC. Ayibobuqabane obo, masingaphathani ngalo ndlela, kuba iyakhabana nobekumelwe nguqabane uMtsi.” 
“Uthabatha amanyathelo ngakumntu ohleli bucala (ngenxa yentsholongwane yeKhorona), lo mntu udangele kuba amajoni wakhe womzimba akakwazi kulwa nentsholongwane. Lo mntu uyabhubha ze wena uzozililisa apha ngeenyembezi zengwenya.” 
Imbalelwano ekhutshwe lisebe likaNqatha emva kwezankxwe ngentetho yakhe ithe iyakukhaba okuthethwe kumaqonga onxibelelwano okuthi lo Mphathiswa uthe makungathatyathwa manyathelo ngakwiinkokheli ezenza idemeshe kuba amajoni wazo abuthathaka. 
Le ofisi ithi uNqatha uzimisele ekusebenzeni ngokugqibeleleyo kwamagosa karhulumente, yatsho isithi abo benza okugwenxa mabathatyathelwe amanyathelo ngokulandelwa komthetho.",UNqatha ebeqaqambisa ubuqabane kumaqabane
"Umongameli weCricket South Africa, uChris Nenzani, uqinisekise abantu belizwe okokuba umbutho wakhe usazimisele ekwenzeni iinguqu nasekunikweni kwabadlali amathuba abafaneleyo.  
Iintetha zakhe zilandela ukuchwethelwa ecaleni kwabadlali abamnyama abafana noTemba Bavuma noAndile Phehlukwayo ngabachongi beqela lesizwe.  
Phambi kokusongwa kuka2019, iCricket SA ityumbe uGraeme Smith njengomlawuli omtsha oyintloko kwaye ufike wenza iinguqu eziliqela ezilandelwe zizigxeko ezisuka kumaqela abamnyama.  
“Kuhle ukubona abantu bekhusela iziphumo zeenkqubo zethu. Inkqubo yethu yenguqu icacile kwaye wonke umntu uyayiqonda. Sisazimisele kwiinguqu kwiqakamba. Ukungena kwabaphathi abatsha akuthethi kuthi baza kususa indlela ebesisebenza ngayo,” utshilo uNenzani.",Nenzani: Sizimisele kwiinguqu kwiqakamba
"Ingqatsini yelanga, ebitshisa kwimimandla emininzi kweli phondo, iqhubele ihlokondiba labathandi bolonwabo elwandle bayokuqubha ngelokubhiyozela inyibidyala. 
Ukuza kuthi ga ngoku akukhange kubekho zixholo-xholo zixhomisa mehlo ezithe zabikwa kwiilwandle zephondo, ngaphandle nje kwabantu abambalwa abathe barhaxwa.   
Amapolisa ephondo ebethe bhazalala kwiilwandle zeli egade ucwangco nantoni na enokuthi yehle nanjengoko bekungavunyelwa ukuba kuthiwe qhiwu utywala kwanezikhali esidlangalaleni.  
Inqwelo-ntaka yamapolisa ibindanda kwiilwandle zaseBhayi naseMonti, incedisana negquba lamapolisa ebegade into engekehli kwiilwandle ezifana nezo ziziintandane eluntwini. 
 Ezi lwandle yi-Eastern Beach eMonti, iKings Beach eBhayi, iSecond Beach eSajonisi, iQholorha kuCentane, iQhorha kuGatyana iCoffee Bay eMqanduli, ukubala nje ezimbalwa. Othethela amapolisa kummandla waseBhayi, uKapteni Sandra Janse Van Rensburg ungqinile ukuba akukhange kubekho zixholoxholo zixhomisileyo eBhayi. 
 “Ubemnye kuphela umntwana othe warhaxwa ngethuba edada ngosuku lweNyibidyala eKings Beach. Yena ke yinkwenkwe eneshumi elinesine, kwaye uye waleqiselwa esibhedlele,” utshilo uVan Rensburg. 
Lo gama kwiilwandle zasePort Alfred kubhubhe wamnye umntu, inkwenkwe eneshumi elinesixhenxe ubudala, emveni kokurhaxwa eWest Beah.  
Sithetha nje amapolisa ala mmandla avule iqwakuqwaku kwaye umzimba wexhoba usephantsi kogcino lwamapolisa.  
Amapolisa ayabongoza ukuba nabani na onokuba nolwazi malunga nosapho lwexhoba eze ngaphambili kumapolisa aseRhini. 
Ukanti emveni kwentsimbi yesihlanu kwangomhla wokuqala abezohlangulo kulwandle lwaseJeffreys Bay baye basindisa indoda enamashumi amathathu anesibhozo yaseTinarha emveni kokusokoliswa kukuphefumla xa ibirhaxwa. Le ndoda ikwimeko ezinzileyo esibhedlele.",Ibiluyolo lodwa kwiilwandle zephondo
"“Sivota nje kuba sicinga kunyanzelekile ukuba sivote.” Oko kudizwe ngabahlali abahlala kwindawo abayibiza ukuba kuseMaqokobheni eNkomponi kwaN.U.1 eMdantsane, kwizindlu abazibiza ukuba nga “maqokobhe,” lawo ayebekwe nguRailway elungiselele ukuhlalisa abasebenzi bakhe kwiminyaka engaphambi koo1990.  
Aba bahlali bangena bona ngo1990 emva kokumka kwaba basebenzi, bangena kuba bebona zingenabantu babe bona befuna indawo yokuhlala, ngokokutsho kwabo. 
 La “maqokobhe” angapha kwamashumi amahlanu ewonke, nalapho ngaphakathi kuwo kuhlala iintsapho ezahlukeneyo nangona kulungiselelwe ukuba kuhlale umntu omnye nje kuwo. 
 Abahlali bathi sukela oko bathenjiswa ngokwakhelwa izindlu bethenjiswa ngokususwa kwezi. Abakukhalazelayo kukuba kwindawo ababesikelwe yona sele kwakhelwa kuymo abantu bamatyotyombe aseVelwano kwaNU.18.  
Bathi kumhlaba lowo zange kuvunywe ngumasipala ukuba babe bebeka amatyotyombe ethutyana kuba bezama ukugcina umhlaba wabo.  
UNokwakha Mila, 57, nongomnye wabo bafika ngo1990 kule ndawo uthi oko bankonya kubo iziqinisekiso zezindlu (title deeds) abazinikwa ngo1992, zisekubo nangoku kuba bengekafumani zindlu.  
“Urhulumente makade asibonelele kudala sikhala nooceba abangenayo, bangena baphinde batshintshwe beyazi imeko yethu kodwa akubikho namnye ode aze nesisombululo kwingxaki yethu yezindlu. Kumnyama akude kucace kwaye bathembisa bonke, kodwa siselapha.”  
Utat’ uDaweit Pateni, 63, nohlala yedwa kwelakhe iqokobhe uthi, noko kudala ngoku bekhala kurhulumente. 
 “Bendinqwenela ukuba ndithi ndibhubha ndibhubhe sele ndikwindawo eyeyam kuba ndimdala ngoku.”  
Okwikomiti yeWadi yale ndawo uAbongile Mejana, ohlala apha naye, uthi okumkhwanqisayo kukuba ufumana iakhawunti yamanzi enombolo yale ndlu ikwisiqinisekiso sendlu yakhe, uthi into ebonakalisa ukuba la mhlaba kwakhelwa kuwo aba bantu baseVelwano ababe kumatyotyombe akwaNU.18 ngowabo.  
“Kwakhiwa izindlu kula ndawo kodwa ndifumana iileta zokuba ndityala amanzi, njani ndingenamzi, into ebonisaubuqhophololo.”  
Abahlali bathi amanye ala maqokobhe sele evuza xa kunetha. Bathi xa kushushu kubanzima kuba awanazo neefesitile, xa kukho umoya ayashukuma.  
“Sele kumke amabini ngenxa yomoya, sincedwa kukuvala iminyango.” Izindlu zangasese zimbalwa kwaye babelana ngazo. 
 Sithetha nje lo mcimbi uphethwe ngamagqwetha karhulumente njengoko abahlali babhenela kuwo bakungahoyakali ngumasipala. 
Uceba okhoyo ngoku kwaWadi 12 noyaziyo le nyewe nguGwebile Gosani. 
abongile.ginya@inl.co.za",Bavotile behlala kumaqokobhe benjalo
"“Xa ufuna ukuthetha nentliziyo yomntu thetha ngolwimi lwakhe”, la ngamazwi kaDalibhunga ekucatshulwe kuwo zinkokheli zePan South African Language Board.  
Kumsitho wokusekwa ngokusesikweni kwephulo lokuguqulela imbali equlathwe yiNelson Mandela Museum, kwezinye iilwimi ezisetyenziswa kweli phondo, kwehliwe kusenyukwa kwabo bangumqobo ekuphuhlisweni kweelwimi zabantsundu.  
UXolisa Tshongolo, ongomnye wabaphathi bePanSALB ephondweni, uvakalise intlungu ngento ayibize njengokungalinganiswa kweelwimi nokukhokelela ekuxhaphakeni kweziganeko zokubukulana ngobuhlanga.  
IPanSALB ithabathe isigqibo sokusungula eli phulo ngeenjongo zokubhiyozela unyaka wekhulu wazalwa uNelson Rholihlahla Mandela.  
Le nkokheli, neyayisondele kakhulu eluntwini kwaye inentshisekalo engummangaliso yokuphuhlisa abantu kwiimeko zentlalo. 
 IAfrican National Congress igunyazise ngokusesikweni ukuba lo unyaka ngowokubuka imisebenzi emihle nokuqinisekisa ukuba isizukulwana esilandelayo sihamba kumzila oshiywe yile nkokheli. Eli phulo likwaquka ukunikwa kwengqwalasela kwinkqubo yokufakwa kolwimi lwezandla kwezo zilishumi elinanye zeli.  
OkaTshongolo uthe, “Kubalulekile ukuba abantu basifundiswe isiNgesi kodwa akho sidingo sokuba kufundiswe ngaso”.  
Uphinde wagxininisa ukubaluleka kokufundiswa kwabantwana ngeelwimi zabo kwizifundo zobunzulu-lwazi ushishino noqoqosho.  
“Sibone umbono ongemhlanga kweli ziko likwingingqi yamaXhosa kodwa lingenayo inguqulelo yolwimi lwalo.  
ISebe lezeMidlalo, uLonwabo, ubuGcisa neNkcubeko liyamkele le ntshukumo latsho lithembisa ngokuzifaka zitshone ekuncothuleni nantoni enokudodobalisa uphuhliso lweelwimi.  
Isithethi  sesebe, uSilinga Siyanda uthe, “Siza kwenza konke okusemandleni ukuqinisekisa ukuba iinkqubo zethu zenziwa ngendlela ezakulungiselela abo bangazivayo ezinye ilwimi”. 
Imiboniso yale museum iza kuguqulelwa kwiilwimi eziliqela ingakumbi ezi zisetyenziswa leli phondo leMpuma Koloni.  
Ingqonyela yeNelson Mandela Museum, uBonke Tyhulu umeme bonke abahlobo bale museum ukuba babeyinxalenye yolu tshintsho, watsho engqina ukuba ngenene kuza kuguqulelwa imiboniso yembali kunye nencwadi iNelson Mandela’s Values eza kugqitywa kwisithuba seenyanga nje ezimbalwa.",Iguqulelwa kwiilwimi ngeelwimi imbali ekwiNelson Mandela Museum
"Baphila ubomi bentshontsho abantu ababhinqileyo eMzantsi Afrika. Impathombi nokubulawa koomama kuye kwaqatsela ngakumbi kulo unyaka – into ethe yagungqisa noMongameli welizwe. 
Intatheli yeSABC apha eMpuma Koloni, uFundiswa Mhlekude, ngomnye wamanenekazi athe angamaxhoba. Ngomhla wesixhenxe kweyeThupha, uMhlekude wahlaselwa sisijemjem sendoda angayaziyo emotweni egqiba kushiya unyana wakhe esikolweni eMthatha. 
Uthi yavula ucango indoda angayaziyo, yamtshovela kwelinye icala yakugqiba yaqhuba imoto yakhe isithi ifuna imali. UMhlekude uthi wathi akanayo kodwa wathi akubona ukuba imoto iya endaweni angayiqondiyo, wabona ukuba makaziphose phantsi imoto ihamba ukuze azisindise entweni engekehli. 
UMhlekude uphalaze imbilini yakhe okokuqala kwincoko yakhe neli phephandaba, athe kuyo kufuneka amadoda atshintshe indlela aphatha ngayo oomama. 
“Ndiziva ndingakhuselekanga kweli lizwe njengomntu ongumama. Andikayazi nangoku eyona nto eyayisenzeka kum ngokuba ndandicinga ukuba ngumntu ondaziyo lowa. Umntu (oyindoda) wangena emotweni yam sele endihlasela. La nto ichaza ukuthi amadoda asibona njengabantu abanokwenza kubo nokuba yintoni ayifunayo. Kutheni eza kungena emotweni yam abe sele endidlakathelisa ngala ndlela engazi nokuba ndixhobile na? La nto ithi kum kukho imfuneko yokufundisa abantu abangootata indlela yokuphatha oomama,” utshilo uMhlekude. 
“Ukuba umntu ongutata akanakuyamkela into eyenziwe emntwaneni wakhe okanye esihlobeni sakhe, makangayenzi nakwabanye abantu lo nto. Abantu abangootata mabohlukane nokwenza oomama izinto zokudlala. Umntu afike amdlakathelise, ambethe, amdlwengule aphinde ambulale. Ukuba liqabane lakho, kungcono umlahle ngokuba bakhona abanye abantu anokukholiseka kubo. Abantu abangoomama mabangazifihli izinto ezenzeka kubo. Umzekelo: Mandingafihli emntwaneni wam xa ndibethiwe ngokuba kufuneka abone ndiyithathela amanyathelo lo nto. Mandimshiye umntu ondibethayo ukuze naye ayifunde into engamkelekanga. Abantwana abangamakhwenkwe kufuneka bafundiswe ukuba umntu ongusisi ayonto yokudlala. Ngaloo ndlela ukhusela wena nabanye abantu,” utshilo uMhlekude.",Intatheli yazisindisa ngokuziphosa imot’ ihamba
"Akunqabanga ukuxambulisana kwabantu ngomcimbi wenkolo, nditsho nakwabankolo inye. Wofika omnye esithi inje, omnye esithi injeya.  
Abantu bomzi omnye bayibeka ngokuyibeka, unyana esahluka kuyise nentombi isahluka kunina ngokuyibeka. Andazi ukuxambulisana oku ukuba kudalwa yintoni na, kuba sele negama lizichazile lathi ‘nkolo’.  
Mhlawumbi ke abantu bashiyeka apha ekuqondeni eli gama lithi ‘nkolo’. Omnye kubantwana bomntu uthi akuphelelwa bubuciko amqhomfe umntakwabo, athi xa akholelwa ntweni yimbi usazibiza ngesiduko ngabuni na.  
Ukwayanyaniswa kwesiduko nenkolo luninzi lwabantu kuthathelwa kunqulo nakwinkolelo ngabantu abafileyo. Isiduko kaloku ligama lomntu owakhe wakho, ongasekhoyo ke ngoku.  
Kukho iinkolo ezithi ke abantu abafileyo ziidimoni okanye yimimoya emdaka, athathele apho ke omnye athi umntakwabo lowo ukholelwa ngolo hlobo akamele kuzibiza ngesiduko kuba singumntu owafayo.  
Buyandixaka ke ubugangxa obunjalo, ukuba kuthe ze buvele kwabe bekutheni na. Inkolo ingumoya, umntu yinyama, ezo nto zombini ziphambene.  
Inkolo yahlukile nakwinkcubeko,  omnye anokuthi xa ukholelwa ngohlobo oluthile umele kungazenzi izinto ezithile eziyinkcubeko.  
Inkcubeko nenkolo zahluke kakhulu. Inkcubeko yindlela yokuphila koluntu, ukusebenzisa koluntu izinto zenyama nokwenza izinto ezibonwa ngamehlo.  
Inkcubeko iguquka njalo, ihamba nokuhamba kwamaxesha nokuguquka kweendlela zokuphila kwabantu.  
Inkolo yona ingumoya kwaye ayiguquki. Ukuguquka kwenkolo iba kukuphambanisa kwabantu izinto, hayi kuba kuguquke yona.  
Ayiguquki inkolo kuba ingumoya, ngokungafaniyo nenkcubeko yona iguqulwa ziimeko zenyama nasisimo sendalo.  
Ukuba ngumoya omdaka kwesidumbu nokungabi nguwo kusekukholelweni komntu. Kodwa wakugrumba ingcwaba uza kufika sikhona sona isidumbu singengomoya, silinde ukudliwa ngumhlaba siphele singabikho.  
Ekupheleni kwaso akusali moya phaya engcwabeni, iba ngumhlaba emhlabeni. Inyama nezinye izinto zomhlaba ezifana notyani isiphelo sazo ngumhlaba emhlabeni.  
Eyokuba kusala umoya wakuphela umzimba okanye kukho umoya engcwabeni yinto esenkolweni yomntu leyo kwaye ayingqinwa ndawo.  
Isiduko ligama lomntu okumlibo wokuzalwa komntu. Kunjalo nje asingabo bonke abantu abafileyo abamagama abo aziziduko, ngamagama abathile kuphela aziziduko ngezizathu zabantu baloo mlibo.  
Ukuchaza lowo mntu kumlibo wabantu abakuzalayo ke akunanto yakwenza nenkolo, kuba oko kuyinyama inkolo yona ingumoya. Ngumntu othi xa anqulayo abize uludwe lwabantu bomlibo wakhe, kwabanqulo lunjalo ke.  
Azibalule ukuba yena uyinto kabani, kabani; ukuba bona kumlibo wakowabo bangabantu abanje nanjeya; atsho ngomtyhutyhumezo ke wezo zibongo ezithutha. Into yokuba uzalwa ngubani ayingeke iguquke ngokuse ube kwinkolo engawuthatheli ngqalelo umlibo wokuzalwa.  
Nokuthi “uzelwe ngokutsha” kusenkolweni yomntu, kona ukuzalwa kwenyama kuma kumi ngohlobo okululo, akuguqulwa kukuguquka kwenkolo yakho. Inkolo inomntu, yena yedwa kunjalo nje.  
Umzekelo wokubawedwa enkolweni ngulo wokuba ecaweni ibekwa ngokucacileyo imithetho yokuba akukrexezwa, akubiwa, akunqulwa kwizinto ezingengoThixo, iSabatha iyagcinwa, akubulawa, njalo njalo ke.  
Kodwa wofumanisa ukuba bakho abazenzayo ezi nto kuthiwa mazingenziwa kanye ngoku bakwicawe enye, bengenela sakhiweni sinye nangamini inye.  
Obu bubungqina bokuba abantu abakholwa ngokufanayo nantweni inye, enokuba bandawonye na. Nabanqula ngebhokhwe ke banjalo ukwahluka, ngokwamakhaya nangokwezindlu zabo.  
Akukho mntu unkolo ifana neyomnye ke ngoko. Inkolo ikumniniyo. Isiduko ngumntu, inkcubeko yimo-ntlalo yoluntu ngokubanzi, inkolo ngumoya; ezo nto zontathu ziphambene nangona izezamlambo mnye nje.  
Goba msenge iibhokhwe zikutye! Owenu kwisiXhosa, Nxuba.",Isiduko nenkolo
"Abalandeli be-Orlando Pirates abonwabanga emva kokungonjwa kweqela labo yiMamelodi Sundowns izihlandlo ezibini zilandelela kwisithuba seeveki ezimbini. Kodwa ngaphezulu kwaleyo, oyena mntu bakhala ngaye nguKapteni weqela: uThulani “Tyson” Hlatshwayo. Into emenza abe nezothe kubalandeli ziimpazamo azenze emidlalweni yePirates. 
Iqela laseSoweto libethwe yiSundowns ngamagowuli amathathu eqandeni (3-0) emdlalweni weDStv Premiership obutshisa bhe e-Orlando Stadium ngeCawe egqithileyo. Ezimnyama zibethwe zisophisa emva kokutywatyushwa ngamagowuli amane kwelinye (4-1) emdlalweni weNedbank Cup kwiiveki ezigqithileyo. Kuyo yomibini imidlalo, uHlatshwayo wenze iimpazamo nangona kulo wokugqibela ebeqale kakuhle kwisiqingatha sokuqala. 
UHlatshwayo uyiqale kakuhle isizini kwaye wayincedisa iBucs ephakamise indebe yeMTN 8 ekuthambekeni konyaka ophelileyo. Yinto entsha le yokugqwidiza kwakhe uTyson. Ungumdlali ongene kwiqela lesizwe ngenxa yomsebenzi omhle. Umqeqeshi wePirates, uJosef Zinnbauer, umkhusele umdlali wakhe ngelithi akazimiselanga ukuthetha ngeempazamo zabadlali bakhe esidlangalaleni. 
“Andifuni ukuthetha ngeempazamo ezenziwe ngabadlali bethu. Lo nto siyenza endaweni efanelekileyo. Yinto eyenzekayo le. Umdlali uyakwazi ukudlala kakuhle aphinde abe nemidlalo emibi. Ekuqaleni kwesizini, ebengoyena mdlali ebesoyame ngaye. Uyinkokeli uHlatshwayo kwaye uyakwazi ukulwa. Ube nelishwa nje emva kokudlala imidlalo emininzi kakhulu engaphumli,” utshilo uZinnbauer. 
Phambi kokuqala kwesizini, amaqela amakhulu ayetsalana ngaye uHlatshwayo emva kokudlala kakuhle kwiBidvest Wits nakwi-Afcon, eYiphutha. UZunnbauer uthi akakwazi uTyson ukuba ngumdlali ombi emva kwegcuntswana lemidlalo enze kulo iimpazamo. “Kufuneka sikhe simphe ithuba ukuze akwazi ukubuyela kwindlela adlala ngayo. Ungumdlali obalulekileyo. Impazama yimpazamo,” uvale ngaloo mazwi umqeqeshi weBucs. 
Ungaqhubi kakuhle kwePirates emidlalweni egqithileyo kuyivimbe ithuba lokusukela AmaZulu neGolden Arrows ezifuthela emagxeni weSundowns ebuyele kwindawo yokuqala.",UJosef Zinnbauer ukhusela uHlatshwayo onezothe kubalandeli
"Uthando lokulima laqandusela esemncinci kakhulu uThembakazi Sikundla waseSigangala kuCentane – ngenxa yoku waya kufunda iNzululwazi kwezoLimo nokuFuya eFort Hare. 
“Ndandililela ukukhokela iinkomo xa utata nabantakwethu belima emasimini, ndifuna ukuba ibe ndim okhokele iinkomo, ndaqala ngoko ukuthanda obu bomi bokulima,” kucacisa uThembakazi. 
Ikhaya lakhe belilima ukutya okuquka umbona, amathanga nemifuno equka ikhaphetshu nesipinatshi. 
“Umama ebesoloko endifuna ekhitshini esithi makuphekwe, ndibe mna ndixakeke egadini okanye emasimini, wade wandincama ke umama,” utsho uSikundla. 
Emva kokuphumelela kwakhe idabi lokuba ngumkhokeli weenkomo ezilimayo, uye kufundela iNzululwazi kwezokuLima eFort Hare. 
“Kwakungavunywa ekhaya ukuba ndiye kwenza izifundo zokulima kuba kusithwa ubhuti wam wenze izifundo zolimo nokufuya, kodwa ekugqibeleni ndazenza eFort Hare,” utsho uSikundla. Uthi kungeli xesha apho afunde khona ukukhokela iinkomo ngenxa yokuba encanyiwe kweminye imisebenzi yekhaya. 
Emva kokuncanca ulwazi eFort Hare uqale ukuncedisa uyise ngokutyala ulwazi lwakhe kwiinzame zokulima zasekhayeni lakhe. 
“Ndithe ndisakufika kwinqanaba lokwenza umsebenzi eQamata, ndancanca ulwazi kangangoko. Zindincedisile kakhulu iincwadi ebendizifunda, ulwazi lwam bendibuya ndize kulenza apha ekhaya, ndicebisa utata ngezichumiso nezinye izinto,” utsho uSikundla. Emva kokugqiba isidanga seeOnazi utyale ulwazi lwakhe kwabanye oogxa bakhe elalini yakhe. 
“Sibhalise ukopolotyeni wokulima sibahlanu. Sikhulisa iinkukhu ngoku, sithenga ukutya kwazo ngokwethu, akukho luncedo silufumana kurhulumente,” ucacisa atsho. 
Eli nenekazi lasemasimini lilime umbona, ikhaphetshu nespinatshi kwaye lineenjongo zokuqhubela phambili izifundo zalo kwezolimo. 
“Ewe, ndineenjongo ezimbini zokwenza isidanga esingasentla kwesi ndisenzileyo. ZiMastazi ke ezo. Besele ndisiqalile isidanga seeMastazi, ndabuya ndayeka, ndikwaneenjongo zokulima ngamandla,” ngokuzingca utshilo uSikundla.",‘Ndandililela ukukhokela iinkomo’
"Emapoliseni kusezigebengeni ezenza ubomi babantu bakwa wadi 42 eMdantsane bubekrakra ngenxa yokubulawa kwabantu, umculo ongxolayo nokuchamela iminyango yabahlali.  
Eli gama lithi “Emapoliseni” ligama lendawo ethengisa utywala ekutyholwa ukuba umnikazi wayo ulipolisa kwisikhululo samapolisa akwaN.U. 1 eMdantsane.  
Elinye lamaxhoba alendawo uPhumzile Mlotha uthi unyana wakhe wabhubhela kule ndawo, akuzange kubekho mkhondo ngokubhubha kwakhe.  
“Ndafika igazi lomntwana wam ligcwele phezu kwePool Table kodwa ndaxelelwa ukuba akukho mntu ubonileyo ukuba kwenzeka ntoni, akukho mntu wafunayo ukuchaza kuba koyikwa umnikazi wendawo nababulali bomntwana,” uthethe watsho uMlotha. Abahlali bale ndawo bakholelwa ukuba amatyala abawafaka emapoliseni ngale ndawo awahambeli ndawo kuba umnikazi wayo ulipolisa.  
Le ndawo yotywala yaqala ukuthengisa ngonyaka ka1997 kwaye sele bebaninzi abantwana babantu abangamaxhoba ale ndawo. 
Elinye ixhoba laseMapoliseni elingavumanga negama lalo kuba lisoyika ukuhlaselwa ngamahlakani womnikazi wale ndawo uthi ngenene baphila ubomi bentshontsho. “Umculo walo mzi ungxola nide ningavani apha endlini xa nithethayo, abantu abahamba apha benza zonke izinto ezimdaka phambi kwabantwana, bachopha apha phambi kwezindlu zethu bakhulule ibhlukhwe bazincede. Siphila kabuhlungu yile ndawo,” utshilo umhlali lo. 
 Uthi kudala bekhala kwibhodi enikisa iziqinisekiso zokuthengisa utywala, iEastern Cape Liquor Board. “Abantu bakwaLiquor Board basuka beze apha bavuselele iincwadi zokusebenza zaba bantu kuba basela phaya, sihlekwe kuthwa sizizibhanxa,” utshilo umhlali. Le ngxelo ithi omnye umhlali waziyela emapoliseni akwaN.U.1 esiya kumangalela esisimokolo, wanikelwa kumnikazi waseMapoliseni ukuba amhoye waza wahlekwa ngamanye amapolisa. Uceba wala ndawo uSenduka Maphuka akafumanekanga ukuziphendulela kuba naye utyholwa ukuba uyazana nengxaki zale ndawo. 
Othethe egameni leEastern Cape Liquor Board uMgwebi Msiya uthi banamagosa ahlala ehlola ukuthotyelwa kwemiqathango yemvume yokusebenza kwezi ndawo zotywala.  
“Xa abahlali befake isikhalazo siye siqhube uphando, simcele umnikazi wendawo ukuba athobele imiqathango yemvume yakhe yokusebenza, ukuvalwa kwendawo iba linqaba lokugqibela,” uthethe watsho uMsiya. Impepha zokuthengisa utywala zivuselelwa rhoqo ngonyaka ngenyanga yeDwarha, itsho ingxelo.",Kusezigebengeni Emapoliseni
"ABASETYHINI mababhale amabali, izincoko nemibongo ngelizama ukubhodla oko kungaphakathi kubo. 
Rhoqo ngonyaka, ukususela ngoka2005, iPOWA inike amanina ithuba lokubhala ngamava awo oxhatshazo nangendlela abhungce ngayo kulo mkhwa. 
Le ngqokelela yamabali iye ifakwe kuvimba obizwa Breaking the Silence Anthology. 
Kula mabali ala manina kukho athetha ngezivubeko zangaphakathi, udlwengulo, uxhatshazo lwasemakhaya, ukuzintyintya ngotywala, intswelangqesho, ithemba, ukubhodla intlungu engaphakathi nokunye okuninzi. 
“Injongo yale Projekthi yokuBhala yaManina kukunika iqonga lokuzinyanga kuwo kwaye, ngaphezu kwako konke, liqonga elikhuselekileyo lokuthetha phandle ngeendlela ezohlukeneyo zoxhatshazo. Inika amanina ithuba lokucingisisa ngokwenzeke kuwo, kwaye kwangaxeshanye, baguqula ubomi babo, baphembelele indlela yokucinga nokuthatha izigqibo kwabanye abafazi abakwiimeko ezinje ngezi,” kutsho uThandiwe McCloy oyiManejala yezoNxibelelwano kwiPowa. 
“Le Projekthi yokuBhala yaManina ikhuthaza abasetyhini, ngokusebenzisa ukubhala ukuba bazikhulule emakhamandeleni okungathethi, nekuthi oko kuphembelele uxhatshazo lwabo, ” kongeza uMcCloy. 
UMcCloy uthi iBreaking the Silence yinkqubo yephulo le- #EndDomesticSilence. 
Eli phulo lisungulwe ngoka2019 ngabakwaJoko bebambisene nePOWA. 
“Injongo kukukhuthaza abasetyhini ukuba bangathuli mayelana neziganeko zodushe lwasemakhaya, kodwa bathethe, kwaye baxele, baze bafundise, bavundlise abanye ngodushe olo lwasemakhaya,” kutsho uMcCloy. 
AbakwaPOWA nabakwaJoko bamemelela onke amanina oMzantsi Afrika jikelele ukuba afake amabali kuvimba weBreaking the Silence Anthology ka2021 no2022 obizwa Unroped. 
Kulo nyaka, bafuna imibongo, amabali amafutshane nezincoko ezibalisa ngabo, bexela amava okugqitha kwiingxingongo neenkxwaleko. 
“Bafuna amangenelo abona ingomso kwaye aphupha ngekamva elibonwa nguwe. Ukubhala ibali lakho yinto ekrelekrele nebubugorha kodwa ekunzima ukuyenza. Sonke sinoxanduva lokubuhlonipha nokububona ubugorha, kuthi nakwabanye, ” kutsho uMcCloy. 
Abafuna iinkcukacha ezingezinye bangatyelela kwiwebhusayithi yePOWA engu-www.powa.co.za nakwikhasi likaFacebook elingu-POWA, elikaTwitter : @POWA_ZA nakwi-Instagram: @powa_za. 
Umhla wokugqibela wamangenelo ngumhla wama31 kule nyanga yoKwindla 2022. 
Onke amabali ayakuhlonitshwa kwaye akhuseleke.",Abasetyhini basebenzisa usiba ukuze babhodle
"Zishiyeke zingenamakhaya iintsapho ezingaphaya kwekhulu kwilali yaseKhayamnandi eBhofolo emva kokuba imizi yala lali ithe yahlaselwa yinkanyamba ngoMgqibelo emva kwemini.  
UMfundisi uSelby Madwe webandla lamaWisile encokola nephephandaba I’solezwe, udize ukuba ibe ngumbono ombi athe wafikela kuwo ngethuba eyokufaka umthandazo kumaxhoba ashiyeke elala phandle ngokumkelwa yimizi. 
Ingxelo ithi, kuze ilifu elimnyama ngesaquphe emva kwentsimbi yesithathu emini nelifike lagqugqisa lakhukulisa imizi yabantu. 
Ube mnye umntu othe wabalekiselwa esibhedlele kumaxhoba emva kokuba ethe wasikwa lizinki eliwa phezulu endlini. Ukanti kwakule mizi,  eminye yawo isemitsha kraca, isagqityezelwa ukwakhiwa. 
“Xa kukho intlekele enje kuye kunyanzeleke ukuba icawe ibonakale kwintlalo yoluntu inikeze nenkxaso kwaye inike ithemba ngokwasemphefumlweni,” utshilo umfundisi uMadwe. 
Uceba wala mmandla umama uMjo akakhange awuphendule umnxeba wakhe. 
Ngokwengxelo umasipala wala mmandla iRaymond Mhlaba sele ekhawulezile wawanceda amaxhoba ngokuthi awanike indawo yokufihla intloko. Ukanti nonoontlalontle bafikile beyokunika inkxaso kwiintsapho.",Bashiyeke bengenamakhaya ngenxa yenkanyamba
"EKUKHULENI kwakhe uNongayindoda, babemteketisa ngelikanonkwenkwana, bemqhitsa namathole bekwamntlonta nangeentonga. 
Wasisigculelo uNongayindoda kuba akendanga, akanamntwana engenayo nendoda emthembise ngelobola. 
Oku kuqulathwe kumbongo othi uNongayindoda obhalwe nguMthunzikazi A. Mbungwana kwincwadi yakhe yemibongo ethi Unam Wena. 
UMbungwana ngunobalisa kwanomhlohli ongesosigxina kwicandelo lezobuGcisa bokuBhala kwiYunivesithi iRhodes apho wafumana khona isidanga seMasters kwiCreative Writing ngolwimi lwesiXhosa. 
Encokolela I’solezwe lesiXhosa ngalo mbongo, uMbungwana uthe: “Intsusa yalo mbongo kungenxa yokuba kukho abantu abathile ekuhlaleni abaye bajongwe ngendlela ethile ngenxa yendlela amile ngayo umntu, kuthwe uzenza indoda okanye kuthwe akanakudlala nabanye abantwana kuba uza kubafundisa imikhuba.” 
“Mna ndithi uNongayindoda naye ngumntwana womntu. Ndiyikwekwa ngabom xa ndithi akazalwanga eyindoda uyazenzisa, ndibe ndiyazi ukuba uzelwe enjeya. Xa ubhala awubhaleli wena, kungenzeka le nto uyibhalayo kube kanti inentsusa esuka kuwe kodwa xa sele iphuma kuvakalelwe abaninzi,” kutsho uMbungwana. 
UMbungwana uthi ngalo mbongo uzama ukubonisa ukuba kukho abantu abadalwe ngohlobo oluthile. 
“Thina sithanda ukuzenza uMdali, sithi abantwana abangamantombazana kufuneka bahlale ngohlobo oluthile, bahambe nabantu abathile, banxibe ngohlobo oluthile, bathethe ngohlobo oluthile. Balungiselelwa oobani aba bantwana (bangamantombazana)? Kuthwani kwabanye abangamakhwenkwe?” kubuza uMbungwana. 
“Kuyo yonke le nto siyalibala ukuba uNongayindoda naye uneemvakalelo. Kunzima ukuba nguNongayindoda, kuba kuthwa uzenza indoda kodwa awuyondoda. Umntu kufuneka enze le nto arhalela ukuyenza, angacalucalulwa,” utshilo uMbungwana.","UNongayindoda ongenandoda, ongenamntwana"
"UNOBHALA weANC eMpuma Koloni uOscar Mabuyane wenza uloyiko kumalungu eANC eli phondo axhasa uNkosazana Dlamini-Zuma, kangangokuba kugqitywe kwelokuba “makusetyenzwe ngaye kwangethuba”. 
Nangona nje amahlakani kaDlamini-Zuma ephumelele kugqatso lobunkokeli kwiinkomfa ezimbini – eNelson Mandela Bay naseAmathole ngempelaveki – ilizwi ekuphunywa ngalo, ngala mahlakani, kukuba uMabuyane “makaboniswe into emfaneleyo”. 
Kwinkomfa yaseAmathole ebibanjelwe eMpekweni eNgqushwa nebizele lulibaziseko, uKhanyile KC Maneli wonyulwe njengosihlalo ebetha uAce Ncobo kolo gqatso logama uTeris Ntutu efumene iivoti ezithe xhaxhe ezibangele ukuba onyulwe ityeli lesibini njengonobhala ebetha uNdoda Ntlikithi. 
Ezi ziphumo zobonwa njengezo “zibethelela isikhonkwane” kugqatso lukaDlamini-Zuma ofuna ubumongameli kwiANC ekhuphisana noCyril Ramaphosa. UManeli uxhasa uZuma logama uNcobo exhasa uMabuyane obonwa njengalowo uxhasa uRamaphosa. 
Amalungu eANC eAmathole, asondeleyo kwimiba erhangqe ukuququzelelwa kwale nkomfa yale ngingqi, abanga ngelithi ikamva likaMabuyane kwisikhokelo seANC ephondweni “lingafikelela kwimeko emaxongo” nanjengoko iqela looManeli lithi lifuna usihlalo wombutho uPhumulo Masualle akhokele ityeli lesithathu. 
Kodwa ke nangona nje iqela elixhasa uMabuyane lisilele kugqatso kwezi nkomfa zimbini, I’solezwe lihletyelwe ukuba amahlakani kaMabuyane agqibe “kwelokuzivuthulula” emva koko aqhube nokugayela inkxaso le nzalelwane yaseDebera eNgcobo. 
“Ukuphanza kwethu ekuphumeleleni kwinkomfa yaseAmathole akuthethi ukuba silahle izandla. Endaweni yoko siza kuqhuba nokugaya inkxaso kuba sifuna uMabuyane asikhokele ephondweni emva koko sifumane umfutho wokugayela inkxaso uRamaphosa,” kutsho enye yeenkokeli kumasebe eANC eAmathole. 
Ilungu leANC elikwicala elixhasa uDlamini-Zuma lithi “iintolo zomlilo” zengqumbo yamalungu eANC achasene noRamaphosa zizakujoliswa kuMabuyane. 
“Iziphumo [zenkomfa yaseAmathole] aziyiyo le nto ebeyifuna. Inkomfa ilibazisekile ngenxa yakhe. Siza kuye ngqo ngoku [uMabuyane] futhi asizukuhleka. Sigqibe kwelokuba kuxhaswe uMasualle. Inkomfa yephondo ifikile, ngoko ke kufuneka sisebenze ngaye kwangethuba,” kutsho ilungu leANC. 
Ephendula, uMabuyane uthi akayonyani amabango athi ulibazise inkomfa. “Bubuvuvu nobuxoki into yokuba ndilibazise inkomfa yaseAmathole. Mna ke andilayitwa ngethotshi engenamalahle (battery), futhi andiyomali okanye iiswiti, andizukuthandwa ngumntu wonke. Konke endikwenzayo kuphehlwe ngumgaqo-siseko weANC,” kutsho uMabuyane.  
Ethetha nabathunywa bale nkomfa uZuma uthe: “Ndiyavuya ukubona uqhuba kakuhle umbutho apha [eAmathole]. Masifune ezona zizathu ezibangela ukuba wenze kakuhle.” 
UZuma uxelele abathunywa bale nkomfa ukuba yena uza kubeka phantsi iintambo njengomongameli wombutho kweyoMnga. “Kodwa andimki, ndiyabuya futhi kulapho ndiza kufumana ithuba lokuthetha le nto ithandwa ndim. Ndiza kuya kwisebe lam ndiyokusebenzela umbutho,” utshilo uZuma. 
Inkomfa yaseAmathole ibizele lulibaziseko, apho amalungu ebekhala esithi iinkqubo ezingundoqo azilandelwanga. Bambi bathi amalungu aselungelweni lokuvota khange anikwe thuba lokuvota. Ngenxa yoku, inkomfa ebekufanele ukuba iqala ngoLwesihlanu iyokuqala ngokuhlwa ngeCawe. 
Abanye abaphumeleleyo kule nkomfa yaseAmathole ngusekela-sihlalo uSheila Xego obethe uNobotwe Magwaxaza.  
Usekela-nobhala uZibuthe Mnqwazi ubethe uNomhle Sango ze uOnke Mgunculu wabetha uSivile Mabandla kwisikhundla sobunondyebo.",Baceba ‘ukusebenza’ uMabuyane
"Obekade edlalela Amakhosi, uBernard Parker, unethemba lokuphokozela abadlali abasakhulayo kwiqela lakhe elitsha ulwazi olungabanceda. Kwinyanga ephelileyo, uParker uzifumanele ikhaya elitsha kwiTS Galaxy emva kokuziqeqesha uthutyana kwinkampu yeSuperSport United ephantsi kwesandla sikaGavin Hunt. Ukuya kukaParker kwiqela laseMpumalanga kulandele emva kokuba ekhululwe yiKaizer Chiefs ayidlalele iminyaka engaphaya kweshumi. Abaphathi beChiefs bakhetha ukumkhulula ekupheleni kwesizini yeDStv Premiership ka-2021/22 ngoba isivumelwano sakhe sengqeho besiphelelwa ekupheleni kwenyanga yeSilimela. Ngoku uParker, 36, uzimisele ukunceda abanye abadlali abasenendlela ende abaza kuyihamba ebholeni ekhatywayo. 
Amakhosi azama ukuzihlaziya emva kokungaphumeleli iindebe eminyakeni esixhenxe egqithileyo ebengeke abagcine abadlali abadala abafana noParker. Noxa engomnye wabadlali abenza indima ebonakalayo kwimpumelelo eyazuzwa yiChiefs ngethuba uStuart Baxter esaxhuzula imikhala phakathi kuka-2012 ukuya ku-2015. Ebuzwa ngezinto acinga ukuba iTS Galaxy ingazizuza kuye njengomdlali omdala. UParker uthethe wenjenje: “Ndiyidlalile ibhola ekhatywayo kwinqanaba eliphezulu eYurophu. Mna ndidlalile kwiChampions League, iEuropa League nakwitumente yehlabathi njengomdlalo waBafana Bafana. Konke endikufunde kwezo ndawo ndinethemba lokutyala kubadlali abasakhulayo beTS Galaxy,” utshilo uParker. 
“Eminyakeni emithathu okanye emine egqithileyo, uxanduva lwam ibingekokudlala ebaleni kuphela, bendixakathisa abadlali abasakhulayo ngolwazi. Nalapha ndingavuya ukuba ndingayenza lo nto,” utshilo uParker. Iyiqale kakuhle isizini entsha iTS Galaxy ngokungafaniyo nesizini egqithileyo esinde ezembeni kuyo. Emva kweminyaka emihlanu kwisizini eqhubekayo, iTS Galaxy ihleli kwindawo yeihlanu. Njengokuba ingekaphulukani namdlalo kule isizini, inethuba lokunyukela phezulu kwiDStv Premiership ukuba ingaphumelela xa idibana neCape Town City edikidiki emdlalweni oza kube ungempelaveki. Iqela likaEric Tinkler lifuna impumelelo emva kokukhutshwa kwiMTN8 kwiveki ephelileyo.",UBernard Parker ufuna ukunceda abadlali abatsha kwiTS Galaxy
"Inyaniso kukuba akekho umntu ongenangxaki esaphila apha emhlabeni, ndiyiqonda kakuhle ukuba kukhona umntu okhala inyemebzi ngalo mzuzu afunda eli phepha.  
Kungayingxaki ohlangabezana nayo ekhayeni, kungayingxaki odibene nayo emsebenzini, ukanti omnye uthi, tata eyam ingxaki isemtshatweni wam ndiphila impilo yokuzisola ukuba kwakutheni ukuze ndingene kulo mtshato, ndilala ngeenyembezi ndiphinde ndivuke ngazo. 
Ndifuna ukuwazisa namhlanje xa uqala iveki ukuba ayikho ingxaki engadluliyo, xa ubona abantu behleka kumele uqiniseke ukuba nabo bebekhala izolo, kodwa yedlula ingxaki.  
Okunye ekumele sikwazi nokulimaze abantu abaninzi ebomini kukuthi xa usengxakini ubone ngathi nguwe wedwa osengxakini uthi kuba abantu bethule ngeengxaki zabo ugqibe engqondweni yakho ukuba nguwe wedwa okhalayo, kanti ngelinye ixesha ungoyena ungcono kunabanye abantu. 
Lo nto ide yakhokhelela ekutheni abantu bathathe isigqibo sokuzibulala kuba ezibona engenakuncedakala.  
Kodwa namhlanje bamba le nyaniso ithi, nale ikukhalisayo iyedlula, nanjengoko inalo usuku eyafika ngalo ebomini bakho, ngaphandle kwamathandabuzo inalo nosuku ezohamba ngalo, kwaye nanjengoko wawungayazi imini ezofika ngayo kumele ungayazi nemini ezomka ngayo.   
Mamela, asiqiniswa kukwazi usuku ezohamba ngalo, kodwa somelezwa siqiniswe kukwazi ukuba izodlula nayo. 
Kukhona izinto ezimbalwa ekumele uziqonde xa kuthethwa ngeenxaki nezingenza ingedluli okanye ithathe ixesha elide ebomini bakho. 
UKUNGAFUNI KUYAMKELA INYANISO YOBA UNENGXAKI OKANYE USENGXAKINI: Masithi umzekelo ubutshatile waqhawuka umtshato, mhlawumbi nguwe lo ongafunwayo ngumlingane wakho, kodwa uqhubeke ungayamkeli le nyaniso okanye mhlawumbi ngumntu obethembise ngokukutshata wajikela izigqibo zakhe, ngoku awude uyamkele le ngxaki noba le ntlungu yoba lo mntu akasafuninto imdibanisanawe. 
 Mhlwaumbi masiqonde le nto mfundi wephepha Isolezwe lesixhosa.  
Awukwazi kuthenga amayeza okunyanga isifo ongavumiyo ukuba unaso, awukwazi kuthi uya kwagqirha ude ube uyazazi ukuba uyagula, kwaye uyamkele lo nto. 
Ngamanye amazwi nokokuba loluphi uhlobo lwengxaki ojongene nayo ngalo mzuzu iyedlula kodwa ukudlula kwayo kuxhomekeke ekutheni ube uvuma ukuba unayo, lo gama ingekadluli ukuze ukwazi ukwenza into ebekumele uyayenza ukuze uncedakale.  
Uphelelwe ngumsebenzi, yamkele lo nto ukuze ujonge indlela yokufumana omnye umsebenzi, uqhawukelwe ngumtshato, yamkele lo nto ukuze ucingisise kakuhle nukuba usafuna na ukungena emtshatweni kwakhona, lo nto iyakunceda ungangeni kumtshato olandelayo kanti usenenxeba lomtshato wokuqala, kuba kungenzeka uthi xa ufika kulo mtshato uthi ulinyaziwe kanti uthunukiwe ungene ebaleni usalimele. 
ZIBUZE UMBUZO OTHI, LITHINI IGALELO LAKHO UKUZE UBEKULE NGXAKI UKUYO: Uba ufuna ukubona umntu ekungenzeka afe esengxakini akuyo okanye ongekazophuma engxakini ndibonise umntu, othi xa esengxakini akhombe iminwe kwabanye angazibuzi ukuba yena galelo lini analo ukuze akhale ezi nyembezi azikhalayo.  
Kukhona izinto esizenziwe ngabantu, kodwa sabe nathi sinegalelo koko basenze kona, nglinye ixesha abantu bakwenza le nto uzenza yona bancedisane nawe .  
Kwaye naxa uqonda ukuba wenziwe ntoni ngabantu awukwazi kuphuma kuba ubagxeka. Ukugxeka abanye abantu ngobomi bakho nokukhomba iminwe ebantwini abakuphoxileyo soze kukwenze uphume engxakini. 
Yilo nto izibhalo zisinika umzekelo wonyana wolahleko owathi akuba nokuziqonda wathi ndiyakusuka ndiye kubawo ndithi ndonile kuwo amazulu nomhlaba. 
Uba uva kakuhle uphoxwe ngabantu okanye ngabhlobo bakho abebathembile, kodwa xa ezophumelela awumva eba- bandakanya uthi “NDONILE” akathi bandonile uthi, ndonile mna kuba bebengasoze bandikhathaze ukuba bebengalinikwanga ndim ithuba lokundikhathaza.  
Kule nkuthazo yanamhlanje, hlala nawe phantsi uhlolisise ubomi bakho, uyeke uba wenziweni ecaweni, emsebenizni, ekhayeni, okanye bakwenzeni abahlobo bakho, kodwa ujonge uba uzenzeni wena, lo nto ingakunceda idlule le ngxaki okuyo. 
AYIKHO INGXAKI ENGADLULIYO, nokokuba ndithetha nawe ukweyiphi imeko ngalo mzuzu, ungabisanikezela, IMEKO OKUYO AYISISO ISPHELO SOBOMI BAKHO, ixesha lokuhleka liyeza ebomini bakho, kukufutshane apho uyakhona kunalapho usuka khona.",Ayikho ingxaki engadluliyo
"ZONKE iindlela zabathandi bomculo weGospile zisingise eMthatha kwimpelaveki yomhla wesixhenxe kweyoMsintsi 2019, apho kuza kube kubanjwe uMnyhadala wokuqala woMculo weGospile. 
Lo mnyhadala usingathwe yiNduna Event Management kaBetusile Mcinga. 
UMcinga uthi lo mnyhadala uzalwa ziikhonsathi zegospile ebeman’ ukuzenza rhoqo ngenyanga yoMsintsi eMthatha. 
“Besiman’ ukuphehlelela nje amacwecwe, ngoku sikhethe ukuwubiza iMthatha Gospel Music Festival lo msitho kuba sifuna ukuvulela ezinye iimvumi iqonga eziphuma kwisithili sethu. Sifuna zibonise ngetalente yazo kwaye ngaxeshanye sizinika iqonga lokwabelana neemvumi ezaziwayo ukuze zizuze amava kwaye zizithembe,” kutsho uMcinga encokolela I’solezwe lesiXhosa. 
UMcinga uthi lo mnyhadala uza kuqala ngentsimbi yesithandathu ngorhatya ukuya ngeyesithandathu ekuseni uza kudibanisa oosaziwayo kumculo wegospile kwanabo basakhasayo bedumisa kunye eqongeni. 
UGqr. Lusanda Mcinga, uSbu Noah, uThinah Zungu, Veliswa Skeyi, Lusanda Beja, Betusile, Abathandwa Musical Group, Mnqweno, Mawetu, Ozayo, Lungelo Hlongwane, uJumbo nabanye abaninzi – baza kutshintshiselana ngeqonga. 
“Sibambisene noMasipala weSithili iO.R. Tambo kwicala lokuphuhlisa iimvumi ezisakhasayo. Senze iiodishini saze safumana iimvumi ezintlanu eziza kumela oomasipala bazo neziza kukhwela okokuqala kwiqonga loMnyhadala wolu hlobo,” kutsho uMcinga. 
Le mvumi, edume ngentandane yengoma eyaphumelela iSong of the Year kwiCrowns, ethi Zundithwale, ithi kwakulo mnyhadala kuza kubakho amazwi wenkuthazo aphuma kumbhali wencwadi ethi “ I Was Raped and You Were Born” uSicelo Mncube. 
UMcinga uthi uPastor Mohamet weKWL uza kube esabelana noluntu ngelizwi likaThixo, ekwathandazela neengxaki ezijamelene noluntu ezifana nempathombi yamanina, udlwengulo nolwaphulomthetho. 
“Simema wonke umntu azibandakanye nathi ukuze adumise uThixo nathi nanjengoko sikholelwa ukuthi umthandazo unamandla wokuqhawula naliphina ityathanga,” kuvakalisa uMcinga. 
Amatikiti afumaneka eComputicket naseShoprite Checkers ngeR100 ukuze ibe yiR250 iVIP. 
simphiwe.freddie@inl.co.za",Izandi zendumiso zitsho eMthatha
"Inkabi yenkomo 
Tiny Monica Somafu – Ncambele, eMthatha 
Inkabi yegusha 
Zoleka Cynthia Stuurman – Motherwell, eBhayi 
IGrosari ye-R5 000 
Stephen Matyityi -eNxarhuni, eMonti 
Abaphumelele ivawutsha yegrosari ye-R1 500 emnye 
Linda Smayile – eRhini 
Mbuyiselo Sihluku- eMxhelo eDikeni 
Nomantombazana Gcakanani – eKhayelitsha eMonti 
Nomawethu Mkiva- eBhisho 
Nowisile Goyiva – eDutywa 
Nonkoliseko Ganyalaza -eNtlaza eLibode 
Lizo Gesi – eMdantsane 
Nonesi Patricia Hlwele – eDutywa 
Kuchumele Lesini – eMdantsane 
Mandla Mzameni Mhlelwa – Braelyn eMonti 
Abaphumelele imali eyi-R2 000 emnye 
Nomasomi Rebeca Nkana – eMonti 
Cynthia Bulelwa Dunga – KwaZakhele eBhayi 
Zolani Nziweni – KwaZakhele eBhayi 
Nomfanelo Midy Beki – eMdantsane 
Nomakula Mhaya- eMbuzana eXesi 
Zandisile Basopu – Kei Mouth eGreat Kei 
Mzwethemba Sikhota -eMonti 
Phumelelo Watani – KwaZakhele eBhayi 
Bongani Maraqana – eMonti 
Nomathemba Matshoba -eMdantsane",Abaphumelele Intaphane yamabhaso ethu
"Le mbali ngesi siziba isukele kudliwanondlebe esilwenze nomama oyintombi yakwaNomphandana, kwaNomandi emaNtusini eDangwane eSajonisi, nowendele kwaSukude.  
Uwulande ngolu hlobo umnombo wamaNtusi “UNomphandana uzele abantwana abahlanu: uNomandi; uNdabangaye; uXobojiji; uBheja, nentombi uJambase. AmaNtusi anesiziba sawo eLusikisiki eMthambalala eNtafufu.  
Kuthiwa igama lesi siziba nguMbangweni. UMbangweni lo yindoda eyathi yonzakala yaze yabhubhela ngakwesi siziba. Phezu kweso kukho umthi womkhiwane.  
UMbangweni wangcwatyelwa phantsi kwalo mkhiwane. Kwakhiwa amanqwanqwa alo mkhiwane waze wangcwatywa ngawo.  
Elinye ibali ngesi siziba esilifumene komnye umntu lithi : UMbangweni lo waswelekela emlanjeni uMthalala eLusikisiki. Kuthiwa wathi waba ngomnye wabantu ababesilwa amapasi.  
Kuthiwa abeLungu bamenzela iyelenqe baze bambamba bathabatha ixolo lomkhiwane bambophelela emqaleni ngalo, baze elo xolo baliqhinishela elityeni bamphosa kweso siziba.  
Abantu ke balibalisa ngokulibalisa ibali likaMbangweni. Into ecacayo kukuba ukho umntu wakwaNtusi onguMbangweni owatshona esizibeni, kodwa ke kuba iimbali zesiNtu zingabhalwanga le mbali ibaliswa ngokubaliswa, sele yaduka kwaphela leyo icacisayo ngqo into eyehlayo mhla uMbangweni watshona esizibeni.  
Loo mama uthe ngaphambili ooyise babeqhuba izingxengxezo kwesi siziba. Uthi bade ke basweleka ooyise bengazange baye bona belulutsha.  
“Kulo nyaka kufike intombazana yasemaNtusini endaweni ekuthiwa kuseZibungu. Wafika lo mntwana wathi ufuna umzi wakomkhulu wasemaNtusini uthunyiwe kuwo. Komkhulu ufike wabika idabi lokuba uthi xa elele afikelwe ngabantu bomlambo wasemaNtusini bambethe. Bathi makahambe angene umzi nomzi afune ukuba amaNtusi ayaphi na ngoba abantu bomlambo abawaboni. Inkosi ithe yakuva eli bali yathi le nto iza kwenziwa yiyo, ngoba intombi ayizi kukwazi. Inkosi ke ikhuphe ilizwi emoyeni elithi onke amaNtusi mawadibane komkhulu eDangwane komkhulu eGomolo. Aqokelelene ke amaNtusi eliphi neliphi kwayiwa komkhulu apho, yaze ke inkosi yaphalaza olu daba lokubethwa kwentombazana ngabantu bomlambo kude ngelinye ixesha ivuke iqaqanjelwa yingalo sel’ingathi inemivumbo. AmaNtusi akuba elivile ibali agqibe ekuthini kuyiwe emlanjeni kuMbangweni kuyiwe kungxengxezwa. Ngale mini yokungxengxeza amaNtusi ahlanganisana komkhulu eDangwane. Athi esalungisela ukuya eLusikisiki afikelwa yimvula enkulu eyawenza abaleka ukuya ezimotweni ecinga ukuxinga kwezo ndlela zimbi zaseLusikisiki. Kwathi kanti amaNtusi ayona ngokubaleka imvula kuba kwathi intombazana yakulala yafikelwa zizinyanya zamaNtusi zikhalaza zibuza ukuba kutheni na le nto amaNtusi ebaleka xa kufika amathongo eze ngemvula.”  
Nantsi imigqaliselo ethi yenziwe xa kufikwa kwesi siziba : “Phambi kokuba kuyiwe kwesi siziba kufuneka kuqale kuyiwe ngamadoda amathathu kuxelwe umhla ekuza kuyiwa ngawo. Aba bantu baxhela ibhokhwe baze ke ngoku batsho ebafaneni bagawule amahlahla bevula indlela yokusondela kwesi siziba. Inkomo eza kuxhelelwa uMbangweni kufuneka ithathwe ebuhlantini basemaNtusini emgqubeni. Isiziba asixhelelwa inkomo ethengiweyo. Abafazi abayidli inkomo ehlinzwe phezu kwesi siziba. Basala ekhaya begungxe njengabatshakazi, bathwal’ikhetshemiya, baxakathe. Ukuba ithe yakhona into ebafuna emlanjeni kwaMbangweni kufuneka banxibe iilokhwe ezima emaqatheni, baze bawele umlambo bengazifinyezanga ezo lokhwe zirhuqe kanye apha emanzini, bangene bawele. Emlanjeni kuya amadoda neentombi zasemaNtusini nabatshana bakhona. Phaya baza kudla inkomo eza kuxhelwa. Izinto eziphekwayo eziza kusetyenziswa phaya azingcanyulwa, etywaleni akutyiwa nesidudu, akuchwezwa ngxwenga, abuviwa nokuba bumnandi nokuba bubi na utywala. Buqale busiwe phaya esizibeni phambi kokuba buselwe ngabantu. Inyama yenkomo exhelwe phezu kwesi siziba ayiphekwa iyojiwa. Kuthiwa esi siziba ngethuba langaphambili sasizithathela inyama notywala. Phaya kulaa ndawo kuxhelwe kuyo bekushiyeka indoda endala, abanye abantu bebezimela basithele ngemithi. Kuthiwa la manzi athi gwantyi enyuke asondele kobu tywala nenyama. Kuthi gqi isilwanyana esidlongololo esinezinto ezingathi ziintsiba. Le nto ithabatha eyayo inyama ize emva koko ixelele abantu ukuba maboje. Esi siziba sidume ngenkohlakalo. Enye inkosi kuthiwa yakhe yaya yodwa namadoda elali angangomaNtusi kwesi siziba. Bathi besathe qelele bakhawulelwa ngamanzi kukhonkotha nezinja. Babaleka benyuka iqhina baze basinda ngezikaSibi. Kuthiwa abakhwetha abathile bebenebhuma eyakhiwe kufutshane nesa siziba. Bathe besahleli ebhumeni kwakho into ekhwazayo ethi. “Hambani apha!”.  
Abakhwetha abamazanga ukuba ngubani nalo utshoyo. Abahoya baze abahamba. Aba bakhwetha bathe bakubona ezi nkuni bezigawulelwe lo mcimbi wamaNtusi bazicholachola beza kuzibasa. Bathe besachola beva into ethi, “Yekani ezo nkuni zezamaNtusi ayizozenu!”.  
Bathe ukuze bemke phezu kweso siziba babona omnye wabo emathile ehleli ejamile phezu kwesiziba. Bathi ke abantu aba bakhwetha baza konzakala baza basuswa baya kubekwa kwenye indawo. Esi siziba siyabizela. Enye inkosikazi kuthiwa yabetha inyoka ekuthiwa sisiphakula esiluhlaza. Le yenye yeenyoka zesi siziba. Kwavela into engathi ngumLungu yamthi hlasi. Lo mfazi wasindiswa kukulila kosana lwakhe. Bathi abantu bomlambo into esikukhululela yona lolwa sana lwakho lukhalayo. Wakhutshwa emva kweentsuku ezisibhozo.”  
Loo mama ungqinile ukuba amaNtusi sele etshatana ade azalisana nabantwana. Uthe kukho aba babanga ukuba bangooMbangweni baze babekho abathi bangooGavu.  
Uthe lo wabonakalisa ebala, ukungayithandi kwakhe, le nto yolu thanda kumzi wamaNtusi.",Isiziba uMbangweni samaNtusi eLusikisiki
"Batshizana ngegazi abahlali kuBeyele eNgcobo betyhola ikomkhulu lakwaMgudlwa ngokuba ngunobangela womlo, uKhulile Lisa (74) lixhoba lokugqibela.  
Le ngwevu yaxhaxhwa ngezinkempe, ihlatywa nangencula ngenxa yokungaxhasi usibonda omtsha onyanzeliswa likomkhulu lakwaMgudlwa kubahlali bakuBeyele. 
“Andihambisani nesigqibo sokuba usibonda omtsha simxelelwe likomkhulu ukuba izakuba ngubani, andindodwa ke sibaninzi kule nto,” uthethe watsho uLisa.  
Uthi wangenelwa ngabahlaseli ezinzulwini zobusuku engalindelanga bamenzakalisa.  
“Ikomkhulu lisinika umfo ekuthwa nguZinzisa ukuba abe ngusibonda emva kokuba kubhubhe uGcinisizwe, asifuni lo nto, asinakuxelelwa ngabo ukuba masiphathwe ngubani,” uthethe oko uLisa.  
Eli lelinye kumaxhoba angenelwa ngobusuku enyanzelwa ukuba axhase indoda enyanzeliswa likomkhulu. Amaqela amabini alwayo abizwa ngokuba yiMarikana neKomkhulu. 
Ngamadoda alishumi elinesithathu abanjwa avalelwa etyholwa ngokubulala umntu, aze avalelwa ngenyanga yoMqungu kulo nyaka.  
“Aba babanjwa ngenxa yokuchasa le nto iqhubeka apha, azikho kwa ezo zityholo zokuba babulala umntu, lizakumiswa nangoku eli tyala,” utsho uLisa.  
La madoda alishumi elinesithathu ebevele enkundleni ngoLwesithathu wale veki. Abahlali kwelinye icala batyhola amapolisa aseNgcobo ngelithi athengiwe ukuba ahambisane nekomkhulu lakwaMgudlwa.  
“Xa ndisiya kumangala emva kokubethwa kwam ndifuna ukunika inkcaza yam, amapolisa andixelela ukuba aza kusebenzisa inkcaza ibithathwe ngamapolisa, abafuna kwamkela eyam inkcaza,” utsho. 
 Eli xhoba langeniswa esibhedlele saseMonti emva kokuba lalinamanxeba anzulu ngenxa yokuxhaxhwa ngabantu abangaziwayo. 
Ukanti othethela ikomkhulu lakwaMgudlwa eNgcobo, uNkosi Sandile Mgudlwa, walile ukuphefumla ngezi zityholo zabahlali.  
“Andikwazi kuthetha ngezi zityholo kuba lo mcimbi usezinkundleni zamatyala, ngoko ke akukho nto ndizakuyithetha egameni lekomkhulu,” uthethe watsho uMgudlwa. 
 Amanye amaxhoba awafumanekanga ukuthetha nanjengoko eseluvalelweni lwamapolisa aseNgcobo. Ngamakhaya alishumi elinesibini avaliweyo kule lali ngenxa yokoyikisela ukuhlaselwa, itsho ingxelo. 
 Amanye amaxhoba kwabo benzakeleyo abavumi kuthetha kuba besoyikisela impilo zabo, abanye banyanzeleke ukuba bacele uxolo ngenxa yembono zabo. 
siyabulela.mqikela@inl.co.za",Batshizana ngegazi abahlali kuBeyele eNgcobo
"Umsasazi weUnitra Community Radio (UCR), uSikhumbuzo Manqina (48), akasalali buhlayo woyikisela ubom bakhe emva kwesiganeko esehle kwiiveki ezidlulileyo esiphantse semka nobom bakhe ngenxa yebala lakhe elimhlophe [albinism].  
UManqina uthi kuthe ngasuku luthile wakhupha inkosikazi nabantwana bakhe njengatata wekhaya, uthi kwakumnandi kakhulu kusapho lwakhe bengazi ukuba olu suku luza kuphela kabuhlungu.  
Bathi besahamba ngemoto yakhe yamoshakala kwaze kwanyanzeleka ukuba bamise, kodwa ngalo lonke eli lixa bezama ukulungisa imoto kwakukho imoto emi qelele, waze wathi xa evavanya imoto yakhe wabona okokuba aba bantu bebekula moto baphumile baya kusapho lwakhe njengoko wayelushiye ecaleni kwendlela, nalapho afike wava ukuba kukhona ukuxambulisana kodwa engeva eyona nto kuxambuliswana ngayo, kodwa ekuhambeni kwexesha uve enye yala madoda isithi abafuni bona kwaye bengafuni namoto, “asifuni zifowuni zenu! Singafuni namoto! Thina sifuna le nkawu inguSkura!”, uManqina uthi weva enye indoda isitsho. Uthi kulapho waqaphela khona ukuba ubom bakhe busesichengeni.  
Uthi la madoda athe esaphikisana ukuba bambulalele kwindawo leyo ababeme kuyo, kwafika amanye amadoda ekubonakala ukuba ahamba nala, uthi lawo ke amadoda ayengafuni nokuva, ayefuna into ibila ngokukhawuleza.  
Uthi yathi enye yala madoda ahamba ngeenyawo ‘madoda niyalibazisa, masikhawulezise senzeni le nto siyithunyiweyo sohlukane nayo’, uthi zininzi izinto abazithethayo ezamenza ukuba aqinisekise ukuba le yenye yeziganeko zokuzingelwa kwabantu abanebala elimhlophe ngelifuna ukwenza ububi kubo.  
Uthi uManqina waya emapoliseni nalapho wacetyiswa ukuba makayeke ukuhamba ngemoto yakhe ukuze bangamfumani abanqevu, kodwa lo nto ayimncedanga nganto ngokuba uthi akasalali buthongo ngenxa yokoyikisela ubom bakhe kwaye nabantwana bakhe bachaphazelekile yile nto njengoko babekhonjwe ngemipu, uthi ngalo lonke ixesha ephuma ngesango abantwana bakhe bayakhala bamcele ukuba aqaphele.  
UManqina uthi bona bengabantu abanebala elimhlophe baphila ubom bentshontsho, kwaye esi siganeko sivusa amanxeba ebesele ephola wokukhula ebukulwa ngenxa yebala lakhe. 
 Uthi umbuzo wakhe kukuba xa eza kuzingelwa ngale ndlela eyindoda endala inokuba kunjani kubantwana abancinci abahamba isikolo.",Umsasazi usinde ekufeni
"Inqununu yesi sikolo uMalusi Koltana uthi baqaphele kusasa ngoLwesithathu ukuba ifriji ebigcine inyama yenkomo iqhekeziwe. “Le yinyama yenkomo ebesiyiphiwe ngomnye wabo babesakufunda apha eMzomhle. Besingekayisebenzisi, ibisaphelele. Bayithathe yonke bashiya amanqina kuphela,” utshilo uKoltana. 
  
Iingxelo zithi bakhona abarhanelwa abathathu abebekhe bancwinwa ngenxa yoku, kodwa baphinda bakhululwa kuba kungekho bungqina. Isithethi samapolisa uKapteni Nkosikho Mzuku uthi amapolisa aqhuba nophando. 
  
UKoltana uthi imibhiyozo yoMzomhle izakuqhuba, ibiwe inyama ingabiwanga. “Siva kakubi inyama ibiwe, kodwa siyaqhuba nombhiyozo,” utshilo. 
  
Owona mbhiyozo mkhulu ngulowo uzakubanjelwa kwiholo yoluntu yaseMonti ngokuhlwa ngoLwesihlanu, apho abo babesakuba ngabafundi baseMzomhle bazakuthi babeyinxalenye. Kubo singabalula uMphathiswa uNosiviwe Mapisa-Nqakula kwanomsasazi uZolani Bongco.",‘Umbhiyozo uyaqhuba nokuba bayibile inyama’
"UWEZA Matomane, owaziwa ngelizwi lakhe elithi ndiphulaphule kwiintengiso eziliqela kumabonakude, ufuna ukubhalisa igama lakhe kwezosasazo nanjengoko engenele kugqogqo lomsasazi omtsha we-Expresso. 
Olu gqogqo, olwaziwa njengePresenter Search on 3, lukhangela abasasazi ababini abaza kungena kule nkqubo yebhrakfesi yeSABC 3, nekulindeleke ophumeleleyo abhengezwe ngomhla we30 kweyeDwarha 2019. 
UWeza ngomnye ongeneleyo ngokufaka ividiyo emfutshane kwikhasi le-Instagram esebenzisa igama elithi #PresenterSearchOn3. 
Ngokwemigqaliselo, ongenelayo kufuneka achaze kule vidiyo ukuba yintoni emenza ohluke kwabanye, kwaye atsho okutsha anokuza nako kwiExpresso. 
UWeza, inzalelwane yaseMbulu Hill eTsomo, ubalisele I’solezwe lesiXhosa ngohambo lwakhe kwiintengiso zikamabonakude, ukubanguSotheko (MC) kwimicimbi emikhulu, ukuza kufikelela kumnqweno wokusasaza. 
Uthi eselula wayenqwenela ukuvakala kumabonakude nonomathotholo, nangona wayengazi ukuba le ntlobo yomsebenzi ibizwa ntoni. 
UWeza, 27, uthi wayefuna ukufana nabantu awayeva amazwi abo koonomathotholo nomabonakude, uthi wayebalinganisa ngamaxa onke. 
“Ndaye ndaqala njengoMC kwiikhasino, ze emva kokunconywa kwelizwi lam amatyeli aliqela, ndaqalisa ukufuna ukuba lilizwi elivakalayo.” 
Uthi kwakungelula esaqala kuba wayengakuqeqeshelwanga oku, kodwa ekuhambeni kwexesha waba ngcono, wazibhaqela izithuba kweli candelo, esithi kwamchana ukungafumani qeqesho zisuka. 
“Ukuba ndandifumene uqeqesho lwesi sakhono kwakuqala ngendandenze imali eninzi, ngoko imisebenzi eliqela yandidlula kuba ndandingenalo uqeqesho,” kutsho uWeza. 
Uhambisa athi kuyanceda ukubanearhente ophantsi kwayo kuba oko kukwenza ufumane izithuba zemisebenzi lula. 
“Kuyamnceda umntu ongafuni kuphoxeka ngokuba uye ave ngemisebenzi ayifumeneyo kuphela,” kubalisa uWeza. 
Ukwacebisa ngelithi umntu angadlala ngelizwi ( voice-over artist) kwaye abe nabathengi belizwi lakhe (clients) kwihlabathi lonke ezihlelele ekhaya. 
“Akudingi mali ininzi ukuze ube nestudiyo sexabiso okanye ube kwindawo enye nalowo uthenga ilizwi lakho xa nishicilela,” kutsho uWeza. 
Uthi ubuchwepheshe bale mihla bamvumela enzele izikhululo zikanomathotholo eziseRhawutini ushicilelo ngethuba yena eseMbulu Hill eTsomo, eMpuma Koloni. 
“Kwakungekho studiyo elalini – ndandinestudiyo sam esiphathwayo kwaye ndishicilela ilizwi lam emotweni. 
Kwakunyanzeleka ndiqhube imoto ndiye edolophini eTsomo ukuze ndifumane uthungelwano oluhle lwenetwork, ndakugqiba ndibathumelele nge-email kwakunye ne-invoice yam,” kubalisa uWeza efile yintsini. 
Uthi namhlanje ulilizwi leendawo eziliqela ezifana neSAFM, OK Furniture, neShoprite – ekwenza oko ekwistudiyo sakhe esisekhaya ukuzenzela izinto lula. 
“Ndikhe ndalilizwi leCartoon Network yaseRhawutini ngelixa umthengi yena wayeseParis, eFrance. Ngoko ke ubuchwepheshe buzenze lula izinto. Ungaqala uzenzele naphina apho ukhoyo. Qala ufumane uqeqesho, okwesibini ushicilele iidemo, okwesithathu thumela iidemo zakho kumasebe eenkampani ezohlukeneyo,” kucebisa uWeza. 
Uthi ukwaqeqesha abantu kulo lonke eli limiweyo, ngoko abantu bangamkhangela kumakhasi onxibelelwano. 
Ilizwi lakhe ungaliva kwiintengiso eziliqela esingabalula kuzo iDial Direct, Mzansi Magic, SAFM, SABC1, SAA, Supersport, Mercedis Benz, Vodacom, Tsogo Sun, Samsung neenkampani ezininzi. 
Kolu khuphiswano lwe-Expresso, uWeza uthi uqamele ngethemba nokukholelwa kwitalente yakhe. Abafuna ukuncokola naye nokubona iividiyo zomsebenzi wakhe, bangamfumana kumakhasi onxibelelwano ku-@wezathatguy.",UWeza uqaqambisa iTsomo kumabonakude!
"Yinkondekazi enamashumi asibhozo anesithandathu (86) ubudala yaseQombolo kuCentane ethe yadlwengulwa ngumfana oneshumi elinesibhozo leminyaka (18) kubusuku bangoLwesihanu. Le nkondekazi ibihleli yodwa ngethuba kusenzeka oku kwikhaya layo phambi kwentsimbi yesithandathu ekuseni. 
Ingxelo yesithethi samapolisa aseGcuwa uKapteni Jackson Manatha ithi, bekungekacaci ncam ukuba umrhanelwa ebesukaphi ngeloxesha. UManatha udize ukuba ixhoba liye lamazi umrhanelwa njengoko behlala bonke elalini. Lo mrhanelwa ubanjwe ngoMgqibelo kusasa kwikhaya lakhe, kwaye kulindeleke ukuba avele kwinkundla zamatyala kuCentane kwaye nalapho ajongene nezityholo zokudlwengula. 
Inkumanda yamapolisa aseGcuwa uBrigadier Stanley Sibhidla ukukhalimele ukudlwengulwa kwenkondekazi esithi ingaloyo yomthetho izakudlala indima yayo.",Ujongene nezityholo zokudlwengula ixhegwazana umfana ona 18
"Intokazi yelali yakuSabalele kwidolophi yakuCofimvaba, * -Unathi Ntutela, ithi ayiyondlwan’iyanetha ukubaleka kumdyarho owaziwa jikelele kwihlabathi iComrades marathon.  
UNtutela ubaleke iComrades okokuqala ebomini bakhe kwimpelaveki ephelileyo, kodwa uthi indlela ebekunzima ngayo ude wakhala iinyembezi oku komntwana. Ngenxa yenkuthazo yomqeqeshi wakhe nokunyamezela ude wayofika entanjeni zingekapheli iiyure ezilishumi elinambini ezisikelwa iimbaleki kulo mgama ungamashumi alithoba nesibhozo. “Yoh! Bekungelulanga tu; ayiyonto onovele uvuke uyenze le yeComrades, kufuneka uzilungiselele. Kodwa ke okubalulekleyo kukuba ulungise ingqondo yakho.  
Kumnandi kona ukubaleka kwiComrades ngoba nibaleka ningamaqela amaninzi kodwa [yoh] kwakunzima.  
Ngumqeqeshi wam owandincedayo ukuze ndiwugqibe umdyarho. 
 Kuninzi kodwa endikufundileyo. Ndingumntu onenkani, kodwa phaya ingqondo yakho yeyona kufuneka ime kakuhle ngoba mde la mgama. Abantu abatsha ndithi kubo mabazithembe, akukho nto bangenoyenza xa befuna,” utshilo uNtutela. Ngoku le nzwakazi inamashumi amathathu anesithandathu ithi ilungiselela iComrades yonyaka ozayo kwaye isifunde isifundo.",UNtutela ubalisa ngeComrades Marathon
"Abafana Bes’thende bayinikele umva iDr Molemela Stadium bethokombisile emva kokuhlazwa ngemvula yamagowuli amahlanu eqandeni yiBloemfontein Celtic emdlalweni we-Absa Premiership obumhle ngeyona ndlela emalanga namhlanje. Isiwelele (Celtic) siye emdlalweni wanamhlanje sinomsindo emva kokubethwa yi-Orlando Pirates ngo’3-1 kwiveki ephelileyo. Umtshutshisi omkhulu, uNdumiso Mabena, ubhakuzelise umnatha kungekapheli nomzuzu omnye kuqale isiqingatha sokuqala emva kokuba abadlali beGolden Arrows bengakwazanga ukuthatha ibhola kuye. UMenzi Masuku ufake igowuli lesibini emzuzwini weshumi elinesithathu umdlalo uqalile. Ngelo xesha, kuvele kwacaca nje okokuba iCeltic ifuna amanqaku amathathu noxa bekubonakala okokuba iArrows izimisele ukulwa. 
Kuthe kwakubonakala ukuba iCeltic ize ngamandla, uSteve Komphela ukhuphe uSiyabonga Dube, endaweni yakhe ufake uKnox Mutiza – enethemba lokuguquka kwezinto. UJackson Mabokgwabe, obefudula edlalela i-Orlando Pirates, wenze umsebenzi omhle kakhulu ezipalini. UHarris Tchilimbou ufake elinye igowuli emva kokudlalelwa nguMabena ibhola entle. UMzwanele Mahashe no-Andile Fikizolo ngabanye babadlali abafake amagowuli angcwabe iGolden Arrows. Emva kokuphumelela namhlanje, iCeltic inyukele kwindawo yesihlanu kwiPSL. UKomphela uyivumile induku emva komdlalo watsho esithi iqela lakhe libethwe liqela elidlale kakuhle kakhulu. 
   
BloemfonteinCeltic: Mabokgwane, Mashikinya, Potsane, Tani, Baloyi, Mahashe, Mabena, Pfumbidzai, Lingwati, Masuku, Tchilimbou. 
Amalalela: Chaine, Fikizolo, De Jongh, Khasipe, Luthuli, Maema, Maloisane. 
Golden Arrows: Sibanda, Dube, Bilankulu, Mathiane, Lunga,  Shitolo, Venter, Mtshali, Makhubela, Sabelo, Gumede. 
Amalalela: Mbaeava, Dube, Phiri, Nkombelo, Lamola, Mutizwa, Matloga.",Abafana Bes’thende baphume ebaleni bethokombisile emva kokuhlazwa yiBloemfontein Celtic
"Nangona inkokeli yeANC uJacob Zuma engeyongelosi, sisibaxo eyokuba iingxaki zalo mbutho zikhonjwe kuye yedwa. Enye yeengxaki zeANC engaselwa so yimanyano yalo mbutho kwakunye nowamakomanisi kweli, iSACP. Umzekelo kumasipala ombaxa iBuffalo City, iingxaki zeANC kwibhunga zibangelwe yiyantlukwano yamalungu ombutho weSACP.  
Owayesakuba nguSodolophu eBCMM uZukiswa Ncitha, nomanejala walomasipala onqunyanyisiweyo uAndile Fani bakwiinkampu ezingaboni ngasonye kumbutho wamakomanisi. Injongo yamakomanisi kukulithabathela kuwo ulawulo lweANC. Lo mbutho ubuthule kukho ingxwabangxwaba phakathi kwamalungu eANC. Iinkokeli zeSACP kweli phondo ziqale ukuba nezikhalazo emva kokuba amalungu alombutho ebezinqwenela ukuba abe kuluhlu labagqatswa booceba engathi azakushiywa enyanyeni.   
Iyantlukwano yamakomanisi ayiphelelanga nje kwiingxaki zaseBuffalo City, ichaphazela iinkokeli zamakomanisi jikelele. UGwede Mantashe ukhokele elinye iqela elingaboni ngasonye neqela elikhokelwe nguBlade Nzimande. Ukususela oko lombutho wathi wamila iingcambu eluntwini, wavele wohluka kumbutho wamakomanisi afana nooJoe Slovo, kwakunye noChris Hani. 
Amakomanisi angoku agaqele izikhundla zase burhulumenteni. UNzimande okwa ngusihlalo weSACP uphila ubom obuxabisa izigidi zeeranti, emva koko abe nesiphindi sokuxelela ilizwe ukuba ngeke likwazi ukuhlawulela imfundo yasimahla. Ikwa ngulo Zuma sihleli simgxeka oweza nesisombululo sexeshana ngethuba abafundi beqhankqalazela imfundo yasimahla, bengafuni nokuba kubhalwe iimviwo. 
Oyena mntu bekufanele ukuba uyaphendula ngoqulukubhode oqhubeka kwiANC nguMantashe. Kutheni ndisitsho? 
UMantashe ufana nengqonyela yenkampani, ujongene nokwenzeka mihla yonke embuthweni. 
Nguye onoxanduva lokuphunyenza kwezindululo zeANC. 
Nguye ofumana izikhalazo zmalungu ombutho, ukusuka kumasebe alo mbutho. 
Nguye oqinisekisa ukuhlala kweentlanganiso zombutho, asayine iziphumo. 
Ikwa nguye onoxanduva lokuphunyezwa kweengxelo neziphakamiso. 
UZuma njengo mongameli nesekela lakhe bakwajongene nolawulo lwelizwe, kwaye akasebenzi yedwa. Eyakhe indima kukuqinisekisa ukuba usosiba uyawenza na umsebenzi onyulelwe wona. UZuma zange wanikwa thuba ngabeendaba kweli. Kudala egxekwa ukususela ngexesha wayengusekela mongameli, etyatyekwa izityholo zobuqhophololo kwintengo yezixhobo. Ukususela ngoko, iindaba zasuka zaba ngenani labafazi anabo, yadlula apho yangento eyenziwa ngabantwana bakhe, neyokuba ngoobani atshomene nabo. Le ndoda anditsho ukuba iqhuba kakuhle xodwa akangomntu ojongene noxanduva leANC imihla yonke, nguMantashe owohlulwe lelo xanduva. 
UThabo Mandila lilungu leANC kwingingqi iWB Rubusana, olu luluvo lwakhe.","UZuma akayongelosi, kodwa iANC luxanduva lika Mantashe"
"Ngentsimbi yesixhenxe ngorhatya langoMgqibelo, amaqela amabini aphambili kwibhola yelizwe loMzantsi Afrika, iSuperSport United neCape Town City, aza kulwela indebe yeMTN 8 kumdlalo ekulindeleke utsale umdla wabantu abaninzi ozakube useMoses Mabhida Stadium. Iqela eliphumeleleyo liza kugoduka nendebe ekhatshwa zizigidi ezisibhozo zerandi (R8-million). Umdlalo weSuperSport neCity uza kubanzima macala omabini ngoba iCity iya emdlalweni ifuna iziphumo ezingcono kunonyaka ophelileyo emva kokubethwa yiSuperSport United eziintshatsheli eziselayo. Igqala lebhola ekhatywayo elalidlalela Amatsatsantsa a Pitori, uThabo September, lincokole neli phephandaba eMdantsane kutshanje – apho lithe ladiza khona elona qela licinga ukuba linethuba elihle lokuphakamisa indebe. 
 
“Indebe ndiyinika iSuperSport United ngaphandle kwamathandabuzo. Khumbula iSuperSport yakhe yabethwa yiCape Town City kwilinge layo lokuphumelela indebe yokuqala. Kwisizini egqithileyo aphinde adibana la maqela kumdlalo wokugqibela weMTN 8. Kuba iSuperSport ibethiwe yiCity kule sizini – lo nto yenza baye emdlalweni bengadeleli kwaphela. Kunokwenzeka iCity iye kwiSuperSport inayo la nto eyinika ithemba kuba seyike yaphumelela. Ukuba kunjalo, ingayinceda lo nto iSuperSport. Ndithi indebe iya kwiSuperSport ngenxa yamava enawo kwimidlalo enje ngale. Idlale into ephaya kwishumi lemidlalo yamagqibela kankqoyi kwiminyaka elishumi. Bakhona abadlali abanamava futhi akukho mfuneko yokuguqula indlela elidlala ngayo iqela” 
 
Olu luvavanyo lokuqala lukaKaitano Tembo ukusukela mhla wanikwa uxanduva lokuba ngumqeqeshi oyintloko weSuperSport United. UTembo wathatha iintambo njengomqeqeshi obambeleyo emva kokulahla kuka-Eric Tinkler kwisizini egqithileyo. USeptember uxelele I’solezwe lesiXhosa okokuba uTembo usifanele isikhundla akuso ngoku ngoba uyazi ncakasana indlela esebenza ngayo iSuperSport United emva kokuyisebenzela iminyaka emininzi. UThabo September noPatrick Mayo bebeyinxalenye yephulo likaMTN obeyophisa ngempahla yebhola eNobhotwe Primary School, eMdantsane, kwiveki ephelileyo.",UThabo September ukhetha iqela eliza kuthatha iMTN 8
"KwiCawa yomhla wesibhozo ilali yakuManzana eNgcobo ibisingathe uMongameli uCyril Ramaphosa, beyokungcwaba kwakhona owayesakuba nguMongameli weANC uGqr. Alfred Bathini Xuma owabhubhela ze wangcwatyelwa eRhawutini ngonyaka ka1962. 
Ubani angangqina kumazwi osapho lakwaXuma okuba kubekhona ukulityalwa ngale nkokheli. Yiminyaka iliqela usapho lakwaXuma lucela ukuba amathambo ale nkokheli agrunjwe eRhawutini ayokungcwatywa kwakhona kuManzana apho inkaba yakhe ileli khona. 
UXuma yinkokheli egqibeleleyo ngokunokwayo eyakhokela iANC njengoMongameli iminyaka elithoba ukusukela ngo1940. 
Imbali iyachaza ukuba ungumdaka wokuqala wokuba ngugqirha wonyango kweli loMzantsi Afrika emva koqeqesho awalufumana phesheya kolwandle. Akuphelelanga apho, uXuma ufunde ezilalini, esalusa, elima futhi ezingela njengabanye. 
Kodwa ngaphakathi kuye sibona ukuba kwakukho umzabalazo wokuba umnt’ omnyama angazenzela impumelelo xa ezimisele. Waqeqeshelwa ubutitshala kwisikolo sembali saseNgcobo, iClarkebury ze waqalisa ukusebenza njengomfundisintsapho eneminyaka elishumi elinesibhozo. 
Kuninzi ke okungaqatshelwa ngokugrunjwa kwamathambo wakhe eRhawutini. Usapho laxelela I’solezwe lesiXhosa ngonyaka ka2018 ukuba luhlutshwa ngamaphupha kaGqr. AB Xuma othi ufuna amathambo wakhe aziswe kowabo kuManzana. 
Ngaphandle kwamathandabuzo, ukubuyiswa kwamathambo wakhe akuzuzisa nje kuphela impilo yasemphefumlweni kwabo baphilayo bakwaXuma, koko kuza kwenza naye aphumle ngoxolo ephakathi kosapho lwakhe apho wazalelwa khona. 
UGqr. AB Xuma usifundise ukuba imfundo sisixhobo sokutshintsha ilizwe kuba emva kokuqeqeshelwa ubugqirha, ubuyele eMzantsi Afrika ezokujongana nemingeni echaphazela ukunqongophala kweenkonzo zempilo ezisemgangathweni kwabantsundu. 
Ngokwemithombo, kuyavakala ukuba kwaphaya eClarkebury, ekuqaleni kweminyaka yoo1900, wayekhe wakhokela uqhankqalazo olwaluchasene nemfundo ecekeceke ejoliswe kwabantsundu. 
Into ethetha ukuba lo kaXuma umzabalazo uwuqale kwindawo yokuhlala. Kuhle ukubona ephumle ngoxolo lwenene kwindawo aqale ukuzigqamisa kuyo ngokwesikhokelo.",Asinakuthula tu ngoGqr. AB Xuma
"Igowuli ekuphela kwalo emdlalweni nelifakwe nguMusa Nyatama kwisiqingatha sesibini somdlalo lincede AmaBhaka-bhaka namhlanje ngethuba ebetha iBloemfontein Celtic ngo’1-0 kumdlalo we-Absa Premier Soccer League ngenjikalanga yanamhlanje eDr Molemela Stadium. Le mpumelelo iyithathe i-Orlando Pirates yayibeka kwindawo yesibini kwiPSL emva kokungaphumeleli ixesha elide kwimidlalo yePSL edlulileyo. Nangona kuyiwe kwixesha lokuphumla kungekho nto ebhodini – kodwa iPirates ebiwulawula umdlalo futhi ikhona nemingqandandana yamathuba. Isiwelele, ebibabekile abanye abadlali bayo ngenxa yomdlalo weTelkom Knockout weveki ezayo, ikwazi ukuthintela abadlali abayingozi beBucs abafana noThabo Qalinge, uThamsanqa Gabuza obengabonakali emdlalweni noThabo Matlaba obephithizela kulo lonke ibala. 
Isantya somdlalo siye senyuka kwisiqingatha sesibini somdlalo – ngelo xesha iCeltic ibikhuthazwe yindlela esibambe ngayo isiqingatha sokuqala. UNyatama, obefudula edlalela iCeltic kwisizini egqithileyo, ungcangcazelise umnatha kumzuzu wamashumi amathandathu anesibini. Elo ibiligowuli lakhe lokuqala kule sizini ukusukela oko edlalela eli qela laseSoweto. Umqeqeshi wePirates, uMilutin ‘Micho’ Sredojevic, uthe akubona ukuba umdlalo angawuthatha, ufake u-Issa Sarr endaweni kaMpho Makola. Ayifumenanga nelo bika iCeltic ekupheleni komdlalo – ngalo ndlela, yaba iPirates ifak’engxoweni amanqaku amathathu namhlanje. Yona iBaroka FC isahleli phezulu emva kokudlala ntanganye ngo’2-2 nePlatimun Stars ephise ngomdlalo ixesha seliphelile. 
Bloemfontein Celtic: Tignyemb, Mahlasela, Rikhotso, Ndengane, Lubisi, Mashikinya, Letsoalo, Baloyi, Hotto, Mabena , Phalane. 
Orlando Pirates: Mabokgwane, Chabalala, Shitolo, Nyauza, Matlaba, Sangweni, Nyatama, Qalinge, Memela, Makola, Gabuza.",AmaBhaka-bhaka anyukele phezulu kwiPSL
"Bayaphandwa ngooKhetshe abo bathe gqolo ukuzenza uMphathiswa wamaPolisa uBheki Cele kumnatha wonxibelelwano. 
 Oku kuza emva kokuba iOfisi kaCele ithe yakhupha isilumkiso kubo bonke abo baqhubekeka nokuzenza yena bevula iiakhawunti zikaTwitter kwakunye noFacebook ngegama lakhe, de basebenzise nobuso bakhe nto leyo uninzi lukholelwa ukuba nguye. 
 Kwimbalelwano ekhutshelwe oonondaba kule veki malunga noku, ithi uCele kuTwitter ude wanabalandeli abangaphaya ko60 000 abacinga ukuba bathetha noCele uqobo.  
Obambele njengesithethi sikaCele, uBrigadier Mothapelo Peters, uthi okona kwenza inkxalabo nangakumbi kukuba abantu bakhupha ulwazi olufihlakeleyo bebika ulwaphulomthetho, urhwaphilizo kwakunye nobuqhophololo becinga bathetha ngqo noCele kanti olo lwazi lufikela emntwini ongenguye nonokukhohlakala asebenzise olo lwazi.  
Sithetha nje zingaphaya kwekhulu elinamashumi amathandandathu,160, iiakhawunti zomgunyathi ezingegama likaCele kuTwitter noFacebook nezinobuso bakhe kwakunye neminye imifanekiso yakhe yeminyaka elishumi eyadlulayo.  
Abaphandi booKhetshe baphezu kophando lwezi akhawunti zaba bantu bazenza uMphathiswa kunxibelelwano lomnatha.  
UPeter uthi kwiminyaka emibini edlulileyo iOfisi kaCele yayisikhuphile isilumkiso malunga nezi akhawunti nangona kubonakala nje ukuba zisaqhuba.  
“UMphathiswa akana-akhawunti, akanayo nditsho eyabucala, nditsho naleyo yoluntu,” utshilo uPeters.  
Uphando luyaqhutywa nekulindeleke ukuba badibane nengalo yomthetho abo bazenza uCele.",Bayaphandwa abazenza uBheki Cele kuTwitter
"Iqela lebhola ekhatywayo, i-Orlando Pirates, lithi imeko kaPaseka Mako izinzile esibhedlele. UMako, 28, ubalekiselwe esibhedlele saseGoli izolo ngokukhulu ukukhawuleza emva kokonzakala emdlalweni obuphakathi kwePirates neBaroka FC. Wonzakele emva kokungqutywa kabuhlungu ngugxa wakhe, uRichard Ofori, ophume emhlabeni wakhe wayokuchitha ibhola ebiphezulu isiza ezipalini zakhe. Njengokuba kuvele ingozi sele ixesha lomdlalo selibuphela, usompempe uye wawuphelisa umdlalo emva kokuthathwa kukaMako amaqela ebambene ngeqanda macala. 
“Ugqirha uthe akukho monakalo owenzekileyo entloko okanye ukuphazamiseka kwengqondo kuMako. Kodwa kukho ukonzakala akufumeneyo ebusweni nasempumlweni yakhe. Uza kuhlala egumbini lezigulane esibhedlele – apho aphantsi kweliso elibukhali loogqirha,” utshilo ingxelo ekhutshwe yiPirates ekuseni namhlanje. Emva kokuwa kwakhe, kubekho uloyiko kakhulu ebantwini. Into eyenze kwakubi ngakumbi ebadlalini ibe kukucotha kwenqwelo yezigulana ebingenamqhubi ngethuba lesehlo ebaleni. 
Umqeqeshi wePirates, uFadlu Davids, ukugxekile ukuhamba kancinci kwamagosa ezempilo emva komdlalo izolo ebusuku. “Bekungekho mntu emotweni yezigulane ngethuba kusonzakala uMako ebaleni. Andazi nokuba ebeyokubukela ibhola na. Kufuneka uhlale ilindele nantoni xa uligosa lempilo. Ndibaqhwabela izandla oogqirha bethu abakhawuleze bamnceda umdlali,” utshilo uDavids othe umdlali umdlali uhanjiswe ngemoto yezigulane sele ephaphamile. 
Iziphumo zomdlalo ayizolo zicuthe amathuba wePirates okufumana indawo yesibini ekuliwa ngayo ngamaqela amathathu. Kanti yona iBaroka ilamkele inqaku elinye nangona isasokola emsileni weDStv Premiership. Ngoku Ezimnyama zilungiselela ukudibana neSimba emdlalweni weCAF Confederation Cup ngaphandle kukaMako. Kufuneka iyiphumelele yonke imidlalo yayo iBaroka ukuze isinde ezembeni – kodwa nalapho kwakuxhomekeka ukuba aqhuba njani amanye amaqela asentla kwayo.",Imeko kaPaseka Mako izinzile – kodwa uphantsi kweliso loogqirha esibhelele!
"Zizinxada-nxada abaphathiswa borhulumente wephondo leMpuma Koloni bejikeleza kwizikolo, kwizithili zoomasipala ngeliqwalasela ixesha lokuvulwa kwezikolo kulo nyaka.  
 
UMphathiswa uMlibo Qhoboshiyane utyelele ingingqi yaseSarah Baartman logama uHelen Sauls-August ejikeleza kwingingqi yaseNelson Mandela Bay. 
 
Oku kuyinxalenye yenkqubo iBack to School eqhutywa ngurhulumente kazwelonke ngeenjongo zokubuyisela amehlo amagosa karhulumente kumsebenzi wawo. 
UQhoboshiyane uhambele isikolo samabanga aphakamileyo iMcLachan eJourbetina kumgama weekhilomitha ezingamakhulu amabini ukusuka kwidolophu yaseBhayi. 
 
Othethe egameni leSebe loPhuhliso lwamaPhandle nezoLimo kweli phondo, uSilusapho Nyanda, uthi uQhoboshiyane ukhuthaza abafundi kwesi sikolo ukuba basebenzele iziphumo ezingcono.  
 
“Ukhuthaze abafundi ukuba basebenzele ukuphumelela izifundo zabo ukuze babeziinzululwazi kwezolimo kwixesha elizayo,” ucacise watsho uNyanda. 
  
UMphathiswa uHelen Sauls-August upheleke amalungu ekomiti ejongene nezemfundo kwipalamente yeMpuma Koloni kutyelelo lawo eNelson Mandela Bay.  
 
Othethe egameni lela sebe uLwandile Sicwetsha uthethe ngolu tyelelo wenjenje.  
 
“Eli liphulo likazwelonke elijoliswe ukukhuthaza nokuvuselela umdla wabafundi logama kukwaxhaswa nabazali kwiingxaki zabo zokukhangelela abafundi izikolo,” utshilo uSicwetsha. Urhulumente weMpuma Koloni usoloko edlala indima ephambili kweli phulo minyaka le nanjengoko eli phondo lirhuqa emva kwiziphumo zebanga leshumi.  
 
Ngale nyanga, kunyaka ophelileyo, amalungu ekomiti ejongene nemfundo eBhisho ayethe bhazalala kumasipala wesithili saseChris Hani egxile ngokumandla kumasipala waseMalahleni. 
 
“Namhlanje baya eJubilee Park Primary eTinarha, ngentsimbi yesixhenxe ngomso bazakube beseMolly Blackburn kwaseTinarha ngelizama ukusabela ukuncedisa kwinkqubo yokungena kwabafundi esikolweni,” ucacise watsho uSicwetsha.",Abaphathiswa basezikolweni
"Emva kweziganeko eziliqela zokuphangwa kwamaziko empilo kwingingqi iArea East, ilungu lekomiti kasodolophu elinoxanduva lokuhambisa iinkonzo kula ngingqi uAnda Ntsodo, utyelele elinye lala maziko eKhayelitsha.",Utyelelo kumaziko eMpilo aphangwayo!
"Kule nyanga, abakhenkethi abaphuma nkalwana zonke zobomi, baye bathi bhazalala kwiikona neentili zeli loMzantsi Afrika ngelibuka indalo kananjalo bekwafunda nangeendawo eziyimbali kwilizwe lethu. 
Nalapha kwiphondo leMpuma Koloni – sikwazingca ngeendawo ngeendawo ezintle nezikwane mbali eteke-teke.Ilokishi yaseGinsberg ekwidolophana yaseQonce, yenye yeendawo ezihlonitshwayo xa kuthethwa ngezokhenketho, amagugu namafa. Kaloku le lokishi likhaya legqala elalikhuthaza ukuzingca ngebala elimnyama (Black Consciousness) uStephen ”Steve” Bantu Biko. 
Igama likaBiko, lelinye lamagama asahlonitshwa kunanamhla oku luninzi lwabantu, ingakumbi abantu baseGinsberg. 
USteve Biko, wayengomnye wabantu abatsha ababe ngamatsha-ntliziyo ayenyuvulela ingcinezelo ngeminyaka yoo-1960 / 70.Kanye kule nyanga, ngonyaka ka1977, elitshantliziyo laba ngumzekelo wenkohlakalo yalo maxesha ngethuba lisiba lidini, lingcungcuthekiswa ngamapolisa okhuseleko, laze latshabela kwintolongo yasePitoli liminyaka ingama-30 kuphela lizelwe. 
Iziko iSteve Biko Centre, nelimi kwisitalato iZotshie kwilokishi yaseGinsberg, kulapho udibana nembali kaBiko ecacileyo.Kweli ziko, kukho iindawo ezifana namaqonga okudlala imidlalo yeqonga, amathala weencwadi kwakunye nokuninzi okufundisa ngembali kaBiko, usapho lwakhe, imisebenzi yakhe yokunceda uluntu, ukuzabalaza kwakhe kwakunye nokutshaba kwakhe. 
Olu hambo luthe chu lawela iNciba! 
Ngenyanga yoMsintsi, neyinyanga yokhenketho kunye nenyanga yamagugu namafa, ngokwenene igama likaMadib’ omde libaphakathi kwamagama abalulwayo ngenxa yembali yakhe ingakumbi kwiphondo leMpuma Koloni. 
Kodwa phambi kokuba ugaleleke kwenye yezondawo, imbali kaMadiba uyibaliselwa naxa udlula kwibhulorho yaseKei Bridge, kaloku nathi kulapho sikhe samisa khona kusuku lwethu lwesibini lokhenketho. 
Kule bhulorho kulapho uMandela wayewela khona ngethuba endwendwela kumaphondo afana naseRhawutini, ikwayi bhulorho awathubeleza kuyo ngethuba ebalekela kwelase Rhawutini ukusuka eMqhekezweni. I-Old Kei Bridge, yayingawelwa ngaphandle kweempepha-mvume ngamaxesha olawulo karhulumente wegcuntswana. 
IMvezo likhaya likaMadib’ omde, kule lali kulapho inkaba yakhe ilele khona. Xa ujolise imibombo eMvezo, ukhawulelwa ngumzi olipomakazi kaNkosi Zwelivelile Mandla Mandela.  
Ukusuka apho indlela igqithe eBumbane kwibhotwe lobuKumkani babaThembu, kodwa bekukhala ibhungane, kuvalwe ngeqhaga elikhulu. 
IQunu likhaya likaMadiba, ikhaya lakhe lisecaleni kohola wendlela osingise kwidolophu yaseMthatha, kule lali wakhulela kuyo uNgqolomsila, kukwakho ingcwaba lakhe kuquka neNelson Mandela Museum esecaleni kwesikolo iQunu Primary, nesisikolo awaqala kuso ukufunda uMandela. 
KwiNelson Mandela Museum udibana nembali engeli qhawe lomntu wonke, kwakhona kukwakho nelitye ( sliding stone ) nalapho uMandela wayedla ngokudlala khona xa oluse imfuyo yakokwabo.  
 Ngokutsho kukaVelile Ndlumbini, ojongene neenkqubo zeIMonti Tours, uthi oomasipala bayasilela ukudlala indima ephucukileyo kukhenketho nasekugqamiseni amafa kwiphondo leMpuma Koloni ingakumbi kwindawo yaseQunu. 
“UMasipala uyasilela ekuphuculeni ukhenketho kwindawo yaseQunu, ulutsha lwala ndawo luhleli alufumani mathuba emisebenzi. 
“Abantu abandwendwela eQunu ingakumbi abo bangazange balibone ikhaya likaMadiba babuya besithi abalazi. Akukho nto yenziwayo eQunu, akukho nto ubani xa etyelele khona abuye eqhayisa ngayo,” ukhale ngelo uNdlumbini. 
Uthi umasipala wase-O.R.Tambo kufanele uqeqeshe abantu abatsha, benze nokuba zizikipa ezinobuso bukaMandela, nto leyo izakwenza ingeniso yemali kula ndawo. 
UNdlumbini uthi besandul’ ukubuza kubakhenkethi baseHolane (Holland) ukuba balibonile kwisini na ikhaya likaMandela, bayibonile na iQunu? Uthi baphendule ngelithi ” akhange balibone.” 
Khange sikwazi ukungena eNelson Mandela Museum esedolophini eMthatha, ngenxa yemisadulo 
Utyelelo lwethu kwindawo yaseSteve Biko Centre eQonce naseMthatha, biliphulo lwe-arhente yezokhenketho kwiMpuma Koloni (Eastern Cape Parks and Tourism Agency), iqela beliyinxalenye yolu khenketho beliquka oosomashishini becandelo lezokhenketho. 
UManejala wezorhwebo nemiboniso e-ECPTA uSusan Wilson uthi bameme oosomashishini ukuze babone abanokuphosa etasini yezokhenketho. 
“Ukuze sigcine ukhenketho luphefumla kwaye luchulumancisa, kufanele size neendlela ezinobuchule zokutsala abakhenkethi nyaka nonyaka.” 
Olu khenketho luqukunjelwe e-East London Museum nalapho kugcinwe khona iCoelecanth (uhlobo oluthile lwentlanzi) eyabhaqwa ngonyaka ka1938. 
Umxholo wenyanga yokhenketho yalo nyaka uthi: Tourism For All – Promoting Universal Accessibility.",Masikhenkethe: Sijikeleza iMpuma Koloni
"Kufunyenwe imizimba yabafana abane abathe batshiswa kufutshane nomzila kaloliwe ngakwindawo yoogobityholo iSweet Home eNtshona Koloni. Aba bafana bafunyenwe ekuseni ngoLwesibini nalapho imizimba yabo ibibekwe ndaweninye itshile.  
UNomaxabiso Mntwini noneminyaka engamashumi amathathu anesihlanu ubudala uxelele I’solezwe ukuba besikhona isanxwe kwimpelaveki esisuka kuyo nalapho bekukhalwa ngabafana abangena ezindlini zabantu bathathe yonke into engaphakathi. 
“Abahlali badikiwe ngoongantweni abangafuni ukusebenza nabaphila ngokweba izinto abantu abazisebenzele nzima!” kutsho uMntwini.  
Uqhube wathi ngokutshiswa kwaba bafana ngumzekelo kwaye sisifundo nakwabo bacinga umkhuba wokuphila ngokweba. 
 “Izigilamkhuba kufuneka ziyazi into yokuba siza kuzilungisa ngendlela yethu kuba ayisincedi konke konke into yokuxelela amapolisa kuba bayabanjwa bakhawuleze baphume, phofu wena mntu ulahlekelwe zizinto isuke ungazifumananga.” 
UAyanda Maqungo noneminyaka engamashumi amane ubudala, uthe ekuseni ngoMvulo ubabonile abanye babahlali bale ndawo behamba nomfana ebebembuza ukuba uzitheni na izinto zabo, kwaye imeko ibingekho ntle kwaphela. 
“Bendiyiqonda ukuba ikhona into ezokwenzeka kuye, kodwa khange ndiyiqonde ukuba bazotshiswa kwaye bendingayazi ukuba bakhona nabanye ebemosha nabo,” utsho uMaqungo.  
Uqhube wathi into ayivileyo kukuba umfana wokuqala obebanjwe ngabahlali uthe ngenxa yokungakwazi ukunyamezela izithonga wachaza ukuba ebengahambi yedwa ngethuba emosha kwezi zindlu bebetyholwa ngokuba baqhekeze kuzo. 
 “Asiyazi ke nokuba ubale abantu ebemoshe nabo nyhani na okanye ngenxa yokungafuni kubethwa yedwa wabona ukuba makabale nabanye mhlawumbi ebebengekho ngethuba beqhekeza.” 
Aba bahlali baqhube bathi bawubonile umlilo ekuzeni kokusa kwangoLwesibini kodwa ke khange bacinge ukuba ngabantu aba batshiswayo kuba khange beve zikhalo.  
“Ngokuqinisekileyo ukuba aba bafana baqale ngokubethwa kanobom ngaphambi kokuba bayotshiselwa kula ndawo kuba ngesibavile xa bekhala kusayiwa kula ndawo.” Batsho besithi abazuphinda bazixakekise ngokuya emapoliseni kuba akukho ncedo eza nalo ntonje bazozilungisela bona abantu abangamasela. 
“Sisizela nje iintsapho zabo kuba nokuba bayabazi abantwana babo ukuba bayahlupha kodwa xa sele kunje akekho umzali ongathandayo, kodwa ke nabo baqhubekayo nokuthatha izinto eyingezozabo kufuneka bayazi ukuba isiphelo sabo sizofana nesi,” batshilo abahlali baseSweet Home.  
Bakwavakalise ukuba aba bafana babulewe ngokuthi bagalelwe ipetroli nangona abanye bengatshanga wonke umzimba. 
Isithethi samapolisa aseKapa uCaptain FC Van Wyk uthe unobangela wokufunyanwa kwezidumbu ezine zitshisiwe kufutshane nomzila kaloliwe usaphandwa. 
 Watsho esithi ityala lokubulala liyaphandwa kwaye wonke umntu onokuthi abeneenkcukacha malunga nesi siganeko makaqhakamshelane nesikhululo samapolisa aseSamora Machel kule nombolo 021 380 348/3490 okanye 08600 10111.",Kutshiswe kwabulawa abarhanelwa ngobusela!
"“Nangona nje inyanga yolutsha ifikelele esiphelweni kodwa kusekuninzi ekumele kwenziwe ngamadoda ukungenelela ekuncedeni amantombazana angathathi ntweni, ahlala kwimimandla yasemaphandleni.” 
Oku kuthethwe nguBhishophu Tshepo Machaea okhokela iphulo lokunceda amantombazana ngezinto zokuwanceda ngethuba esexesheni. 
UMachaea ebambisene noMfundisi Mzukisi Faleni bahlabe ikhwelo kutsha nje, becela amadoda afake isandla ekuncedeni ukuhlangula la mantombazana ekuvakala ukuba agqibela engayi esikolweni iintsuku eziliqela ngenyanga ngenxa yokoyika ukuhlekwa kuba bengenazo izixhobo (sanitary pads) zokuzinceda.  
Kweli phulo kuzokuqokelelwa isigidi se-sanitary pads ukuze zisiwe kwindawo ezifana neLusikisiki,Xhora nezinye kweli phondo. 
Ngokwengxelo kaMachaea, wakrwecwa yintombazana yendawo yaseLusikisiki eyenza ibanga leshumi, imxelela ngale ngxaki echaphazela izifundo zayo, wathatha isigqibo sokubhenela kumadoda oqobo ukuba makangenelele.  
“Eyona njongo yethu singabefundisi namadoda oqobo, kukuqinisekisa ukuba la mantombazana afumana uncedo.  
“Okwesibini sikwiphulo lokuguqula iingcinga zamadoda ayeke ukuhlukumeza abantu basetyhini, logama sibuyisa isidima sabantu basetyhini. 
“Eli phulo lisahamba kakuhle amadoda neenkampani ayasifaka isandla, sicela nabanye baphose kweli phulo lamadoda,” kutsho uMachaea. 
Kwiveki ephelileyo, inkampani Lim’vume Construction ezinze eQokolweni kufutshane naseMthatha, izeke mzekweni, yanikezela ngeSanitary towels ezingaphezulu kwamawaka amahlanu, amakhulu amane namashumi asixhenxe (5 470) ngeenzame zokuxhasa kweli phulo lamadoda. 
Umnini wale nkampani uZondwa Nqeketo uthi, bazibone bengenakuthula bangancedi abantu abangathathi ntweni .  
Uthi abantwana abahlala nomakhulu ezilalini nabo ngabantu, lo nto inyanzelisa nezinye iinkampani zifake isandla.  
Iyonke imali echithwe yile nkampani ingaphezulu kweR10 000.",Amadoda oqobo anceda amantombazana
"Abafundi besikolo samabanga aphantsi iRoma kumbindi wedolophu yaseSajonisi baxakene nomoya ombi wokutshintshwa kobuntu babo babezizilwanyana ezinamandla wokohlula nantoni na ephazamisana nabo. 
 Le nto kulen dawo ibizwa ukuba ngaMakhosi, kwaye ithengwa kwiindawo ezahlukileyo kwakule dolophu.  
Usekela sihlalo kwiSouth African Council Of Churches kuWadi 8, uNikelwa Nogada uthi bacebele ukuba benze umthandazo obanjwe kwiveki ephelileyo nobujolise ekulweni nale mimoya kuba iphazamisana nezifundo zabantwana kunye nootishala ngamaxesha okufunda. “Le nto ibanika igunya lokulawula nakubani na, kuba bagragrama okweengonyama bambi bajika barhubuluze okweenyoka bejonge ukubetha wonke ubani baphele besoyika notishala ayintlanga imeko yesikolo,” kutsho uNogada. 
Impawu zomntwana onalo moya ubonakala ngokufuna ukulawula kontangandini, angamameli nakwigumbi lokufundela, umntu omdala akathotyelwa kungenjalo ukuba uphazamisana naye ujika abengumbtu omdala kwayena ejonge ukukungomba khona ukuze kuzolawula yena.  
Umfundi ocele ukuba malifihlwe igama lakhe uxelele eliphepha ukuba lento ithengwa kwakufutshane nesikolo kwanexabiso layo liyafikeleleka kuba badibanisa imali ithengwe ngomnye wabo aphokozele banye. 
Inqununu yesikolo uSindisile Noxhaka uthi noxa nje kuyinto emana ukuvela ngeloxesha, kususela oko kuthe kwakho umthandazo imeko isazinzile akukabikho nto ixhomisa amehlo.  
“Iyasixhalabisa kakhulu le mimoya kuba bayifumana kubantu abaninzi kwalapha edolophini kwaye lowo uyifumeneyo uyakwazi ukuyidlulisa kwabanye, izifundo besezingaqhubi ngendlela eqhelekileyo kuba isuka ivele nje ingalindelekanga,” kubeka uNoxhaka. 
 Le nqununu iqhube yathi lento iyakwazi ukubayintambo efakwa esinqeni, ubukhazi-khazi obufakwa emqaleni (Necklace) okanye ixutywe nebranti iselwe ngaphakathi.  
“Awuphumi ke lomoya kwabantwana de kubekho umntu ozakuwukhupha kuba awuzipheleli, isisokolise kakhulu ukuqala kwayo le nto ukususela kulo nyaka uphelileyo,” unabise watsho uNoxhaka. Noxa bengekamboni nje umthengisi wayo kodwa uthi kuvakala ukuba ngummi wangaphandle lo ushishina ngalo moya umdaka nokwahlala kwalapha esixekweni.",Umoya omdaka kubafundi baseSajonisi
"Inyaniso yona mayithethwe ngoku lingekatshoni ilanga. Kusekuncinci kakhulu okwaziwayo ngendima edlalwe ngamanina amaninzi kulo Mzantsi Afrika wethu mtsha.  
Kungoko kufanelekile ukuba masikhe sithethe ngale ntombi yakwaNtloko, ooMlambo isiduko. 
 AmaDladla akwaMlambo, akwaMazibuko, amaNgwe akwaNomvundlela, abakwaLusiba lwengonyama, lungelulo olwenkuku, abakwaMbinga, bakwaKhakhaza, bakwaZulu, bakwaSidlayiya, bakwaNcobeni, abakwaNgwangwini, abakwaMncwabane, abakwaBhinitha, ooMlambo awuwelwa, uwelwa ziinkonjane kuphela, kuba nazo zimaphiko made, ezinye zibhabh’emafini, umfaz’owanyiselel’ibele phesheya komlambo, isizukulwana sikaGocini, abantu abawel’uThukela, beza kweli lizwe mhla ngeMfecane, izinto ezabeth’amanz’oThukela, ngesagqigqana senduku, atsho amanzi ohlukana kubini, kwatsho kwadalek’indlela, abakwaNgoma, abantu abathi beyihlabela, babe beyivuma, babe beyilandela, abakwakwamculo ungapheliyo! 
 UNkosk. Beatrice Nonina Ntsanwisi (Ntloko) yintombi yamaDladla akwaMlambo kwaNtloko eyathi yendela kwisifundiswa saseGazankulu uProf Hudson Ntsanwisi weYunivesiti yaseMntla (University of the North, Turfloop).  
Umtshato wabo wathi walizwa ngabantwana abane, amantombazana amabini namakhwenkwe amabini. Omnye wabantwana bakaBeatrice Nonina Ntsanwisi (Ntloko) noProf Hudson Ntsanwisi ogama linguRebecca Beka Ntsanwisi ngumsasazi wolwimi lwesiTsonga nethandazwe elinceda abantu abahlwempuzekileyo nabangakwazi kuzenzela nto, abangaziyo nokuba mabadibanise ntoni nantoni bayeke ntoni.  
Ngenxa yesisa sakhe uMongameli welizwe loMzantsi Afrika wade wamwonga ngewonga iOrder of the Baobab in Bronze. UNkosk. Beatrice Nonina Ntsanwisi yintombi yakwaNtloko, wazalelwa eTsomo, eMpuma Koloni ngowe1923. Xa silanda umzi wakwaNtloko, uNtloko wayezalwa nguNgwangwini.  
UNtloko wazalelwa eZeleni ngomhla wesi3 kuJanuwari ngo1833. Bafuduka baya eShixini kuGatyane. Nalapho abahlala bagqithela eThongwana eGcuwa, apho uNtloko wabhubhela khona . 
 UBeatrice Nonina Ntloko wafunda eFort Hare apho apase khona isidanga seB.A. nediploma iU.E.D. Ngokwerekhodi leYunivesithi yaseFort Hare ubonakala ekumfanekiso owathatyathwa nguMonica Wilson (Hunter) apho wayebalisa ngoogxa bakhe awayekunye nabo kwikomiti yezindlu (house committee) yaseLukhanyisweni enye yehostele zokuqala zamantombazana eFort Hare. 
 Kulo mfanekiso owathatyathwa ngomnyaka ka1946, uBeatrice ubonakala ehleli noogxa bakhe abangaba balandelayo: Jeanette Sello; Violet Nikani; Eunice Kuzwayo; Monica Wilson (Hunter).  
Ngokungaphandle kokuvelisa ubunkokheli esikolweni apho wayephethe amanye amagqiyazana kwihostele yeYunivesithi yaseFort Hare wathi wazibalula nasekusebenzeni ephuhlisa intlalo yabantu abaNtsundu ababesekwimeko enzima kakhulu yobumnyama ngexesha lokuphila kwakhe. Wasebenza njengetitshalakazi eHwiti High School, elokishini eMankweng eLimpopo. 
 UNkosk. Beatrice Nonina Ntsanwisi (Ntloko) enye yezinto awathi wazibalula kuyo yaba kukuthanda ulwimi lwenkobe lomyeni wakhe, elabantwana bakhe, nolwimi lwabantu endele kubo isiTsonga.  
UNkosk. Beatrice Nonina Ntsanwisi (Ntloko) wabhala ezi ncwadi zilandelayo zesiTsonga esenzela ukuba olo lwimi lungafi: Vusokodi (1987); Machela (1987); Tinyoxi (1987), Makondla (1987); Maphaphatana (1987); Tinyoka (1987); Swiluva; (1987); Swifufunhunu (1987. Ulindixesha wezemfundo obizwa ngokuba yi “Bantu Educational Journal,” wenyanga kaDisemba 1966 waphawula wathi ngoBeatrice Nina Ntsanwisi (Ntloko) kumhlathi owawuncoma abantu abenze izinto ezintle kwezemfundo owawubizwa ngokuba, “Who is who in Education?” kwathethwa ngaye kwathiwa, “UNkosk. Beatrice Nina Ntsanwisi (ozalwa kwaNtloko), B.A., U.E.D., wazalelwa eTsomo eTranskei. Uyinkosikazi yomhlohli ophezulu kwiYunivesiti yaseMntla, kwaye ukhe wafundisa eprayimari nasesekondari ukususela kowe1947. Yena ekunye nomyeni wakhe bafumana inkxaso-mali yokutyelela eMelika kwiphulo lenkonzo yamaMelika lokufundisana ngobunkokheli. Ngoku sithethayo ufundisa eHwiti High School.”  
Umyeni kaBeatrice Nina Ntloko nguProf Hudsona William Edison Tsanwisi owazalelwa kwimishini yaseShilwane eTzaneen ngomhla we11 Julayi 1920. Kowabo wayengumntwana wokuqala kubantwana abathathu. Uyise yayinguMlungisi Ntswanisi, unina inguEvelyn Ntsanwisi.  
Wafundiswa kowabo waya kuma kwibanga lesithandathu, kodwa waziqhuba ngokwakhe efunda ngembalelwano wade wapasa imatriki.Waqeqeshelwa ubutitshala eLemana Training Institution eLouis Trichardt.  
Wapasa ezi zidanga zilandelayo eUnisa, iBA (1962) neMA (1965). Wawela waya eMelika apho wafunda ngeengontsentse zolwimi (linguistics) eGeorgetown University eWashington DC naseHartford Seminary, eConnecticut eMelika. Le nto yenzeka phakathi kowe1966 nowe1968. Ngelo xesha wathetha nakwiinkomfa ngeenkomfa ezingemibandela yobunkokheli eMelika naseYuropu.  
UProf. Hudson Tsanwisi wasebenza njengetitshala kwezi zikolo zilandelayo: Emmaretia High School, Bela-bela, Shiluvane Secondary (eyinqununu), Bokgaga High School (eyinqununu). Ngowe1964 waqeshwa waba ngumhloli-zikolo.  
Kwangalo nyaka wowe1964 waqeshwa yiYunivesiti yaseMntla (University of the North, Turfloop), apho wayeyiNtloko yeSebe leeLwimi zesiNtu (Head of Department African Languages) ekwayiDean yeCandelo lobuGcisa (Dean of the Faculty of Arts).  
Ngaphandle kokuthetha ulwimi lwakhe lwenkobe wayezithetha nezi zilandelayo iilwimi ngohlobo olutyibilikayo: IsiBhulu, IsiNgesi, IsiFrentshi, IsiJamani, IsiSuthu, IsiVenda. Ngowe1969 wathi wanyulwa njengenkulubaphathiswa yeTsonga-Machangana Legislative Assembly eyayisakwaziwa nangokuba yiGazankulu.  
Waba yinkulumbuso isithuba seminyaka engama24 wade waba usutywa kukufa ngomhla wama23 Matshi 1993. Wasweleka eneminyaka engama72. 
 UProf Hudson Tsanwisi umyeni kaBeatrice Ntloko wabhubha ewongwe ngesidanga sembeko sobugqirha iDoctor of Administration ngowe1985 yiYunivesiti yaseMntla (University of the North Turfloop). Kwakukwangalo nyaka wowe1985 apho wabekwa njengenkosi yesizwe saMajeje sabaTsonga.  
Nalu uluhlu lweencwadi awashiya ezibhalile: Masungi (inoveli); Makhamba Ndlela; A Descriptive Study on Tsonga Idioms.",Igqiyazana laseTsomo uBeatrice Ntloko elalinguvulindlela kwaNokholeji
"Urhasatsha womdlali omtsha kwiqela lesizwe loMzantsi Afrika, uLungi Ngidi, unomnqweno omnye jwi emva kokudlala umdlalo wakhe wokuqala wovavanyo. Le ndodana yakwaNgidi yenze ezibukwayo ngethuba ingcwaba iqela lesizwe lase-India iyodwa ngethuba iwisa oothinti abathandathu bonke phambi kokugoduka newonga loyena mdlali oqaqambileyo kusuku lwayizolo. Umsebenzi omhle owenziwe nguNgidi kumdlalo wakhe wokuqala wovavanyo ushiye abantu abaninzi abalandela iqakamba bengawuvali umlomo. Ngalo ndlela uMzantsi Afrika uphumelele umdlalo kumangeno wesibini ngemitsi elikhulu namashumi amathathu nesihlanu (135) eSuperSport Park Stadium, eCenturion. 
“Ndinqwenela ukudlala iqakama ithuba elide.” Lo mnqweno awothusi ngoba uNgidi usokoliswe kukonzakala kakhulu kulo mdlalo weqakamba nangona esengumdlali oneminyaka engamashumi amabini nanye nje. UNgidi wabonisa iimpawu zobukhalipha kwimidlalo yeTwenty20 nelizwe laseSri Lanka kunyaka ophelileyo. Ngelishwa lakhe waye wonzakala, waphoswa lutyelelo lweNew Zealand – kodwa waya eNgilane – apho waye wonzakala kwakhona. UNgidi ngomnye wabadlali abanekamva eliqaqambileyo kwicala lokugibisela ibhola yeqakamba eMzantsi Afrika – kodwa uphoxwa kakhulu kukonzakala. Kodwa nakubeni kunjalo, uNgidi akaphelanga mandla konke konke. 
“Ndiyayazi into yokuba abantu abaninzi bathanda ukuthi ukunzakala kundiphazamisile. Kum, ingathi kungona ndiqalayo ukudlala iqakamba. Andazi ukuba bendisenzani ngaphambili – kodwa ngoku ndingatsho ukuba ndiwufumene umdlalo wam. Ndisekhondweni elihle njengomdlali weqakamba,” utshilo uNgidi.                                                                                           
UKagiso Rabada noNgidi lo ngabadlali iProteas enokuxhathisa ngabo kakhulu ngoba banekamva eliqaqambileyo kakhulu kulo mdlalo weqakamba. Bobabini baveswe zizikolo eziphala phambili kwiqakamba eMzantsi Afrika. UNgidi uphuma eHilton College ezinze ePietermaritzburg – kanti yena uRabada uphuma eSt Stithians, eGoli. Kwathi kwakubonakala ukuba uNgidi lo ubukhali kwiqakamba, iziko lezemfundo eliphakamileyo, iPretoria University, yamrhwebeshela kuyo – apho enza izifundo zomthetho khona ngoku.     
Ukapteni weProteas, uFaf du Plessis, uyincomile kakhulu indlela adlale ngayo uNgidi watsho esithi kubalulekile ukuqinisekisa okokuba abadlali abatsha baziva besekhaya. “Indichulumancisile indlela adlale ngayo kakhulu. Kubalulekile ukubenza bazive besekhaya abadlali abatsha,” utshilo uDu Plessis.",ULungi Ngidi unqwenela into inye jwiii….
"Umlandeli omkhulu weChippa United akonwabanga yindlela iqela elizenza ngayo izinto – kodwa usenalo ithemba futhi usalithanda iqela lakhe anethemba lokuba lakwenza umsebenzi ongcono kule sizini.  
USinethemba Faku waseBhayi unike I’solezwe iqela labadlali acinga ukuba bangenza ngcono kwiChippa. 
Nondwe Tyilo: Leliphi iqela olilandelayo kwiPSL, uqale nini ukulilandela? 
Sithembele Faku: Iqela endililandelayo yiChippa United. Ndaqala ukuyilandela kwisizini ka-015/16  
NT: Ngubani umdlali omthandayo, yintoni ebangela umthande? 
SF: Umdlali endimthandayo nguJames Okoussa. Into ebangela ndimthande kukuba uzithembile kakhulu, kwaye xa edlala emva ayidluli lula ibhola kuye. 
NT: Ingaba uziva njani emva kotshintsho lomqeqeshi kwiChippa? 
SF: Andifuni kuphosisa, andiva kamnandi tu yile nto yenziwa nguMr Mpengesi. Ingakumbi kolu tshintsho lukaDan “Dance” Malesela. 
NT: IChippa United ayikaphumeleli nomnye umdlalo kule sizini? 
SF: Ewe, ayikaphumeleli nomnye umdlalo. Ingxaki endiyibonayo mna iphaya phambili, abadlali bethu abafuni tu ukukhaba nangona iqela lona lidlala umdlalo oncomekayo. 
NT: Uziva njani ngabadlali abathengiweyo kule sizini? 
SF: Ndiziva ndivuya kakhulu ndikwanalo nethemba lokuba abadlali esibathengileyo bakubanegalelo elikhulu kwiqela lam, iChippa United. 
NT: Khawunike umqeqeshi iqela elinokwenza ngcono kwiChippa United? 
SF: Daniel Akpeyi, Mutszandzeli, James Okoussa , Sali, Manzini noKert Lentjies, ukuba angaqala ngaba abadlali noko ndinethemba singabuya nayo impumelelo kule sizini, kwaye siyayithanda iChippa apha eMpuma Koloni",UFaku uzityanda igila ngokwenzeka kwiChippa
"UMHLA wamashumi amabini ananye kuCanzibe ngumhla wokubhiyozela iti kwihlabathi jikelele.  
Oku kwenziwa ngumbutho iFood and Agricultural Organisation phantsi kombutho weZizwe eziManyeneyo. Injongo kukunika imbeko nokuhlonipha igalelo elenziwa yiti kwiimpilo zabantu behlabathi.  
Ihlabathi linamazwe angamashumi amathathu anesihlanu atyala iti, logama ingabantu abalishumi elinesithathu lezigidi abaxhomekeke kwiti. 
 Eli nani liquka amafama, abanikazi beevenkile ezithengisa iti kwakunye noluntu oluthi lona luyigalele ekomityini luyiphunge le ti. Ubusazi ukuba iti sesinye seziselo esidala ehlabathini, kuba saqala ukubakho kwisithuba seminyaka engamawaka amahlanu eyagqithayo.  
Kunika umdla ukwazi ukuba kuyo yonke le mibhiyozo yeti, ilizwe loMzantsi Afrika alisali ngasemva kuba lineendidi zalo zeti eziphambili.  
Eli leMpuma Koloni likhona kumaphondo avelisa iti, ngenxa yokuba iMagwa Tea yenye yeendidi zeti eziphambili eziphuma kweli, ukanti iintaba zaseBholani eKapa zona zivelisa iti yodidi oluphezulu eyathiywa kwangezi ntaba kwathwa yiBholani. 
Umnqa mnye ke ngale ti yasekhaya apha kuthwa yiMagwa, ayibonakali ezivenkileni ezithengisa ezinye iindidi zeti, ingaba kutheni?  
Oku kusishiya nombuzo nonxunguphalo ngokunjalo, kuba injongo yokwenziwa kwamasimi eti ngurhulumente waseTranskei ngelo xesha yayikukuba ithengiselwe abantu beli phondo, logama ikwadala amathuba emisebenzi ukusuka emasimini ukuya evenkileni.  
IMpuma Koloni iyakubhiyoza njani ke, xa iti ekukuphela kwayo eveliswa kweli phondo ingathengiswa kwiivenkile.  
Akwaba olu luvo belakufundwa nguMphathiswa, umphathi okanye igosa eliya kuba nempendulo kubantu beMpuma Koloni nakubasebenzi baseMagwa. Impendulo kumbuzo othi kutheni ingekho iti iMagwa kwiivenkile ezithengisela abantu baseMpuma Koloni? 
Ukuveliswa kweti eMagwa yenye yeenkqubo ezaba yimpumelelo kumsebenzi omhle owenziwa ngoobawo uDaliwonga Mathanzima noBhota Sigcau ngeenjongo zokukhulisa nokuhlumisa uqoqosho kule ndawo kwakusithwa yiTranskei.  
Kuthwa kwiminyaka elishumi egqithileyo linyuke kakhulu inani labantu abathanda iti ngenxa yokuba bebaleka ezinye iziselo.  
Ukuba ngenene urhulumente weli phondo nelizwe loMzantsi Afrika ngenene uzimisele ukukhulisa uqoqosho lweMpuma Koloni, kumele ukuba uphendulwe umbuzo othi: 
Iphi iti yaseMagwa? Kutheni ingekho kwezi venkile bathenga kuzo abantu baseMpuma Koloni?",Iphi iti yaseMagwa?
"Awukwazanga uMzantsi Afrika ukuphumelela imidlalo yosuku (One-Day International) oyidlale nelizwe laseSri Lanka ebutsheni bale veki. Lo nto ibangele umqeqeshi weProteas, uMark Boucher, akhale ngabadlali abangekhoyo ngenxa yokonzakala. UMzantsi Afrika ubethwe yiSri Lanka ngemitsi engamashumi asixhenxe anesibhozo (78) emva kokuba ukhutshwe wonke uqhokre imitsi elikhulu elinamashumi amabini anesihlanu (125/10). Yona iSri Lanka eqhokre kuqala ivule inkundla ngemitsi engamakhulu amabini anesibini kuwe oothinti abalithoba emdlalweni wokugqibela ngoLwesibini wale veki. Umdlalo wokuqala waphunyelelwa yiSri Lanka ngemitsi elishumi elinesine (14) kuphela. Wona uMzantsi Afrika uphumelele umdlalo wesibini ngemitsi engamashumi amathandathu anesixhenxe (67). 
Abadlali abaqhokrayo beProteas boyisiwe kukumelana nesantya seebhola zikaDushantha Chameera ezitshawuza okwemibane yezulu. Uvumile uBoucher ukuba iqela lakhe alidlalanga kakuhle kwaye kwakufanele ukuba liphumelele umdlalo wokuqala. “Asiwuqalanga kakuhle umdlalo kwaphela. Isiphazamisile ezingqondweni lo nto ngoba besingenabo nabadlali esiqhele ukuqala ngabo umdlalo. Bonke bonzakele emidlalweni emibini phambi wokugqibela. Emva kokuwa koothinti abathathu umdlalo usaqala, kuvele kwacaca nje ukuba siza kunzinyelwa emdlalweni,” utshilo uBoucher emva komdlalo watsho encoma uChameera weSri Lanka owenze umsebenzi omhle. UKeshav Maharaj, ongene njengebambela Kapteni, uzamile ukuxhaya abadlali abayingozi beSri Lanka nangona iqela lakhe libethiwe. 
“Uyijula kakuhle ibhola yeqakamba, ubatyala kakuhle abadlali bakhe ebaleni kwaye unyanzelisa intlonipho ebaleni. Udlale kakuhle uMaharaj kwaye ubonisile ukuba uyinkokeli. Sibenelishwa lokuphulukana nabadlali abafana noTemba Bavuma. Ukuze uphumelele imidlalo enje ngale, kufuneka uwasebenzise amathuba avelayo. Nantso into esibethileyo; asikwazanga ukuphumelela la mdlalo wokuqala ithuba lokwenza oko likhona,” utshilo uBoucher. UMzantsi Afrika, osazama ukuzibekela indawo kwitumente yehlabathi, uza kudibana neSri Lanka kwakhona ngomso (Lwesihlanu) emidlalweni yeT20 yamazwe ngamazwe (T20 International).",UMark Boucher ukhala ngamathuba emva kokubethwa yiSri Lanka
"Kukhe kwakho ixesha apho othwele isithsaba sikaMiss SA ekhe wabhuqwa ngumvandedwa emva kokufumanisa ukuba unesifo sephepha. 
Kodwa emva konyango, uTamaryn Green waphila kwaye ngoku uthi uzimisele ukufundisa nabanye abantu malunga nesi sifo. 
UMphathiswa wezeMpilo, uGqirha Aaron Motsoaledi, uthi uGreen ngomnye woonozakuzaku besifo sephepha asebenza nabo ukulwa nalo mbulali ongenzi ngxolo kuthiwa yiTB. 
“Ndihamba nababantu bangoosaziwayo ngabomi. Ndifuna babone ukuba wonke umntu angasifumana isifo sephepha. 
“Omnye kwabo bantu ngothwele isithsaba sikaMiss SA, uTamaryn Green. UGreen wafumana isifo sephepha, kwaye akayifihli lo nto. Namhlanje uGreen ngomnye woonozakuzaku besifo sephepha,” utshilo uMotsoaledi ethetha neentatheli eMdantsane kwiveki ephelileyo. 
Abanye babantu abakhe bafumana isifo sephepha, ngokokutsho kukaMotsoaledi, ngobesakuba nguMongameli uNelson Mandela kwanoArchbishop Desmond Tutu. 
“Ndenza oku ngenxa yokuba ndifuna kuphele ukubekwa amabala kwabantu abanesifo sephepha.” 
Ethetha nomthombo weendaba i-Independent Media nyakenye, uGreen wathi: “Ndaxilongwa yingcaphephe yezifo ezosulelayo kweyeSilimela ngo2015 apho kwafunyaniswa ukuba ndinesifo sephepha. Ndangena kunyango ngoko nangoko. Kwakungekho lula kuba unyango kwanyanzeleka ukuba ndiphume kwizifundo zam ndiyokuhlala ekhaya,” utshilo uGreen, owayesenza unyaka wesithathu kwizifundo zobugqirha kwiYunivesithi yaseKapa (UCT) ngoko. 
Emva kokuqhuba nonyango, uGreen wagqiba kwelokuba makadlale indima ekufundiseni uluntu ngesi sifo. 
Isifo sephepha sinobungozi kwaye sibagqibile abantu kule minyaka ingamakhulu amabini adlulileyo, utshilo uMotsoaledi.",Wayoyisa iTB uMiss SA
"Oomanqanqa ababini kwiqakamba, uImran Tahir noJP Duminy babeke phantsi njengabadlali beqela lesizwe emva kwendebe yehlabathi eseNgilane.  
La madoda mabini ebeyinxalenye yeProteas engaqhubanga kakuhle kwindebe yehlabathi nangani ikwazile ukuphumelela imidlalo yokugqibela ebingasabalulekanga emva kokuqala kakubi.  
UTahir noDuminy bavale kakuhle ngethuba uMzantsi Afrika ubetha iAustralia ngemitsi elishumi ngoMgqibelo ogqithileyo kwibala laseOld Trafford.  
Ukapteni weProteas, uFaf du Plessis, ubakhaphe ngamazwi oogxa bakhe adlale nabo iqakamba iminyaka eliqela.  
“Ngabadlali endibahlonipha kakhulu aba. UTahir ngumdlali onentshisakalo futhi oyithandayo iqakamba. Kanti yena uDuminy uya kuhlala ekhunjulwa ngoba ebengumdlali owabelana ngolwazi lwakhe nabanye abadlali,” utshilo uDu Plessis.",UTahir noDuminy babeka phantsi kwiqakamba
"Umbutho olawula umbhoxo, iSouth African Rugby Union (Saru), uyaphasalaka emva kokuntyumpantyumpeka kwiingxaki zemali.  
Ingxelo ithi amaqela aphezulu ombhoxo akanayo imali eyoneleyo yokumelana nenali elikhulu labadlali abadlala umbhoxo kweli lizwe.  
Umongameli weSaru, uMark Alexander, uyivumile ingxaki umbhoxo ojamelene nawo kutshanje.  
“Amaqela amakhulu anayo imali, ingxaki ikumaqela amancinane ngoba axhomekeke kwimidlalo ayifumana kwiSuper Rugby nakwiPRO 14.  
Uxanduva lwethu kukuzama ukuncedisana namaqela amancinane ukuze angafi. Asikwazi ukumelana nenali labadlali esinalo kwicala lezimali,” utshilo uAlexander.",Uyaphasalaka umbutho olawula umbhoxo
"AMAQONGA ezonxibelelwano afana noFacebook noTwitter, yindawo yokonwaba nokugqamisa izimvo kuphela kwabanye, kodwa kuAzola Mlota la maqonga yindawo yokukhulisa isakhono futhi uzenzele noshishino, ukwenza oko ngokonwaba noluntu. 
UMlota (25) ulandelwa luninzi kuTwitter, abalandeli abakumawaka alikhulu elinesibhozo (108 000) ngenxa yendlela azigqamise ngayo. 
Ukubhala nje into encinane enesiqhulo, emalunga neenzingo okanye imingeni ejongene nabantsundu, kubuya imvula yezimvo – kuqhulwa naye, kube ecaleni kufundiswana ngalo mba abhale ngawo. 
Oku kubangela ukuba uMlota, inzalelwane yaseKhowa (Elliot) kweli leMpuma Koloni, agqame ukodlula oosaziwayo kuTwitter. 
Ngokwamanani wabalandeli kuTwitter, uMlota uyabodlula oosaziwayo abafana nosopolitiki uMalusi Gigaba (90 000), obesakuba ngumdlali webhola ekhatywayo uLucas Radebe (83 900) kwanoNdaba Mandela (20 000). 
UMlota uthi uthando lwakhe lwamaqonga ezonxibelelwano, lwaqala mhla wafika eCentral University of Technology eFreyistata, eyokufunda izifundo zonxibelelwano. 
“Into endiyikhuthazayo yeyokuba ulutsha lusebenzise amaqonga ezonxibelelwano ngendlela enokubenza bakhulise izakhono zabo,” utshilo uMlota. 
Ngokwenza oku, uMlota uceba ukutyelela izikolo kumasipala waseChris Hani naseOR Tambo, ukuze akhuthaze abafundi ngamakhono abanokuthi bawalandele xa befika kwinqanaba laseyunivesithi. 
Ngaphandle kokuzakha kwiqonga likaTwitter, uMlota uchithe elinye lexesha eqhula nabalandeli bakhe kuTwitter. Kutshanje ubhale ngelithi: “Xa ufika nesithandwa (intombazana) sakho kwindlu yomhlobo wakho (oyindoda) okokuqala, ufike inja ingamkhonkothi. Ungene, ivele ifowuni yakhe (intombazana) ingene ngqo kwiWIFI yendlu [le yalapha].”",UMlota uxub’ intsini nesakhono kuTwitter
"Abazali bakwaR4 eMgomanzi eGcuwa bathi yintsomi engenakuze ilibaleke ukuthi gqolo kusitsha isikolo sabo iMgomanzi High itshiswa ngumntu ongaziwayo. Xa bezama ukulungisa loo ndawo kuse kutshe elinye icala. Koko abazali bathi umntu otshisayo akaziwa kwaye nonobangela akaziwa nangona nje kutyholwatyholwana, kwaye bekwakholelwa nokuba akanamntwana ufunda kwesi sikolo lo mntu ubakhohlakelele ngokubanqunqela ikamva labantwana babo. 
Ngoku bamemelela kwabasemagunyeni ukuba babancede ngelokucingela abantwana babo abahamba imigama emide besiya kwisikolo abacelelwa kuso. 
Abantwana bakhe bafundela phandle ixesha elide emva kokutsha kwaso ngeyeSilimela kulo nyaka, amagumbi evukuvuku kukutsha de babe bacelelwa kwenye ilali enesikolo esingenabantwana baninzi, naso esikwimeko embi kuba asinazifesitile namacango, iKhanyisa J.S.S. 
IMgomanzi sele isisihlandlo sesihlanu kulo nyaka isitsha kwaye okuphelelisa ithemba abazali kukuba akude kubhaqwe mntu kwaye kubanjwe nomntu kuphando olwalusenziwa ngabecuphi baseGcuwa. 
Esi sikolo ngokolwakhiwo lwaso ngurhulumente besikumgangatho ophezulu kakhulu kodwa konke oko kulilize kuba kutshe naloo magumbi ekhompuyutha. 
Abazali bathi inqontsonqa iza kubakunyaka ozayo kuba kuza kufuneka betshintshe abantwana babase edolophini eGcuwa neyiyona ndawo ikufutshane kuba zikude ezinye izikolo ezisezilalini. 
Aba bazali bathi kusa behleli xa becinga ngaleyo kuba abathathi ntweni kwaye esi sikolo besibanceda kakhulu. 
Badiza ngelithi iSebe lezeMfundo lathi ngoku alinakuphinda libakhele nalo liyoyika kuba kudala siqalelwa isikolo siphinde sitshiswe. Abazali kwakunye nabahlali bathi akukho zinzame bangazenzanga ukubuyisela isikolo bebamba nemithandazo ukuzama ukunqanda esi sihelegu sokusuke kutshiswe isikolo nekuye kungabikho 
nomkhondo. 
USibonda wendawo wakhulula ekubeni I’solezwe lesiXhosa liye esikolweni uyokuzibonela le meko kwanale lahleko ingaka kwesi sikolo. 
OyiKomiti, uFunekile Buqwana, ekhululwa nguSibonda ukuba athethe noonondaba, uthi ayibaphathi kamnandi kwaphela le meko yenzeka kwesi sikolo sabo.  Uthi ingapha kwe12 000 imali abayibethayo bengabazali bezama ukuvuselela elinye igumbi kwenzele abantwana bangene ngaphakathi kuba bebesele befundela phandle, kodwa kwanelo gumbi babezakhela ngokwabo kwasa litshile nalo. 
“Inqontsonqa ikunyaka ozayo kuba ngoku basaxhwarhe eKhanyisa eyingeyolali yabo, ephantsi kwenye indawo nabanokukhutshwa kuyo nanini na abantwana bethu. Oku lixhala ngoba kulapho kuphela khona ikamva labantwana abangathathi ntweni. Kungoko sicela nabani na seyingengorhulumente onokuthi asivuselele esi sikolo kuba koba nzima kwiminyaka ezayo kuthi bazali abangathathi ntweni. Sicela imali yezixhobo zokwakha, sakuzenzela. 
“Le nto itshisa apha ayibulalanga kamva labantwana bethu qha, ibulele nathi bazali abangafundanga kuba besinethemba lokuba abantwana bethu bakufunda bafundele nathi,” utshilo uBuqwana. 
Abazali babone iintatheli kwesi sikolo basondela ukuzosabela kuba behlala bejongile into enokuza noncedo kwesi sikolo. Umzali uThandeka Mcenge uthi kubuhlungu abantwana basuka kwiilali ezintathu kwaR4, kwa7 nakwaMpundu eNgqamakhwe behamba loo mgama mde ukuya eKhanyisa. 
UMcenge uthi xa kunetha abayi abantwana kuba kuwelwa umlambo ogcwalayo kwaye nezithuthi azanelanga kuba aboneli bonke kuzo. Uthi bacela lo nto inokuthi ifumaneke inokuba luncedo kuzokwazi ukubuya abantwana babo eKhanyisa. 
Ingxelo ithi indibano bengabahlali kudala bezibamba kuzanyanwa nesisombululo. 
Omnye umzali, uNomzamo Gwalisa, uthi badibanise iisenti ezo bezilali ezinabantwana abafunda eMgomanzi High bengenazo benjalo qha kuba belwela ikamva labantwana babo. 
“Abantwana bethu bebegodola befundela phandle ekudibaniseni kwethu kwasuke kwatsha nelo besilakhile icala akumnandanga tu”. 
Abafundi bathi oku kuyabaphazamisa kakhulu. Bakwathi ukujikelezana nelali, ukungabi nandawo yokufunda kuyabaphazamisa kakhulu, bathi bayazama kona kuba befuna ukupasa kodwa akululanga ukuzibona sele befundela phandle. 
Bakwakhala nangetyala elingahambeli phambili, besithi umcuphi ocupha ngetyala lokutsha kwesikolo sabo uthe cwaka. Bathi  akukho mkhondo nokwenza ukuba batyhafe. 
Inqununu eyayikade ikwesi sikolo yabeka phantsi intambo kuba isoyika oku kutsha kwesi sikolo, ngokokutsho kwabazali. 
Umama ophekayo kwesi sikolo, uMamTshawe, naye ohamba  ngeenyawo ukuya eKhanyisa, uthi kunzima kuba ebekade evuka kwalapha elalini, ngoku kufuneka ezame into yokukhwela ukuya eKhanyisa ukuyokupheka. 
Abazali bacela isandla kuMsamariya oLungileyo abavuselele esi sikolo bakwazi ukubuya abantwana nootitshala.",Kukahlanu betshiselwa isikolo ‘yinto engaziwayo’
"IMasimanyane Womens Support Center isungule incwadi ethi Miss Behave eqaqambisa ingcinezelo eyayisenzeka koomama beminyaka yoo1956, eMdantsane kwimpelaveki esisuka kuyo. Incwadi le ibonakale ithakazelelwa ngakumbi ngabantu abangootata apho bavakalise ukuba incwadi le izakuthi ibavule iingqondo batsho bazazi neemvakalelo zoomama. 
Incwadi ibhalwe nguMalebo Sephodi, nalapho ngaphakathi xa ebeyicacisela uluntu, iveza uhlobo apho abantu abangoomama ababephetheke ngalo ngaphambili, umzekelo benezinto abangafanelekanga bayazenza kuba kusithiwa ngoomama. Omnye wootata ophuma kwiBumb’ingomso, uLelethu Yozi, nongutata kubantwana bakhe, uthi zivulekile iingqondo zabo.  
“Ndikwabona nokuba kubalulekile ukuzimasa iindibano zamanina xa ewodwa kuba ziveza nohlobo esinokuthi siwaphathe ngalo esingalaziyo thina. Sinezinto esizithethayo okanye esizenzayo koomama singazanga ukuba ingena njani kubo, sifundile ke ngoku. 
“Incwadi yona isinika ithuba lokuba sicinge ngolunye uhlobo olwahlukileyo xa sele kuthethwa ngamakhosikazi. Thina bootata bale mihla masenzeni utshintsho ukusukela kulo unyaka,” utshilo uYozi. USephodi uthi incwadi yakhe ngaphakathi izama ukunika iingcinga ezintsha kwababhinqileyo bohlukane nokubangamaxhoba okuba izinto ezithile abafanelanga bazenze kuba bebhinqile.“Sikhule apho ilizwi ibalelika tata kuphela endlwini, elikamama lingakhathaleleki. 
Ndihambile ndabona uhlobo thina boomama esasiphatheka ngalo, uxelelwa uhlobo omawuhlale ngalo xa uyintombi, nomawunxibe ngalo kwaye naxa kubonwa ukwiminyaka ethile kunyanzeleke ukuba utshate okanye ubenomntwana,” uvale ngelo uSephodi. 
Umanejala weBumb’ ingomso eMasimanyane, uNomsa Mbovani, uthe ukufunda incwadi akusokuze kube lilize utshintsho lungakhona. Uthi ungumntu ongumama kubalulekile ukuba uzithande wena kuqala. Incwadi le UMiss Behave kulindeleke ukuba iguqulelwe kulwimi lwesiXhosa kungekudala.",Incwadi evula iingqondo zootata ngoomama
"ABANTU abahlanu, abaquka abasetyhini abathathu, indoda kwakunye nemveku batshe bangqungqa kwilokishi yaseSeymour cebukuhle eBhofolo kubusuku bangoMvulo. 
Kutyholwa ukuba olu sapho lutshiswe yindoda ebinobudlelwane nomnye wasetyhini ongasindanga kulo mlilo. 
Abamelwane ababalisele intatheli yeOurNews eSeymour bathi oku kwenzeke kwabhadakazi kwizithuba zentsimbi yeshumi elinambini. 
Omnye wabamelwane, obenyembezana nongafunanga kudizwa ngegama uxelele le ntatheli ukuba bazibeka ityala ngokungeva zikhalo ezikhwaza uncedo. 
Uphinde wathi ukuvalwa kwelizwe, iLockdown, yenza ukuba abantu balale ngethuba, nto ebangele bangeva nto. Esi sithwakumbe sishiye indawo yaseSeymour ingcangcazela ngumothuko. 
  
Umrhanelwa  ominyaka ingama32 uye wabanjwa waze wabekwa amatyala amahlanu okubulala nokutshisa. 
  
Kwingxelo ekhutshwe ngamapolisa, amadangatye abelephuza kweli khaya abonwe ngumhlali noye wabona wabona nomrhanelwa ekutyholwa ukuba nguye ontumeke eli khaya ngomlilo. 
Lo mhlali uye wabikela uluntu ngesi senzo. Umrhanelwa uye wabanjwa ngoko nangoko ngamapolisa. 
  
“Amapolisa ayangqina ukuba abahlanu bosapho olunye babhubhele ngaphakathi endlwini, kuquka nentokazi yomrhanelwa ebineminyaka engama30 ubudala, unina  obena46, udade wabo obena34 yeminyaka, indoda ebina34 yeminyaka ubudala kuquka nosana oluyinkwenkwe obeluneenyanga ezintlanu luzelwe,” kutsho ingxelo yothethela amapolisa uKapteni Khaya Tonjeni. 
  
UTonjeni uthi unobangela wesi senzo uyakudizwa luphando olusaqhutywayo ngamapolisa. 
  
Umrhanelwa kulindeleke ukuba ajongane ngqo noMantyi kwiNkundla yaseSeymour ngamatyala ajamelene nawo. 
  
OnguMkomishinala wamaPolisa eMpuma Koloni, uLt Gen Liziwe Ntshinga uthumele amazwi adlulisa umyalezo wovelwano kusapho, izihlobo nezalamane zababhubhileyo. 
UNtshinga usigxekile esi senzo sikhohlakele kangaka, watsho encoma abahlali abasebenzisene nabakwantsasana okukhokelele ekubanjweni komrhanelwa.","Kuntunyekwe ikhaya, kwabhubha abahlanu eSeymour"
"Kapa: Ubhiyozele iminyaka elikhulu elinesibhozo kwitheko eliququzelelwe sisikhululo sikanomathotholo sasekuhlaleni iZibonele FM, umakhulu uNokhariyothi Apolisi.  
Le nkondekazi yaseLady Frere eMachibini, efike eKapa kunyaka ophelileyo, ihlala nentombi yayo kwilokishi iTown Two kwingingqi yakooSS eKhayelitsha. 
Umlawuli kwezosasazo eZibonele FM, uNtebaleng Shete uthi: “Le yenye yeendlela eli jelo losasazo elinikela ngazo ebantwini ukubonisa inkathalo nentlonipho kubantu abasele bekhulile kwindawo esisasazela kuyo. Kuluvuyo kuthi ukubona ugogo esivuyela kangaka isenzo sethu. Sibulela kananjalo oosomashishini abasincedisileyo ukulungisa eli theko.” 
Untondo kagogo, uVuyelwa Apolisi, akakwazanga ukuzibamba iinyembezi esithi: “Sibulela kakhulu kwiZibonele FM ngento entle enkulu kangaka abayenzele umama, baqale ngokumzamela isitulo esinamavili ngoku bamenzela itheko lokuzalwa. Andiyazi ukuba mandithini kubo,  ndibulela ngokungazenzisiyo”. 
UShete uthi bafumene inkxaso koosomashishini abaliqela ekuquka kubo inkampani yebhasi yakwaJobela, Irvin Nokhwaza noLuthando Adonisi weLuthando Adonisi Foundation. OkaAdonisi uthe: “Ndincede ngezandla ezingenamkhinkqi kuba umsebenzi weFoundation yam kukunceda abangathathi ntweni.” 
Umsitho kagogo wenziwe shushu kakhulu zizipho eziphume kwiqela lamanina azibiza ngokuba yiWomen With Intergrity (WWI) ophuma kweli qela uZoliswa Lonja uthi: “Singamanina azimisele ukuguqula indlela ajongwe ngayo amanina ekuhlaleni. Sizimisele ukunceda naphina apho sifikelela khona. Asinangxowamali nanjengoko singafumani nkxaso ndaweni kodwa sidibanisa imali ephuma kwiimpokotho zethu. Kulo nyaka sele sinikele kwizikolo ezintathu impahla yesikolo, kwikhulu labafundi kwisikolo ngasinye, kwaye ezi zipho zikagogo ayikukugqibela kwethu siza kuqhuba sifaka isandla. Siyabulela ukuba iZibonele FM  icinge ngokucela kuthi ukuncedisa kulo msebenzi mkhulu kangaka.” 
Ugogo uthethele phantsi esithi bonke abo bafake isandla ekumonwabiseni sele besikelelekile.",Una108 uNokhariyothi!
"Umdlali wasephikweni kwiSpringboks uRuan Combrinck uzakuwongwa ngenxa yendlela adlale kakuhle ngayo kwiveki ephelileyo xa iiBoks bezidlala ne-Ireland. Lo mdlali uzakuqala kumdlalo wangomso, phakathi kweSpringboks ne-Ireland eBhayi. 
Le ndedeba idlala kwiiLions kwiSuper Rugby yenze umahluko kakhulu xa ibingena ebaleni kumdlalo weveki ephelileyo kwisiqingatha sesibini. Uye wangqengqa nasemgceni kumdlalo wakhe wokuqala into emenze aqatshelwe njengomdlali obalaseleyo. 
UCombrinck kulindeleke ukuba angene endaweni kaLwazi Mvovo kubadlali abazakuqala umdlalo. Umvovo usokole kakhulu kwiveki ephelileyo eRhawutini kwaye khange afumane mathuba kakhulu okubheka phambili. Ingakumbi ngelixa iiBoks zisokola kwisiqangatha sesibini sala mdlalo. Ngoku uCoetzee kuyanyanzeleka ukuba abize abadlali abadala beSpringbok ukuba bazokuncedisa, njengokuba sele enzile ngoMorne Steyn. 
Abantu abaninzi bebememelela ukuba uCoetzee akhethe abadlali bakhe ngokwendlela abadlala ngayo ngalo mzuzu, angaqwalaseli imbali yomdlali. Ingakumbi emva kwegalelo likaComnrinck kunye noWarren Whitely kumdlalo weveki ephelileyo. 
UWhiteley naye uzakuqala kumdlalo wangomso engena endaweni kaDuane Vermeulen owenzakeleyo. Kubonakala ngathi uCoetzee uzakunika abadlali abangamagqala kwiBoks, uFrans Malherbe noJP Pieterson ithuba lokuba baphinde bazibonakalise kwakhona. 
 Kufuneka bazibonakalise ukuba bangenza ngcono kunendlela abadlale ngayo kwiiveki ezimbini ezidlulileyo.",URuan Combrinck uvuziwe ngokudlala ngendlela entle
"Ifunge ngelithi ayizukunyanzelwa bani ukuba ithobele uhlobo oluthile lwesinxibo iEFF eMpuma Koloni. Oku kulandela iziganeko eziliqela zokuvalelwa kwamalungu alo mbutho angooceba, bekhutshwa ngetshova kumabhunga athile oomasipala akhokelwe yiANC.  
Isithethi se-EFF eMpuma Koloni uYoliswa Yakho uthe, lo mbutho uyibona njengento enezothe ukuphathwa gadalala kwamalungu ayo angooceba, kumabhunga oomasipala aquka umasipala ombaxa iBuffalo City, oomasipala bezithili iOR Tambo, iChris Hani, kwane Alfred Nzo.   
“Singulo mbutho asizukoyika ngokoyikiswa, singazuthobela bani onyanzelisa ukuba sinxibe ngohlobo oluthile. Sonyulwe luluntu, asonyulwanga yiANC, kwaye sizakufumana iingcebiso zomthetho ngezizenzo,” uqwele ngelo okaYako.",Ifunge ngelithi ayizukoyika ngokoyikiswa iEFF
"Luzityande igila ulutsha lwaseMonti kwingxoxo mpikiswano ebiququzelela liziko Ikusasa le Afrika Forums (Africa Future Forums) ibambisene nemanyano yabanezakhono iPPF eMonti ngoLwesihlanu weveki ephelileyo.  
Isithethi sembeko kule ngxoxo mpikiswano ibingu Gqirha Zweli Mkhize, iquka uGqirha Nomalanga Mkhize ophuma kwiYunivesithi yaseRhodes, uYamkela Makupula ophuma kweli ziko iAfrika Future Forums, kwakunye noNzuzo Ngema oyiNgqonyela kwiProcurement Performance Institute, kwaye ikwazinyazwe nangumphathiswa wezemfundo eMpuma Koloni uMandla makupula. 
 Ulutsha oluphuma kumaziko emfundo ephakamileyo eliphondo lugxeke inkqubo yemfundo kwanorhulumente weli okhokelwe yiANC.  
Omnye wabafundi uthe, ukuqala kwale ntlanganiso emva kweeyure ezimbini kwixesha ebelisekiwe yimbonakaliso yokuba ulutsha alikhathalelwanga.  
Obethethela iWalter Sisulu Yunivesithi uEddie Madikizela uthe, “Imfundo ephakamileyo ifumaneka simahla kuphela xa ulibanjwa, ngaphandle kwezisele iziindleko. Ingaba sonke kufanele ukuba sibe ngamabanjwa na ukuze sifumane imfundo yasimahla?”  
Obethethela iBuffalo City College uthe, amaziko emfundo yezakhono afana nelo akakhathalelwanga lisebe lezemfundo elijongene nawo.  
“Sinengxaki yokufundiswa ngezinto zakudala, ekunzima ukufumana umsebenzi ngazo xa sele sigqibile,” utshilo lomfundi.",‘Imfundo yasimahla ikho kuphela ejele’
"BEBESELE bemenzele zonke iimfanelo ezenzelwa umntu obhubhileyo bayombeka emadlakeni eVillage 7 eNcera eMonti. 
 
Bathe besabindeke kukubhubha kwakhe wangena umnxeba ubuza olu sapho ukuba luwuthatha nini umzimba kaNomawethu Mbishi kumkhenkce karhulumente okwisibhedlele saseFrere eMonti. 
Luqale apho ukothuka olu sapho, ze laqala ukuzibuza imibuzo yokuba ngubani kanye lo limngcwabileyo. 
UMbishi “ebengcwatywe” ngomhla weshumi elinesithathu kule nyanga (yeKhala) emva kokubhubhela eFrere ngomhla wesithathu. 
UMcebisi Dyonase ombiza makazi uNomawethu, ubalisele I’solezwe lesiXhosa ngokwenzeke kolu sapho. 
“Kufowune umanejala wemotshwari yaseFrere isibuza ukuba siwuthatha nini umzimba. Ndimxelele ukuba umzimba sele siwungcwabile, wothuka wathi uza kubuyela kum. Ndilindile akafowuna. Ibendim ophinde wabagqogqa ndibuza ukuba bathini. 
“Batshone bevela de batsho ukuba umzimba kamakazi ukhona phaya kubo. Side saya ke emotshwari safika sawubona umzimba. Ngenene ibingumzimba kamakazi,” utshilo uDyonase. 
UDyonase uthi abaphathi baseFrere bathe bayaxolisa, batsho besithi iindleko zomngcwabo kaNomawethu baza kuzithwala ngokwabo.Ngenene ungcwatyiwe uNomawethu izolo kumadlaka aseVillage 7 eNcera. 
Lo mzimba ubungcwatywe egameni likaNomawethu ebengekagrunjwa. Kuthwa ngumfana obhubhele eFrere ongaziwayo. 
Esi sehlo sishiye unxunguphalo kolu sapho.  
“Umakazi usenomama wakhe omdala ophaya koo-89. Umakazi unabantwana bakhe abathathu. Kukhona nathi bantu bakhe. Cinga ukuba inokuba siziva kanjani silusapho,” utshilo uDyonase. 
Isebe lezeMpilo ephondweni belingekaphenduli ngethuba sibhala eli nqaku. 
UDyonase ukwaveze ukuba umakazi wabo kuthwe ubhubhe ngenxa yeCovid-19 yiFrere kodwa iziphumo ezikwinombolo yemfonomfono yakhe, emva kokubhubha, zibuye zisithi akanayo intsholongwane yeKhorona. 
Lo kaDyonase ukwathe imotshwari ayikhange ivume ukuba bakhombe umzimba ngethuba babeyokuthatha iimpahla zikaNomawethu emva kokuvakala kokubhubha kwakhe.",‘Siyaxolisa ningcwabe umntu ongenguye’
"Ndothuke ndaphantse ndawa ndakufunda ngenqaku laseKhowa, apho amatutu ethe gqolo ukuba amatye ahombise amangcwaba. 
Ezi ntwana zitsibe ilitye likaphungela ngokwakhe, sikhule amangcwaba eyindawo enikwa intlonipho.  
Ingxaki yobusela kukuba la matutu esiba izinto zabantu kukhona abo balinde ukuzithenga, maxa wambi bayathunywa ukuba mabeze nantoni.  
Ummelwane wam ukhe wabamba iinkewana ezinokuba neminyaka engaphantsi kwe15 zisiba iziciko zamavili enqwelo yakhe.  
Ngethamsanqa uye wazibamba wazibetha kanobom, zimpolile zisithi zithunywe ngumfo othile. Uthumele amapolisa waze watyityinjiselwa umnwe lo mfo. Lilonke ubusela bukhuthazwa ngabantu abathenga emaseleni. 
– Xolile Veto eKomani",Ubusela bukhuthazwa ngabantu
"Sancedakala ke kambe bubukho beminxeba ephathwayo, esendlwini yona ziinkwenkwezi. Umnxeba ophathwayo uwenza lula umcimbi, olungileyo nombi. Silungisa, silungiswe, sone, soniwe, sincedane ngale minxeba iphathwayo.  
Nangani uluncedo nje umnxeba ophathwayo mna ndihlutshwa zizinto ezimbi ezenziwa ngawo.  
Andingeni nakumaqonga onxibelelwano ngenxa yezinto ezimbi ezenziwa kuwo. Kowu! Nyawuka watsh’ apho! Kunento ebhokileyo ke kutshanje yabantu abasitsalela iminxeba singabazi, singazi nokuba bazifumana phi na iinombolo zeminxeba yethu.   
Basithengisela izinto esingazidingiyo nesingazifuniyo.  
Akukho bantu bandidine ngathi ngabo bantu.  
Kuthiwa abo bantu baqeshiwe, ukusihlupha yimpangelo kubo. Ndakuva zwindini! Uthi unaye umasingcwabane ufumane umnxeba wokunqwanqwela kowakhe; wakuthi sele unawo athi akubizela kuwo ungcono.  
Kukho nabathengisa ii-inshorensi zeenqwelomafutha, bengakhathali nokuba sele unayo na.  
Bandikruqula ndife ke bona abanunusa ngembolekomali nangamakhadi okuthenga ngetyala.  
Iba ngathi bayakupha ezi nto xa sele bekucenga ukuba uzithathe, kanti baza kukuxaka mhla bakukolekayo.  
Kukho iinamba endizijonga nje ndingazicholi xa zingena emnxebeni wam, ndiwuyeke ubhomboloze wodwa. Kukho ezithi sele ndizibambile ndifumanise ukuba zezi nto ndithetha ngazo, ndiziqhawule.  
Inombolo eqala ngo087 neqala ngo03 neqala ngo01 nezineekhowudi zengingqi ezingaqhelekanga andizibambi xa ndixakekile, kuba uninzi lwale minxeba ndingayifuniyo iqala ngezo nombolo. 
 Ukungawuphenduli ke umnxeba kukwenza ukrokrelwe.  
Kuse kukrokrelwe wena endaweni yokucinga ukuba inokuba zezi ntengisondini. Into ebangela akrokrelwe umntu ongawuphenduliyo umnxeba wakhe ikwazizinto ezenziwa ngabantu ngeminxeba yabo abangafuni zaziwe ngabantu. Abanye bavula amatyala ze xa kufuneka behlawule babaleke, xa bekhangelwa ngomnxeba bangaphenduli. 
Bambi ziindlela zobumnyama abazihambayo nabangenako ukuthetha ngazo phakathi kwabantu xa betsalelwa umnxeba ngoogxa babo kuleyo mikhuba mibi.  
Ezo nto ke zithathwa ziphoswe kuwe apha wena mntu ungawuphenduliyo umnxeba.  Mna mntu umathileyo ke, omnxeba wakhe uhlala nje, ndiye ndibone sekusiza umntwana ebaleka ewuthe qhiwu ngesandla. “Beka endlebeni tata sendicofile, kukho mntu osemnxebeni!” Akugqiba, gwiqii, andishiye ndimhokamhokana nomntu wentengiso okanye nomntu endingafuni kuthetha naye.  
Umntwana uwucofile ze wathi kulowo utsalayo, “bamba ndise kutata.”  
Ngelakhe ucinga ngumnxeba obalulekileyo, kuba ke kambe andinatshomi mna, ke ngoko abantwana abacingi ukuba kukho uxathawana ongafane abhanxele emnxebeni kum. Iminxeba engena kum ibalulekile ke ngoko kokwabo ukucinga. 
 Kukho nonina wabo oye andigxezule ngathi ndilingcwaba elitsha ndakungawubambi umnxeba, ndibone ukuba uyandikrokrela.  
Ukusuka apho awuthathele kuye athi “make ndibone esi siaramu sabantu singaphendulwayo.” Ndizithulele ke mna, ndingenzi nelimdaka.  
Maxa wambi awuphendule, athi akuxakana nawo afune ukuwubuyisela kwakum, afike ndiwakhuphe azingqanda ndingawamkeli tu. “Sele uyigqiba ze undibalisele ukuba iyandifuna.” Ndilitsho ndisenza izinto zam. 
 Andimazi ke ukuba undikrokrela ngantoni, kuba ke wandigqiba kwandisengumfana, akusekho nto kunothiwa ndihilizela kuyo. 
 Andinguye nomntu wamatyala abalekwayo, endinawo ngala awaziyo nendingene kuwo kwangenxa yakhe lo. 
 Umnxeba ophathwayo andiwuthandi nasemntwaneni; uneengqeqesho ezingatshuzanga nezinto ezingazimasekileyo.  
Kukho abantu abajika nokuba sele bekude kangakanani bakuwulibala endlwini umnxeba ophathwayo, ngenxa yezinto ezikuwo engathi khe zabonwa ngamehlo eziingawafanelanga konakale ukuhlala!  
Mna ke andinojikela umnxeba ophathwayo, ukuba ndiwulibele endlwini uya kuphendulwa ngokufutshane okanye abantu bashiye imiyalezo yelizwi.  
Iinto zomnxeba ophathwayo zishiya amehlo!",Iinkathazo zomnxeba ophathwayo
"USiwela Sweetness Masoga noyinzalelwane yephondo laseLimpopo ukhuthaza ulutsha ukuba lusebenze ngamandla ukutshintsha ubomi balo. 
Lo kaMasoga noneminyaka engamashumi amabini anesibhozo ubudala nohlala eNtshona Koloni ungusomashishini oziqalele umdiliya omfaxangiweyo nobizwa ngegama lakhe – Siwela Wine. 
“Ngethuba ndifunda nzulu ngomdiliya omfaxangiweyo eCape Wine Academy ndandisenzela ukuba ndikwazi ukuthetha ngento endiyaziyo nendiqinisekileyo ukuba abantu bazoyithanda,” utsho uMasoga.  
Uqhube wathi ukuze ufumane iziphumo ezizizo kwinto oyenzayo kufuneka ubonakalise uthando kwaye ungayeki ukufuna ulwazi lwalo nto uyenzayo. 
“Ininzi kakhulu into enokwenziwa ngabantu abatsha nto nje efunekayo kukuzinikela ngamandla kunye nemfundo,” utshilo. ISiwela Wine ibekhona kunyaka ophelileyo kwaye ibiza iR70 inye logama ibhokisi ibiza iR420. 
“Unobangela wokuba ndifune ukuba newayini  yam kukuba ndifuna ukukhuthaza abantu abanomdla wokungena kweli cala lewayini kwaye ndisafuna ukubanefama eza kuba yeyam apho ndiza kube ndisebenzisa igrapes zam ezisuka kwifama yam,” utshilo uMasoga. 
Watsho esithi ngethuba eqala wayesazi ukuba sokuze kube lula kodwa ngenxa yokuzazi ukuba ufunani wasebenza ngokuzinikela.  
Uqhube wathi izinto sele zitshintshe kakhulu kwishishini lomdiliya kwaye amathuba maninzi, nto nje kufuneka umntu azinikele ekufundeni.  
“Kubalulekile ukuba umntu ofuna ukungena kwishishini lewayini ayazi ukuba uza kufunda nanjengoko ndenzile kwaye nam ndiseza kuqhubeka nokufunda kuba kuvela izinto ezintsha yonke imihla,” utshilo uMasoga.  
Watsho esithi unyaka ka2019 mayibe ngunyaka wokuba abantu abatsha bavuke bazenzele kuba izinga lemisebenzi liya lisehla endaweni yokuba lonyuke.  
“Masizenzeleni ukuze urhulumente abone ukuba asilindelanga kuye yonke into, ewe akuzubalula kodwa kufuneka unyamezele.”  
Lo kaMasoga ukwathe abantu mabangatyhafiswa ziindawo abahlala kuzo nanjengoko naye ekwazile ukushiya idolophu yakhe weza eNtshona Koloni. 
“Xa ingekho into kule ndawo uhlala kuyo phuma uyoyikhangela apho ifumaneka khona ze ubuye uzokunceda ulutsha lwalo ndawo uhlala kuyo,” utsho uMasoga. 
Bonke abo banomnqweno wokuzifumanela iSiwela Wine bangaqhakamshelana naye ngokutsalela kule nombolo 0605291486 okanye info@siwelawines.co.za bangaqhakamshelana naye nakuFacebook kunye noTwitter ngokuthi bakhangele *  @SiwelaWines.",USiwela uzenzela umdiliya omfaxangiweyo
"Emva kweminyaka emininzi edlala, * -Amanda Dlamini, ugqibe kwelokuba athi xha ngokudlalela iBanyana Banyana.  
Esi sigqibo sothusayo sibhengezwe yile ntokazi edume ngokudlala ibhola ekhatywayo ekuqaleni kwale veki.  
Iingxelo zithi uDlamini ulinikele umva iqela lesizwe kuba engabizelwanga kwiBanyana Banyana isithuba esingaphaya konyaka.  
Umqeqeshi obambeleyo, uDesiree Ellis, uchonge uDlamini njengomnye wabadlali afuna babeyinxalenye yabadlali abangamashumi amabini anesithandathu abazakuhlangana  enkampini ngelilungiselela umdlalo wobuhlobo nelizwe laseSweden kwiveki ezayo – kodwa ngelishwa le ntokazi ikhethe ukungasamkeli isimemo sokudlalela isizwe. 
Lo mdlali waseHarding, kwiphondo laKwaZulu-Natala ngokokuzalwa, waqala ukuba yinxalenye yeqela lesizwe ngo-2007 ngethuba edlalela iqela lebhola ekhatywayo elaziwa ngokuba yiDurban Ladies.  
Ukusukela ngoko zange aphinde ajonge ngasemva kwaye uzenzele igama ebholeni wade wadlala nakwimidlalo yamazwe-ngamazwe ye-Olimpiki ngo-2016 ebisingathwe sisixeko saseRio, eBrazil.  
Ngelishwa lakhe uDlamini, khange abe yinxalenye yeBanyana Banyana ephumelele iCosafa Cup kunyaka ophelileyo phantsi kukaDesiree Ellis. 
 “Ndinqwenela ukubulela iSafa nabo bonke abaqeqeshi abandincedileyo ngethuba ndidlalela iqela lesizwe. Ngokubizelwa kwiqela lesizwe, ubom bam batshintsha kakhulu nditsho nangaphandle kwasebaleni. Ndafumana ithuba lokufunda izinto kwade kwavuleka namanye amathuba. Andisakunqweneli ukubizwa kwakhona ngoba ndifuna ukugxila kwezinye izinto,” utshilo uDlamini. 
Emva kokudlala okokuqala emdlalweni we-Olimpiki owawuphakathi kweBanyana neNigeria ngo-2007, uDlamini wazenzela imbali ngokuthi abengomnye wabadlali abambalwa kweli lizwe abadlale imidlalo elikhulu kwiBanyana Banyana.  
Kanti ebekwanguye noKapteni weqela lesizwe – kodwa ngoku uzakudlalela iqela lakhe iJVW elidlala kwiGauteng Sasol League. Ngaphandle koko, uDlamini uzakuthi chu nomsebenzi wakhe wokuhlalutya ibhola ekhatywayo kwiSuperSport TV.  
“Bendikunqwenela ukuphumelela i-African Women Championship nokudlala kwindebe yehlabathi – kodwa ezo zinto zifana nje nephupha ngoku,” uvale ngalo mazwi uDlamini.",UDlamini uthe xha ngokudlalela iBanyana Banyana
"Ngamanye amaxesha ezinye izinto ezenza ubomi nzima zenziwa kwasithi. Bendincokola nomnye umntu nje ngobomi sangqinelana uba amaxesha amaninzi xa sisezingxakini, sifuna ukuphuma kuzo sijikeleza kwisisombululo okanye unobangela. 
Phambi kokuba umntu afune isisombululo kufuneka aqale azi ukuba kutheni ezibona ekulo meko akuyo. Siyathanda ukucinga ngezinto eziphathekayo qha xa sicinga ngobomi obungcono. Ikhona intetho ethi ezona zinto zingcono ebomini azithengwa ngamali.  
Ndiqinisekile uba, xa lo ntetho ingazinza kuthi singaphila kamnandi. Kha ucinge ukuba zintoni kanye kanye ezi zingcono ebomini zingathengwa ngamali. Umntu azenzele uluhlu lwakhe ngokwendlela abona ngayo. Andazi ke uba sifike njani ekucingeni ukuba imali yeyona nto ekufuneka siyileqile, siyixabisile ukodlula izinto ezingathengwa ngamali. 
Umntu xa ethanda angenza abantu bonwabe, ukanti xa ethanda angenza abantu bangonwabi. Into ebikhe yandifikela ndizihlelele kukuba, ayikho into ebuhlungu njengokuphoxwa ngumntu umthembile. 
 Masiyijonge kanje le nto, xa ndikhetha wena kule nginginya yabantu ndiyaziyo okanye nabanina okhetha wena, akuthembe ngento ebengenakuyenza naye nabani na, ze wena umphoxe, uthi inoba lo mntu lowo uyakuze aphinde abathembe abantu? 
Emva kwencoko ebendinayo nomnye umntu ekhupha imbilini yakhe kum, ezanto zingathethwa nokuba kukubani ndiye ndazibuza lo mbuzo; xa abantu bethetha izinto abazive ngabanikazi bazo kuba bebathembile inoba injongo yabo sube iyintoni. Sele sinabantu abazivalela kwiikona zabo nje kukuphoxwa kwangabantu. Umntu uphila njani na bethuna evise omnye kabuhlungu? Kwafika amazwi athi ‘ingcina – sifuba’. Sisenazo ingcina zifuba? 
Abantu siyababulala ngendlela esenza ngayo. Afe umntu ehamba ngoba kaloku umntu ngumphefumlo. Xa ubulele umphefumlo umgqibile. Abumandanga ke ubomi bokuphila ngokukrokra, ungathembi. Umntu onjalo ubalilololo. Kufuneka singabantu khe sifunde ukunyaniseka nokuthembeka kubantu esiphila nabo.  
Ibeyeyokugqibela eyoba athi umntu eze kuwe elila, suke uphume nayo injengoba injalo uyokuhlekisa ngayo. Ze kwawena ungaqondi ngoku xa izinto zingakuhambeli kakuhle. Akakho umntu unokuze alilise omnye ze acinge ukuba izinto zizokumhambela kakuhle. Hayi ngoba eshwatyulelwe kodwa le nto uyenza emntwini inendlela yayo yokubuya ngawe. 
Ngelinye ixesha ke ichaphazele nabantu abamsulwa abafana nosapho lwakho nabantwana bakho. Ubomi bethu bethuna asibobethu. Izinto esizenza namhlanje zakuchaphazela nesizukulwana esilandelayo. Yilo nto ufike kukho abantu abangathi bazalwa benamashwa, ngamanye amaxesha sube ikukwenza kwabangaphambili kubo. Umntu nomntu kufuneka akugade ukuhamba nokuthetha kwakhe, xa ungenzeli wena yenzele isizukulwana esilandelayo. 
Yonke into umntu ayenzayo inemiphumela kwaye akukho nto ifihlakala de kuphele. Nabantu aba bade bamkrobele umtnu ohleli nje uneendaba ngabanye abantu, abe ethule tu ngezakhe. Masiphilisane kakuhle ntozakuthi. Umntu angeza kuwe akhuphe imbilini yakhe sube ekuthembile kwaye sube efuna uncedo hayi uba uhlekise ngengxaki yakhe.  
Ubomi bungamnandi kakhulu uba singaqhubana njalo. Wenze le nto ungathanda yenziwe kuwe, uthethe ngabantu ngale ndlela ungathanda kuthethwe ngayo ngawe.  
Yonke ke le nto isezandleni zethu, ixhomekeke kuthi into yoba siyafuna na ukwakhana, sithembane okanye sifuna ukuchithana sibeziintsalu. Amakhaya amaninzi aphelile sesi senzo nobuhlobo obuninzi kugcwele nje abantu abajongene ngezikhondo zamehlo. 
Sinako ukwenza ngcono, masikhulisane, sibenezifuba singabingombambo azihlali nto. Siyababulala abantu xa sisenza njalo. 
Ngeenkcukacha: 079 284 175, katomnoku@gmail.com",Sinako ukwenza ngcono
"“WAJIKELA umyeni wakho, owayememelela uncedo ngethuba ehlatywa amanxeba alishumi elinesithandathu.” 
La ngamazwi ejaji yenkundla ephakamileyo yasePitoli uJaji Tshifhiwa Maumela ewabhekisa kumama wabantwana ababini owayalela ukuba kubulawe umyeni wakhe. 
UHazel Ferreira (32), ubhuti wakhe * -Edward Koch (33) kwanombulali abamthenga ngemali engamakhulu asixhenxe eerandi (R700) uKevin Hutton (32) bonke bagwetywe ubomi ejele ngokubulala umyeni kaHazel uFrancisco Ferreira owaxhaxhwa elele kwikhaya labo eliseBassonia kwimpuma yeGoli. 
Inkundla ive ukuba uHazel wenzela ikofu umyeni wakhe emenza ukuba alulame. Ngenene walulama de wabe ubiwa bubuthongo. Esaqala nje ukubetha ithatha, kwangena esi sibini sonda ngaye. 
Inkundla ikwave ukuba uFrancisco, owayengumnini weshishini lokuthengisa inyama, wanika uHazel isixamali esivisayo efuna ukuba avule elinye ishishini. Ingxelo zithi uHazel wayehlisa ngomlenze le mali, kwaye uFrancisco wayesele ekukrobele oku. 
Emva kweli sikizi lokubulawa kukaFrancisco, umzimba wafakwa kumgqomo wokulahla inkunkuma kwathengwa unoteksi ukuba ayokuwulahla ngakwi-ofisi yesebe lezasekhaya ekufuphi nale ndawo. Kodwa lo noteksi wakhawuleza wakukrobela oku, wafownela amapolisa nathi kamva abamba abarhanelwa. 
Ewisa isigwebo, uMaumela uthi ukubulawa kukaFrancisco kubonakalise ukuba esisithathu asinantlonipho yobomi bomntu.",R700 yokubulala usomashishini
"“Akukho qhekeko kwiSANCO yaseOR Tambo” la ngamazwi kasihlalo weSANCO kwingingqi yeOR Tambo uMnumzana uBaxolile Kulu emva kwamahum-hum okuba iSANCO kwingingqi yeOR Tambo uqhekeke kathathu. UMnumzana uKulu uqhube wenjenje: “kuyinene okokuba kuye kuvele ngathi uSANCO waseOR Tambo uqhekeke kathathu, kanti ke uSANCO mnye, into eyenza ezo ngcinga zinjalo ziinkomfa esisuka kuzo amanye amalungu engaxolanga kwakho amalungu aqhubayo ngaphandle kwalawo angaxolanga ngezinto ezithile. Okwenzekayo endleleni yokulungisa oko kungabingathi kukhona uqhekeko kwiSANCO yaseOR Tambo, iinkokheli zisebenza kunye kwimicimbi eyenziwayo ziingingqi eziphantsi kweOR Tambo.”  
UMnumzana uKulu uphinde waphendula umbuzo kaMnumzana uZukile Luyenge okuvakala ukuba akaseyiyo inxalenye kaSANCO, nalapho aphendule wenjenje: “uTata uZukile Luyenge wayeyinkokheli kaSANCO ePhondweni leMpuma Koloni, umgaqosiseko kaSANCO ke uthi xa ngaba uyinkokheli uSANCO uye akhe ubudlelwane nombutho oqhubayo. SiyiSANCO ke sathatha isigqibo sokuhambisana nombutho weANC ngokwezindululo zeenkomfa zangaphambili. Umgaqosiseko weSANCO uqhubeka uthi ukubangaba inkokheli yenza into enxamnye nomgaqosiseko kumele ibekwe bucala.” “KwaSANCO sibizana qabane, yena uthi akalilo iqabane usisicaka nto leyo ethetha ukuba akasanamdla.”  
UKulu uphendule le mibuzo ngexesha umbutho wabahlali uSANCO ebenikeza ngeempahla zokunxiba kunye nokutya kubahlali baseSajonisi abathi bathwaxwa yintlekele kwindawo yakwaGreen.  
Abahlali bebesonwatyiswa ngumculo weemvumi zegospile uVeliswa Skeyi, Pumla Mfene kunye noSisanda Mjekula logama abantwana bebedlaliswa ngezinto zokudlala zabantwana.",Akukho qhekeko kwiSANCO yaseOR Tambo
"Ukuba urhulumente unyanisile ufuna ukuphelisa  ukuxhatshazwa nokubulawa kwabantu ababhinqileyo ngamadoda, kuza kufuneka anyaniseke, futhi ayohlule ukuba idemokhrasi iqala phi iphelele phi.  
Abantu ababhinqileyo bayadlwengulwa, bayabulawa ngamadoda ngendlela emanyumnyezi mihla le, akude kubekho sisombululo kwaye nezinga alehli.  
Ingxaki yeyokuba urhulumente akabuzi, usuka asebenzise umgaqosiseko ongathethi le nto ithethwayo kuba kaloku yena unguvulazibhuqe nokuba uyabona ukuba kunyembelekile kusetyenziswe elinye iqhinga. 
Ewe, umakulinganwe ulungile, kodwa kukho  iimfihlelo ekufuneka zihlonitshiwe esintwini ukulungiselela ukuba kuhlaliswane kakuhle, yiyo loo nto kukho imithetho elawula isini esithile, loo nto ke yenza ukuba ezi zini zinganyathelani, koko zihloniphane.  
Ewe ndiyayazi, kwaye ndiyilindele into yokuba kukho abaza kunxakama yile ntetha yam, ingakumbi la madoda oyika amanye, athi ke ngoku ukuzibonakalisa avele ahlasele umntu ongumama, ingakumbi xa ethetha inyani, aza kugragrama ke.  
Kodwa ke le ndiyithethayo xa sele uyizikisa itsho emxholweni ngokwesintu.  
Umntwana oyintombazana ube sithi akufikisa afundiswe izinto zobudala ngoodade boyise okanye oodade bakhe abadala, noonina.  
Umntu oyindodana ebenemida kuba kaloku soze akhule mabele okanye aye engceni. Iyafana ke nakulo uyinkwenkwe, ebethi akufikisa axelelwe indlela yokuziphatha ngabakhuluwa bakhe okanye ooyise. Loo nto ibingelocalucalulo ngokwesini. 
Kukho lo msinga mtsha ke ngoku wamadoda ama emaqongeni engathi enza into nantso, eqokelela izishubelisi zabantu ababhinqileyo (sanitary pads).  
Ndisoloko ndizibuza umbuzo wokuba kwenzekani apha kuwo entloko kuba kaloku ngumsebenzi woomama lo, hayi amadoda.  
Ndizibuza imibuzo emininzi, ndide ndizibuze ukuba ingaba bethu ayema phakathi kwamanye amadoda athi ngendyondyo, ‘Hayi ndiqokelela iipads zoomama?’ Inokuba ayabhideka amadoda oqobo.  
Kukunyhashwa kwentlonipho zobuni nesidima samabhinqa oku kwenziwa ngaloo madoda (violation of women’s privacy and dignity). Mawakhe axoze mphini wumbi, okanye azibuze ukuba ubudoda apha kubo kukuthini. 
Ndikhula zingekho ezi zishubelisi zabantu ababhinqileyo abazisebenzisa xa besengceni. Nathi siyile esikolweni, ukanti ke nabangaphambi kwethu bayile esikolweni bengazange baphosa suku esikolweni kuba besengceni.  
Bubuvuvu obu buthethwa ngoosopolitiki nabanye oosomashishini, lulwimi etywaleni, zange saphoswa nalusuku olunye esikolweni kuba sisengceni, kwaye sasisokola ncam ekukhuleni kwethu, ootata bephangela emigodini. 
 Okwesibini, akukho kwankwenkwe eyayinokuthi ibone nto entombazaneni esexesheni, kuba kaloku sasifundiswa ngabazali ukuba masenze kanjani, kwaye kwakungekho nto idibanisa nantlupheko.  
Ngoku iyandibhida intetha engenanyani ethi abantwana abasokolayo baphoswa ziintsuku bengayi esikolweni kuba bengenazishubelisi xa besexesheni.  
Into yesibini endibhidayo ngala madoda ufika emisa ngeeprojekthi zawo eziqokelela ezi zishubelisi, kuba besithi bancedisa abantwana abasokolayo abangamantombazana. Amadoda angena phi na kanene kwizishubelisi zabantu ababhinqileyo?  
Xa unokubuza indoda ibenye ukuba sisetyenziswa njani esi sishubelisi, ingaphendula ngelithini? Into amakayilumkele urhulumente kukuba esandisa izidlwengu ngabasinga-basizeli, kanti emva kwendlu ziinjongo ezingezinye.  
Ndiyabeva naba bathi banceda abatshana babo okanye oodade babo, bubuvuvu obo. Kutheni engakhuphi imali amnike ayokuzithengela ezi azifunayo nje?  
Umbuzo endinawo, ingaba la madoda ziphelile izinto anokuzenza ukuphuhlisa abantu ababhinqileyo? Okanye bethu angathini la madoda xa ingumntu obhinqileyo onokuvela necebo lokunceda amadoda kwiingxaki zawo? 
Uyakukhumbula ke mfundi ukuba kukho ixesha apho uGqirha ongumama waseBhayi wakhe weza necebo leTaraclamp ngexa ekwakubhubha abakhwetha kakhulu kweli lethu, bakhwetha abo abasabhubhayo nanamhlanje amadoda ekhona. 
 Indlela awathukwa ngayo loo gqirha kuba elibhinqa, kuba ethetha ngelungu angenalo, ilungu lobudoda. Yohluke njani ke le kuba akukho ndoda yakhe yaya engceni, ingasoze ibe khona futhi. 
 Amadoda asikhalisa qho ngeeholide zeyeSilimela (June) neyoMnga (December), abanye bethu singabukeli nezo ndaba okanye bangafundi naloo maphepha kuba kaloku siza kuva ngabakhwetha ababhubhileyo nabonakalelwe bubudoda babo.  
Okokuba wakhe wahlala emva kocango mhla ngefuku, ngekhe ungakhali xa unikwa inani labantwana ababhubhe ngenxa yokungahoywa emabhumeni. 
 Kutheni amadoda engaphumi iphulo nje aze nesisombululo kuyeke ukumoshwa imali, kulaliswe abantu ezihotele beyokubuka ukufa kwabantwana bethu? 
 Amadoda makhe siwave esithi #isixhobo sokukhusela ukufa kwabakhwetha, ayeke ukuthi #ukuthengisa ngesixhobo sokukhusela abaya engceni.  
Mawakhe ayeke ukubangamagwala, mawajonge ezamadoda, ayeke ezasegoqweni, aza kuphuma amabele.",Amadoda mawohlukane nokuqokelela iipads
"IBE yiminyaka esixhenxe esasaza kwisikhululo sikanomathotholo esincinane, kodwa sithetha nawe nje uphulwaphulwa zizigidi ezingaphaya kwesihlanu kwesinye sezikhululo ezikhulu eMzantsi Afrika. 
USlulami “Slujah” Bunu, ngumsasazi omtsha woMhlobo Wenene FM,  kwaye sele engene waphelela kumaz’ omoya wesa sikhululo seSABC ukususela kwimpelaveki ephelileyo. 
USlujah, 31, nobesakuba ngumsasazi weBrakfesi kuMdantsane FM, ngoku ngumbhexeshi wenkqubo yomjuxuzo yangeempelaveki uJayva Mzantsi woMhlobo Wenene, kwaye ubalisele I’solezwe ukuba oku “kukuqwalaselwa kwesakhono sakhe nguMhlobo Wenene.” 
Engena kuMhlobo Wenene nje uSlujah, sel’ esuka kujingiselwa ngenqatha yiTruFM nesesinye sezikhululo zeSABC. Lo msasazi wajika kwindawo yesibini ( Top 2 ) kukhuphiswano lonyaka nonyaka lokukhangela umsasazi weTruFM, kwaye uthi oku kwaphants’ ukumenza aphelelwe lithemba. 
“Yho! Kwakunzima kuba ndandisele ndizixelele ukuba ndiyayishiya iMdantsane FM,  ndiza kubangumsasazi weTruFM. Phambi kokuba ndibuyele kwakhona eMdantsane kwanyanzeleka khe ndithathe iintsukwana ndizikhothe amanxeba,” ubalisele I’solezwe. 
USlujah ukhumbula usuku awangena ngalo eMdantsane FM njengomsasazi. 
“Ngo2011 ndeva ukuba kuvulwa iMdantsane FM. Kuba ke lwaluse lukhula uthando lokusasaza, ndathumela iDemo yam kubaphathi. Kwiintsuku ezimbalwa ndafumana impendulo ethi inkqubo ekhoyo yeyomculo weReggae, ndayitsibela kuba eyona nto ndandiyifuna kukusasaza, ndaqala njalo ke eMdantsane FM.” 
USlujah wenze iinkqubo ezohlukeneyo eMdantsane FM ezifana neParty Time, inkqubo yeHip Hop neyeBhrakfesi. 
Le nzalelwana yaseMdantsane ithi zange iphuphe ngokusasaza nakanye. “Ndandizifunela ukucula mna, de ndadibana noLuckeez woMhlobo Wenene. Ngoyena mntu wasibonayo isakhono sam sokusasaza ngokuthi andinike ithuba lokuba ngumncedisi kwinkqubo uJaiva Mzantsi ngo2010, neyayiqhutywa nguye ngelo xesha. Ndandimana ukucula kwisihlokwana sala nkqubo esasisithi “Iimbongi Zengingqi” nesasincedisana nokuveza iimvumi ezisakhasayo, ndikwancedisa nasekusasazeni, kulapho ke ndinokuthi yonke le nto iqale khona.” 
USlujah ungena ezihlangwini zikaMthobeli ‘K.Ci’ August obefudula engumbhexeshi wale nkqubo. 
Uthembise abaphulaphuli bakhe ngolonwabo neengoma ezimnandi, kwaye ukwabophe nabo basekwizikhululo zasekuhlaleni ngelithi 
“Kuza kufika ixesha apho abantu beza kuphela umonde ekuxhaseni eli phupha lakho, endlini, ekuhlaleni, abahlobo, nabantu osebenza nabo kodwa uzungatyhafiswa yilo nto. Uqhubekeke uphuphe de lifezakale.” 
UJayva Mzantsi ungoLwesihlanu nangoMgqibelo phakathi kweyeshumi neyokuqala ebusuku kuMhlobo Wenene FM. 
EZINYE BUNGAZAZI NGOSLUJAH: 
Ngumntwana wesibini kubantwana abane. 
Yimvumi (waziwa kwiqela lomculo iCapital Effect) 
Ngumlingisi kwibali loMhlobo Wenene, udlala apho njengoZigweqe. 
Abazali bakhe ngabefundisi baseSt Johns Apostolic Faith Mission.",Slujah Bunu:  Ukusuka eMdantsane FM ukuya kuMhlobo Wenene FM
"UBingi Sakelo uziphilisa ngokuthengisa izinto zakhe ngaphandle kwenye yeevenkile ezigcwala kakhulu kwindawo yaseNdlovini ePort Alfred.  
USakelo noneminyaka engamashumi amathathu anesixhenxe (37) ubudala noyinzalelwane yaseZambia uthengisa iminqwazi, izikhafu, amabhanti nezinye izinto ingakumbi ezisetyenziswa kakhulu luluntu ebusika. 
Lo kaSakelo uveze ukuba uluntu luyamxhasa kakhulu. 
“Ndiyayifumana kakhulu inkxaso kuba noko ikhona imali endiyifumanayo nethi indincede kakhulu,” utshilo uSakelo ekwaveza ukuba ubone ukuba kwezi venkile ziselokishini kunye naseNdlovini makakhethe eyona inabathengi abaninzi nalapho abone iyi One Stop nathengisa ngaphandle kwayo. 
USakelo ukwaveze ukuba ngemali athi ayifumane unceda ngayo usapho lakhe nanjengoko enenkosikazi kunye nabantwana ababini. Nangona ethengisa ngaphandle kwale venkile uBingi ukwaveze ukuba zikhona iintsuku aya ngazo kwidolophu yalapha ayothengisa khona, kodwa umahluko awukho kunaxa ethengisa kule ndawo. “Akufani nokuhlala ndiyazama kakhulu,” utshilo uBingi. 
UZikhona Gqala nongumhlali waseNdlovini uthe, bayavuya kakhulu ngokuba uBingi athengisele ngaphandle kwale venkile kuba uninzi labo alunayo imali yokuya edolophini. 
“Ezi zinto azithengisa apha ziyafana nezo zifumaneka edolophini, kwaye mna andinangxaki nakuthenga kuye,” utshilo uGqala.","Akufani nokuhlala phantsi, itsho indoda yelizwe laseZambia"
"Unozinti weBaroka FC, u-Oscarine Masuluke, ucela abantu bavotele igowuli akhuphisana ngalo kwiPuskas Awards. Eli gowuli lodumo walifaka kwimizuzu yokugqibela  xeshokweni iBaroka yayidlala ne-Orlando Pirates kumdlalo wePSL ngomhla ngo-2016, ePeter Mokaba Stadium. Ngoku kukho ukhuphiswano lamagowuli elenziwa yiFIFA – apho kukhethwa elona libalaseleyo ukusukela kwinyanga yeDwarha 2016 ukuyoma kweYekhala 2017 kumhlaba wonke kwaye kuphumelela umdlali onelona gowuli elihle. 
Kokwesibini umdlali weli lizwe odlala kwi-Absa Premiership echongwa kwezi mbasa; kunyaka ophelileyo uHlompho Kekana weMamelodi Sundowns naye wachongwa negowuli lakhe awalifaka ngo-2015 ngethuba iBafana Bafana idlala neCameroon kumdlalo ohlakulela i-Africa Cup of Nations. UMasuluke ukuluhlu lwabadlali abalishumi abachongiweyo abanye abadlali akhuphisana nabo baquka umdlali waseGhana, uKevin-Prince Boateng (Spain), u-Olivier Giroud (Arsenal), Mario Mandzukic (Juventas) noNemanja Matic (Chelsea). 
Ukuze abe uyaphumelela okanye adlulele kwisigaba esilandelayo uMasuluke; abathandi bebhola bangamvotela ngokundwendwela apha: www.fifa.com bajonge igama lakhe ze bacofe uVOTE. Kule nyanga iFIFA izakubhengeza abadlali abathathu abahamba phambili ngokwevoti ukuze badlulele kwinqanaba elilandelayo. Uvoto lwesibini luzakuqala ngala mini kubhengezwe ngayo abathathu abaphume phambili ize ivalwe ngomhla womsitho (23 October). Ophumeleleyo uzakubhengezwa kumsitho ngoMvulo, umhla we-23 kweYedwarha, kwisixeko esikhulu iLondon, eNgilane.",Ucela iivoti zenu unozinti weBaroka FC
"IiNkosi zeMpuma Koloni phantsi kweNdlu yeeNkosi zeMveli zitsho ngazwinye ukuba umhlaba mawubuyiselwe kwiiKumkani zelizwe phantsi kwenkqubo ezayo yokubuyiswa komhlaba.  
Oku kuvele ekuqaleni kwale veki ngethuba iNdlu yeeNkosi ibiqalisa iingxoxo ezimalunga noluvo lwabo kumcimbi wokuthathwa komhlaba ngaphandle kwentlawulo.  
USihlalo weNdlu yeeNkosi eMpuma Koloni uNkosi Mwelo ‘Zanemvula’ Nonkonyana, uthi abanikazi bomhlaba asingobantu bazimeleyo kodwa ziiKumkani nabantu bazo.  
“Imbono yethu ngalo mcimbi wokubuyiswa komhlaba ithi, umhlaba mawubuyele kwiiKumkani, kaloku eli lizwe lilawula ngobukhosi. Wathathwa kwiiKumkani neeNkosi nabantu bazo umhlaba ukusukela ngo1652,” ucacise watsho uNonkonyana. 
 Uthi beyiNdlu yeeNkosi bangqinelana ngaphandle kwamathandabuzo noluvo lukarhulumente lokuba umhlaba ubuyiswe ngaphandle kwentlawulo. 
 “Lo mhlaba sithetha ngawo ungamashumi asibhozo anesixhenxe eepesenti ekhulwini, mawubuyele kwiiKumkani ukuze ziwabele uluntu ngokubanzi,”utshilo uNonkonyana.  
Urhulumente weli uvule ingxoxo emalunga nokubuyiswa komhlaba ngaphandle kwentlawulo, nebangele ingxoxo emandla mbombo zone zeli. 
“IiKumkani ngamaxhoba okuqala okubulawa kuthathwa umhlaba kuzo, zilwe zavalelwa ezintolongweni ezinye zaduka zisilwela umhlaba wazo,” utsho uNonkonyana.  
Ingxoxo entsukuntathu ebibanjelwe kwizakhiwo zeNdlu yeeNkosi eBhisho, ibijoliswe ukuvakalisa ngokucacileyo uluvo lweeNkosi.  
UJan Van Reebieck waba sisicaka sokuqala seDutch East Indian Company eyangena kweli nekwabangela ukuxhatshazwa kwabantu ngokuthathelwa umhlaba nemfuyo. 
 Umbhali wencwadi owaziwayo kweli uChristine Qunta uthi uVan Reebieck wayengaqali ukuthunywa kumazwe ehlabathi ethengisa iimveliso zeDEIC.  
“Ubesele evela kumazwe amaninzi ngoku eza apha eMzantsi Afrika, imfuyo enjengeenkomo neegusha yeyona nto yathi yabatsala, babefuna inyama yazo,” kutsho uQunta. 
USihlalo wekomiti ejongene nemicimbi yemihlaba kwipalamente kazwelonke uLewis Nzimande, kwinyanga ephelileyo, uxelele amajelo eendaba ukuba le nyanga kaCanzibe izakuxakeka zimvavanyozimvo malunga nokuthathwa komhlaba ngaphandle kwentlawulo.  
“Inyanga le kaCanzibe siza kuyisebenzisa ukubambela iiKumkani neeNkosi noluntu ngokubanzi, sifumana izimvo zabo malunga nalo mcimbi womhlaba oza kuthathwa ngaphandle kwentlawulo,” watsho uNzimande. 
UNonkonyana uthi ziiKumkani eziza kwaba umhlaba egameni labantu ngeenjongo zokuba bazuze abantu.  
“Nangona sisasebenza kwisicwangciso esipheleleyo, sifuna ukuba usapho ngalunye lukwazi ukuba nekhaya, amasimi aneleyo, iindawo zamadlelo neentlanzi ezaneleyo, nemihlaba yophuhliso ezilalini, kwenziwe ushishino kumhlaba owaneleyo,” utshilo uNonkonyana.  
Uthi umhlaba abathetha ngawo ngumhlaba owathathwa ukusukela ngonyaka ka1652.  
“ZiiNkosi ezingamashumi amathathu anesibhozo eziphuma kwiinqila zonke zeMpuma Koloni kwiiKumkani zontandathu zeli phondo ezixoxe banzi ngalo mcimbi wokubuyiselwa komhlaba eluntwini,” utsho uNonkonyana.  
Ukanti ingxelo yabakwaStatistic South Africa ithi lenyukile inani labantu beli abamhlophe abashiya uMzantsi Afrika, umcimbi wokuthathwa komhlaba ngaphandle kwentlawulo ubonwa njengomnye wonobangela woku.",‘Mawubuyele kwiiKumkani umhlaba’
"IKomiti yeQoqo kaZwelonke yebhodi ejongene nokusebenza koomasipala kweli , iSALGA iza kwangxatha kwisithebe sengxoxo nobunkokheli bezopolitiko boMasipala Ombaxa waseNelson Mandela Bay emin’emaqanda namhlanje. injongo yentlanganiso kukuba iSALGA  ingqinisise inkxaso yayo kulo masipala njengelungu lemanyano njengoko ubunkokheli obusanda kwanyulwa buhle – ngahlengisa izinto ukuba zime ngobume. 
ISALGA njengommeli webhodi yorhulumente wasekuhlaleni ixhasa injongo yoomasipala abafikelelekayo nabaxhotyisiweyo ukuba banikeze ngeenkonzo kuluntu lweendawo zabo. ISALGA kwiphulo layo lokukhulisa umthamo wayo yazise obu bunkokheli butsha.",ISALGA izakuxoxa neenkokheli zase-NMB
"Emva kokuthi nqumama iveki yonke ngenxa yemidlalo yezizwe eziphantsi kweFIFA, amaqela adlala kwiAbsa Premier Soccer League abuyela emabaleni kwakhona ngempelaveki.  
Omnye wemidlalo ojongwe ngamehlo abomvu ngulowo uphakathi kweOrlando Pirates neChippa United emalanga (15:30) eOrlando Stadium ngoMgqibelo.  
Omabini amaqela aya emdlalweni ephantsi koxinizelelo kakhulu emva kokungakwazi ukuvelisa iziphumo ezincumisayo emidlalweni egqithileyo.  
Iqela laseMpuma Koloni, iChippa United, elingaphumeleli namnye umdlalo kule isizini kwemine eliyidlalileyo, liza kuzama ukufumana amanqaku amathathu ngempelaveki xa lidibana nePirates exikixwa ziingxaki ngakumbi phantsi kukaRulani Mokwena owathath’ iintambo emva kokuhamba kukaMilutin Sredojevic. 
Ukudlala nePirates kokwayo ngeke kube yinto elula kwiChippa kodwa uLerato Manzini uxelele I’solezwe lesiXhosa okokuba abadlali beqela lakhe bawulungiselele kakuhle umdlalo ozayo. 
 “Yah, ndingatsho ndithi sikulungele ukudibana nePirates. Bonke abadlali balinde umhla womdlalo.  
Sikuthatha njengenkuthazo ukudlala nePirates komnye wemidlalo emikhulu.  
Thina badlali siyiqonda ngokupheleleyo imeko elikuyo iqela. 
 Asikaphumeleli namnye umdlalo kule sizini kodwa lo nto ayichazi indlela iqela elidlale ngayo emidlalweni egqithileyo.  
Into esiphoxileyo emidlalweni egqithileyo ibe kukunqaba kwamagowuli.  
Lidlale umdlalo omhle, lidale amathuba futhi lihlasele kakuhle iqela kodwa eyona ngxaki ibe kukufaka ibhola emnatheni. Siwulungiselele kakuhle kodwa umdlalo,” utshilo uManzini. 
Nangona iChippa inengxaki yokungakwazi ukufaka amagowuli ayivimbe amanqaku apheleleyo emidlalweni eyidlale kakuhle, uManzini uzimisele ukwenza ezibukwayo emdlalweni ongempelaveki ukuba ulinikiwe ithuba lokudlala ngumqeqeshi wakhe uClinton Larsen.  
“IPirates idlala kakuhle noxa inengxaki efanayo nale yethu. Ndisoloko ndinomnqweno wokufaka amagowuli emdlalweni ngamnye esiwudlalayo kodwa akwenzekanga oko kwegqithileyo.  
Aza kuza amagowuli. Ndicinga ukuba umdlalo esiya kuwo uza kuba namagowuli amaninzi.  
Ukuba singaphumelela umdlalo ube mnye, lo nto ingasibeka endaweni entle.  
Ndifuna ukucela abalandeli bethu ukuba mabasixhase ngamaxesha onke ngoba asiyonto ngaphandle kwabo,” utshilo uLerato. 
Imidlalo yePSL: 
NgoMgqibelo: Golden Arrows vs AmaZulu FC @Sugar Ray Xulu Stadium, 15:00; Orlando Pirates vs Chippa United @Orlando Stadium, 15:00; Kaizer Chiefs vs Polokwane City @FNB Stadium, 18:00; SuperSport United vs Cape Town City @Mbombela Stadium, 20:15. 
NgeCawe: Black Leopards vs Baroka FC @Thohoyandou Stadium, 15:00; Bloemfontein Celtic vs Stellenbosch @Dr Molemela Stadium, 15:00",‘Asiyonto ngaphandle kwabalandeli’
"UMphathiswa weSebe lezeMidlalo, uLonwabo, ubuGcisa neNkcubeko, eMpuma Koloni, uFezeka Nkomonye, uthi ukuphuhliswa kolwimi lwenkobe kukuphuhliswa kwesizwe, watsho esithi luxanduva lwaye nawuphi na umntu ukuphuhlisa ulwimi lwakhe. 
UNkomonye ebethetha eSteve Biko Centre eGinsberg eQonce kwiveki ephelileyo apho iSebe lezeMidlalo, uLonwabo, ubuGcisa neNkcubeko, eMpuma Koloni, belibambe indibano yeentsuku ezintathu zokuphonononga iilwimi. 
Phambi kwentetha kaNkomonye, ingcaphephe kulwimi lwesiXhosa kwanombhali ophume izandla, uNjingalwazi Ncedile Saule, uveze ukuba amagama ekucingwa ukuba ayathuka kuye kufunyaniswe ukuba akathuki kwezinye iintsingiselo. 
Umzekelo igama elithi umsunu. “Umsunu ayisosithuko. Ngumthi wehlathi owawusetyenziswa ngamaXhosa ukwenza imikhonto, iintsimbi zingekabikho,” utshilo uSaule kwintetha yakhe. 
UNkomonye uthe: “Ndifunde lukhulu kule ndibano, ndide ndafunda ukuba igama ebendicinga ukuba liyathuka, alithuki. Kodwa Njingalwazi Saule ndicela undixolele, ela gama andinakukwazi ukulibiza phambi kukamama wam kuba yena andiqondi ukuba angayivuma ukuba eli gama lithi umsunu alithuki. Kunzima nolibiza, ingathi ndithetha amanyala.” 
UNkomonye uthi iilwimi zinegalelo elikhulu ezilidlalayo kwaye zenza iimvakalelo ebantwini. 
“Omnye umntu xa uthetha ngegama elithile ubanamasikizi, omnye umntu xa uthetha ngendlela ethile akujongele phantsi. Yiyo le nto kubalulekile ukuba sifundisane. 
“Kwenye intlanganiso ebesidibene kuyo kuye kwathethwa ngabantu abathandana besisini esinye. Kuye kwavakala ukuba abanye babo abafuni ukuba kuthiwe zizitabane. Abanye babo ngesiZulu kuthiwa ziinkonkoni. Abanye abafuni kuthiwe igeyi, abanye bafuna kuthiwe igeyi. Ndizama ukuthi  xa igama liza kusekwa okanye kuza kuvunyelwana ngalo, kubalulekile ukuba laziwe ngokucacileyo.” 
Lo mphathiswa ukhuthaze uluntu ukuba luzingce ngeelwimi zenkobe. “Sisisizwe simele ukuba sizingce ngokuthetha iilwimi zethu. Umntu othetha isiLungu mayingabi ngathi ngoyena mntu ubhadlileyo phakathi kwethu.” 
“Baninzi ke abantu, kule minyaka mininzi sele ndiyisebenzile, endikhe ndadibana nabo, abathetha isiLungu kodwa ufumanise into yokuba apha phantsi kweenwele akukho nto, umntu uyakhumsha nje qha. Ude uzamle ngoku akhumshayo kuba kunzima ukubamba umongo. 
“Esi silungu nisithanda kangaka, apha eMpuma Koloni lulwimi lwesithathu ngokokuthethwa. Ayilolwimi lokuqala. Ulwimi lokuqala, oluthethwa ngabantu abaninzi, sisiXhosa. Ulwimi lwesibini sisiBhulu. Olwesine sisiSotho. Qhubekani nikhumshe, andizi,” utshilo uNkomonye.",UMphathiswa: ‘Kunzima nowubiza lo msunu’
"Kudutyulwe kwabulawa inkosikazi enamashumi amathandathu ananye ubudala (61) yelali yaseNweleni eDutywa ngokuhlwa kwangoLwesibini idutyulwa yindoda engaziwayo.  
Le nkosikazi idutyulwe iphakathi kwamalungu ayo osapho amathathu ngethuba belele kwikhaya labo eNweleni.  
Ngokwengxelo ephuma kwisithethi samapolisa aseGcuwa uKapteni Jackson Manatha ithi, ixhoba eli likhethwe phakathi kwamanye amalungu osapho ladutyulwa lodwa akugqiba umrhanelwa wabaleka engakhange awonzakalise amanye amalungu. 
Oku kwenzeke emva kwentsimbi yeshumi elinanye ebusuku ngoLwesithathu apho umrhanelwa afike watyhiliza icango wangena ngenkani lulele usapho. 
UManatha uthi ixhoba lidutyulwe kumzimba ongentla labhubha kwangoko. Unobangela wokubulawa ngokungenalisini kwexhoba awukaziwa amapolisa aseDutywa ayaphanda. 
Igama lexhoba belingekapapashwa koonondaba ngethuba sibhala eli nqaku.  
Amapolisa abongoza nabani onokuthi abenolwazi atsalele amapolisa aseDutywa ku: 047 489 1333. 
Inkumanda yamapolisa eGcuwa uBrigadiya Trevor Mey usikhalimeme isenzo esilolu hlobo, esithi amapolisa azakwenza konke okusemandleni kuwo ukuqinisekisa ukuba umezni wobubi ujongana nengalo yomthetho.",Kudutyulwe kwabulawa inkosikazi ihleli nosapho
"Angene ebaleka AmaNgesi kwiTop 16 yeFifa Wold Cup emva kokubhulela amasaka iWales ngamagowuli amathathu eqandeni emdlalweni obubanjelwe eAhmad bin Ali Stadium namhlanje. Ngelishwa layo iWales, kuye kwanyanzeleka igoduke emva kokwenza utsi gxada kwitumente yehlabathi ebuyele kuyo emva kwamashumi amathandathu eminyaka yagqibela. Kuyiwe kwixesha lokuphumla iyinkwa nenkwa, kungekho nalinye elifuna ukubethwa. Ngaphandle kwamathandabuzo lo nto iyinike amandla iWales ebikhangela impumelelo yamagowuli amathathu ukuze ifumane ithuba lokuhlala kwitumente yehlabathi. 
Emva kwekhefu, uMarcus Rashford ungcangcazelise umnatha okokuqala emva kokukhaba ibhola entle ebibekwe phantsi kufuphi nomhlaba kanozinti. Emva kwakhe uPhil Foden weManchester City ufake igowuli lesibini leNgilane. Ubuyile uRashford wafaka igowuli lesithathu watsho walingana noCody Gapko oncede iNetherlands yadlulela kumjikelo olandelayo weFifa Wolrd Cup ebanjelwe eQatar esele iphumile. 
Uphelile umdlalo iWales ingafumenanga negowuli lokubika ekhaya emdlalweni wanamhlanje. Emva kokusongwa kwemidlalo kaGroup B, yiNgilane neMelika ezigqithela kwiTop 16 yeFifa World Cup. Kwelinye icala iMelika (USA) ibethe i-Iran ngegowuli elinye elifakwe nguChristian Pulisic emdlalweni wanamhlanje. Emva kokungenzi ngokwaneleyo, iWales ne-Iran ziyagoduka. 
Noxa kufike ixesha lokugoduka, omabini amaqela azamile ukulwa. Indlela abezinikele ngayo emidlalweni iyancomeka. Akukho kuphumla kwiNgilane ngoba kufuneka ilungiselele ukudibana neSenegal eyinkathazo. Iqela lika-Aliou Cisse liye kwiTop 16 emva kokubetha iEcuador ngamagowuli amabini kwelinye emdlalweni obunamhlanje emalanga. Umdlalo ophakathi kweSenegal namaNgesi uza kutaka iintlantsi ngoba omabini amazwe afuna ukuqhuba kakuhle kwitumente yalo nyaka. Amanye amaqela azibekele iindawo kwiTop 16 aquka iFrance, iNetherlands, iPortugal neBrazil nangona ziseza kudlala imidlalo yokugqibela.","iNgilane ingombe iWales iibhatyi zagcwala umoya, iMelika ibethe i-Iran"
"Ukunikwa kwegqirha itshoba kwinkolo yesigqirha linqanaba elibaluleke kakhulu ngokufana twatse nezinye iinkolo xa zikhupha izidanga nezinye impawu zembeko, zinikwa lowo ugqibe eso sifundo. Iphephandaba I’solezwe lesiXhosa lincokole negqirhakazi eliphume izandla uSithiwe Gibi uMamcethe waseTshabho nosele ekhuphe amagqirha amaninzi emva kokuwafundisa banzi ngobugqirha. 
Ukugqabaza linqanaba lokuqala. Eli lelona nqanaba landulela elo lokugqibela lokugoduswa kwegqirha emva kokuba lifunde amanye amanqanaba abanzi atyhila le nkolo kulowo uthe wabizwa ngamawabo ukuba abeligqirha.Ukugqabaza linqanaba apho igqirha lixelelwa ngenyamakazi elizakuthi lisebenzise ufele lwayo ukuhombisa isinxibo salo, le ngxelo iza ngephupha okanye inyamakazi leyo ize ngokwayo apho ekhayeni.  
Kuthathwa ufele lale nyamakazi ibelilo elisetyenziswa ukuhombisa isinxibo selo gqirha, kwaye oku kubonisa ukuba sele lihambe umgama omde liphumelele kwamanye amanqanaba ngasentla kweli. Ukugqitha kweli nqanaba igqirha elifundayo liye livunyelwe ukuba ligoduke lisiya kuxelela abakokwalo ukuba likulungele ukubuyiswa emva kokuba bevene negqirha elo. 
 Oku kukhokelela kwiinzame zokuba libuyiswe ngokusemthethweni eli gqirha emva kokuvana nosapho lalo ukuze kamva kuxelelwe igqirha elikhulu ngomhla wokubuyiswa kwalo. 
 Kwimeko apho eli gqirha lisaqalayo lingenayo indlela yokuba libuyiswe ngenxa yokungabinamali okanye ezinye izinto zokwenza umsebenzi wokubuyisa igqirha lenzelwa inceba yokuba lilinde de kufike ixesha lokuba libenendlela yokuzigodusa okanye ukugoduswa. 
Kwelinye icala eli gqirha liyanikwa ithuba lokuba lisebenze nangona lingekagqibi ukuba lisebenze lisenza umsebenzi wegqirha eligqityiweyo ngemvume yegqirha elikhulu kuye. Oku kwenziwa ngeenjongo zokuba eli gqirha lifumane ithuba lokuqokelela izinto zokusebenza ukuba likwazi ukulungiselela ukuba libuyiswe ngokusemthethweni.  
Liyavumisa, liyanyanga lisebenze abantu kodwa lisafumana iingcebiso kwigqirha lalo elikhulu lide lifike kwixesha lokuba libenemali eyaneleyo. Lakuba nazo izinto ezifunekayo kulo msebenzi walo eli gqirha lixelela amakhaya ukuze kuvunyelwane ngemini ekuzakwenziwa ngayo umsebenzi wokubuyiswa kweli gqirha. Emva koku kuxelelwa igqirha elikhulu ngomhla ekuvunyelwene ngawo likhaya ukuze kamva kulungiselelwe lo mhla mkhulu wokubuyiswa kwegqirha okanye ukunikwa kwegqirha itshoba lalo. 
Ngomhla owandulela umsebenzi igqirha elikhulu liya kwelo khaya ngeenjongo zokudibanisa izihlwele zekhaya kunye nezo zegqirha kucengwa ukuze kungabikho zingxwabangxwaba phambi kwalo msebenzi. Igqirha elikhulu nentlabi yekhaya ngabo badlala indima enkulu ukusukela ngoku kude kuse ngomhla wokuxhelwa kwenkomo encinci.  
Ngobusuku obandulela le mini kuculwa iingoma zekhaya kucengwa amanyange, wonke umntu enoxolo bethandazisa igqirha elikhulu ukuba ubeyimpumelelo umsebenzi. Kusasa kudityanwa likhaya kunye negqirha kuvunyelwane ukuba kuthunyelwe indoda ethile emlanjeni isiya kwazisa abantu abakhulu phaya emlanjeni.  
Le ndoda ayivumelekanga ukuba ithethe namntu apha indleleni ide ifike emlanjeni iqale ukuvula umlomo xa iphaya ichaze lo msebenzi, ize ishiye intsimbi emhlophe phaya emlanjeni.Phambi kokuba kuphunywe apha ekhaya banikwa ithuba lokuba bathethe bexelela abantu abakhulu ukuba kwenzeka ntoni apha ukuze kamva kuphunywe ngengona yekhaya.  
Kuxhelwa ibhokhwe kuqala, ithi ingekaqhaqhwa kuwiswe inkomo, igqirha elo litye isiphika sebhokhwe esojiweyo aze kamva atye esenkomo. Inyongo nomsila webhokhwe netsonyama kuzo zombini zikhutshwa ngoko nangoko. Akukho zibhotile zotywala zikhoyo kuyo yonke le nto iqhubeka apha kusebenza kuphela utywala besintu. Ngorhatya ezi nkomo zombini zithathwa zifakwe endlwini enkulu kutyiwe kuphela iinyama zokoja.  
Ngentsasa elandelayo amagqirha aphuma enxibile eqabe imbola ehombile, eli lizakunikwa itshoba liphuma lona ligqunywe ngengubo lingabonakali kuba alinxibanga nto konke emzibeni. Emva kokuphakelwa kwegqirha elizakunxiba xa liphakathi lisitya kuxelelwe oomama ukuba bangaphaka phaya endlwini.Iimpahla zonke elizakuzinxiba igqirha zigalelwe imbola zilapha ebuhlanti ngelo xesha.  
Ilungu lekhaya liqala ngokunxiba isiyaca ukuze kamva ikhaya linikele kwigqirha limnxibise iimpahla zobugqirha.Imvubu netshoba lakhe uzinikwa yintlabi okanye indoda enkulu yekhaya, utata wakhe ukuba usekhona. Kuye kuthethe umntu wokuhlala engqina ukuba uyibonile yonke le nkqubo esikelela lo msebenzi wenzekileyo, kamva kungenelela umntu wekhaya engqina egameni lekhaya esamnkela elo gqirha lekhaya.  
Liphiwa izipho igqirha ngamagqirha aquka igqirha elikhulu kunye nabantu bokuhlala nabekhaya ngokubanzi. Kamva igqirha elikhulu libiza abantu bekhaya lisenza inkcaza ngawo wonke lo msebenzi, kugqitywe.",Kunikwa igqirha itshoba
"IGQALA leANC uGqirha Zola Skweyiya ubhubhele esibhedlele izolo, emva kwengulo ebimbambe ithutyana. 
Ebeneminyaka engamashumi asixhenxe anesihlanu (75). 
USkweyiya, ozalelwe kwidolophu iSimon’s Town kufuphi naseKapa, wayenguMphathiswa wesebe loPhuhliso loLuntu phakathi konyaka ka1999 ukuya ku2009. 
Ngonyaka ka1994, phantsi kolawulo lowayesakuba nguMongameli weli uNelson Mandela, uSkweyiya wachongwa njengoMphathiswa weeNkonzo zoLuntu noLawulo. 
USkweyiya, uzibandakanye neANC ngonyaka ka1956, waya elubhacweni ngo1963, kumazwe afana neZambia neTanzania. 
Amabanga akhe aphantsi uwenzele eBhayi naseKapa, ze wayokuphumelela ibanga leshumi eLovedale eDikeni ngo1960. Wafumana isidanga kwezomthetho kwiYunivesithi iLeipzig eJamani ngo1978. 
“Sithulela umnqwazi eli gorha, ochithe ubomi bakhe kwinkonzo yesizwe wakwenza oko ngokugqibeleleyo, ethanda abantu kwanombutho wakhe,” utshilo uPule Mabe, osisithethi seANC kuzwelonke. 
Amalungiselelo omngcwabo ebengekabhengezwa ngethuba sibhala",Zola Skweyiya (1942-2018)
"ULangaliyakhanya Mboniswa waseMagemfaneni eCacadu, uyayonwabela ingxolo engafunwayo ngabaninzi eyenziwa ngamaKwalikwini kwifama yakhe. Lo mfama uzibalule ngokufuya ezi ntaka sele zinqabile ukufuywa ngabantu abaninzi bekhala ngezizathu ezahlukeneyo. 
“Iinkunzi zilishumi elinesihlanu, iimazi zingamashumi amane anesihlanu, amantshontsho aneenyanga ezintathu ngamashumi amathathu anesixhenxe logama aneenyanga ezimbini ilishumi elinesihlanu,” ngoncumo kucacisa uMboniswa. 
Ikhaya lakwaMboniswa likwenye yeengxingwa zeefama ezindala kwiilali zaseMtsheko ezazisebenza kwakwiminyaka yoo1890 zivelisa zikwathengisa imifuno, umbona neziqhamo. 
“AmaKwalikwini sikhulele kuwo apha ekhaya, abazali babe wafuyile, nathi ke salandela ekhondweni ngenxa yokuwathanda,” utsho uMboniswa. Ngenxa yemvula, amaqanda abolile kwaye ebefukamile ngelo xesha amaKwalikwini akhe. 
“Ngamaqanda aphaya kumashumi alithoba anesithandathu athe aboliswa yimvula enetha ingayeki apha. Ayasuka efukwini lawo kukho amanzi okanye enye into engeneleleyo, ndilahlekelwe,” kucacisa uMboniswa. 
Ngokukhula komsebenzi wakhe wokuvelisa amaKwalikwini, uMboniswa uneenjongo ezibanzi. 
“Ndijonge ukuthengisela iivenkile ezinkulu zokutya, ndithengisele abantu. Ndingavuya ukuba ndingafumana ithuba lokuwathumela kumazwe angaphandle,” utsho. 
Uthi akanqweneli ukuba ngumfama okhulayo ixesha elide, koko unqwenela ukugqitha kwelinye inqanaba abe ngumfama ophume izandla. 
”Ayathanda kakhulu ukutya uhlaza, lo nto yenza ukuba avelise amaqanda aphilileyo. Ayathengiswa ke nangaliphi ixesha enyakeni xa umntu efuna amaKwalikwini,” kutsho uMboniswa. 
Ixabiso leKwalikwini xa lithengiswa likumakhulu amahlanu weerandi ngokushiyana kobunzima bawo. 
“Yintaka ebuthathaka kakhulu le. Ayifuni kubonwa indawo ebekela kuyo. Kuye kunyanzeleke ukuba ikhangelwe, kodwa ingakuboni ukuba uyibonile,” utsho uMboniswa. 
Kuthwa ingxaki ephambili ngale ntaka kukuba itya ukutya okuninzi, iyasilela ukukhula nokuvelisa amaqanda xa ingatyi ngokwaneleyo. 
“Zitya umgrayo neGrowing Mash, nengca ziyithanda kakhulu. Ndiyazama kodwa kunzima kuba inani lazo liphezulu, kungoko sicela inkxaso kurhulumente nakwiinkampani zabucala,” utsho uMboniswa. 
Inyama yawo ithwele izithako ezipheleleyo zeproteni, izakhamzimba zikavithamin B 12. Incedisana nomzimba kakhulu ukwakha izihlunu zomzimba. 
Ayinamafutha agqithisileyo inyama yeKwalikwini, ngenxa yoko inezithako ezifanelekileyo ezifunwa ngumzimba. 
Iqanda leKwalikwini likhulu kunelo lenkukhu. Iqokobhe lalo liqine ngokumangalisayo kunelenkukhu, umthubi walo ngaphakathi unqumbululu kunowenkukhu. 
Liyatyiwa ke iqanda lalo njengeqanda lenkukhu. Nencasa yalo ayahlukanga kakhulu kuleyo yeqanda lenkukhu. Ikwalikwini lizala iqanda kabini ngeveki, logama inkukhu kwimeko eqhelekileyo izala iqanda phantse yonke imihla. 
INational Turkey Federation ezinze eMelika ithi ngamakhulu amabini ezigidi amaKwalikwini afuywe kwilizwe laseMelika. Amanye amazwe ehlabathi awanazo iinkcukachamanani zamaKwalikwini. 
Ithokazi leKwalikwini liqalisa ukubeka amaqanda xa lineenyanga ezisixhenxe, logama inkukhu ibeka amaqanda xa ineenyanga ezintlanu. Amaqanda weKwalikwini ayafika kwikhulu xa liphilile, lisitya ngokwaneleyo. Amanye kuwo azala yonke imihla njengenkukhu xa efikelele kwixesha lawo lokuzala.",AmaKwalikwini kaMboniswa
"Indlela izinto eziyihambela ngayo iMamelodi Sundowns kwezi ntsuku ingqina intetho ethi, “Imali iva enye”.  
Ekuqaleni kwale sizini iSundowns ifumene iR800 000 kwiMTN 8 emva kokuphuma kwimidlalo ephambi kwamagqibela kanqoyi.  
Kuthe emva koko iDowns yafaka engxoweni imali engaphaya kwezigidi ezine [R4 25 million] ngokuphumelela iTelkom Knockout eyabetha kuyo iKaizer Chiefs ngo’3-1 eMoses Mabhida Stadium kunyaka ophelileyo.  
Kanti kwiNedbank Cup ekhutshwe kuyo kutshanje iSundowns yi-Orlando Pirates, kulindeleke ifumane amashumi amane amawaka [R40 000].  
Kwiveki edlulileyo Abafana Be Style baphinde bandisa imali abaza kuyifumana ngokuphumelela indebe ye-Absa Premier Soccer League emva kokubetha i-University of Pretoria ngo’3-0 kutshanje eTuks Stadium, ePitoli.  
Ngomhla wamashumi amabini ananye iMamelodi Sundowns izakufumana izigidi ezilishumi [R10-million] emva kokudlala nePlatinum Stars eLucas Moripe Stadium.  
Akuphelelanga apho ngoba izakufumana nezinye izigidi ezithathu [R3-million] emva kokuphumelela izihlandlo ezithathu iQ Innovation yePSL.",Izakuntywila emalini iMamelodi Sundowns
"Unikwe isohlwayo sokuba abhatale imali engange-R800 kungenjalo achithe iintsuku ezingamashumi amathandathu engaphakathi eziseleni umama obebhaqwe ngamapolisa akuCentane elime intsangu ngaphakathi emzini wakhe.  
Lo mama wohlwaywe yinkundla yamatyala alammandla ngoLawesibini kule veki ngethuba evela kwiinkundla zamatyala. 
UMama onamshumi amahlanu anesithandathu (56) ubudala ubanjwe ngeCawa emzini wakhe kwilali yakuManyube Komkhulu kuCentane.  
Isithethi samapolisa aseGcuwa neziphaluka uKapteni Jackson manath uthi, ixhoba libanjwe emva kokuba amapolisa ethelwe tshupha ukuba utyale intsangu lo mama egadini yakhe. Kulindeleke ukuba achithe inyanga ezimbini ngaphakathi eziseleni kwintolongo yakuCentane okanye ukuzisindisa abhatale iR800 yeerandi. 
UKanti kusenjalo, isithathu sabasetyhini abaphakathi kwamashumi amathathu eminyaka ukuya kumashumi amathandathu anesibini ubudala, ebebebanjwe ngempelaveki kwakuCentane, omnye kwidolophu yaseGcuwa kwangezehlo zokuba nentsangu bakhululwe emva kokuba bethe babhatala izohlwayo zabo ebebezinikwe yinkundla yalammandla. Oko kudizwe nguKapteni Manatha. 
Lo wasetyhini eGcuwa (33) ubanjwe ngamapolisa kusasa ngeCawe emva kokuba ampolisa eve ukuba ushishina ngentsangu. Intsangu leyo ixabisa imali engange R10 000. Ewonke lamakhosikazi ebebanjwe ngempela veki phantsi kwaseMnquma ebemahlanu omnye kubo engowedolophu yaseNgqamakhwe nobefunyenwe enelahle lompu.  
Le ntwazana inamashumi amabini anesine ubudala. Ibivelile kuMvulo wale veki laphinda lamiswa ityala layo.",Ayonyuka amanani amanina azibandakanya kushishino lentsangu
"Yenzekile indaba eTsholomnqa kwaDowu apho uNkosi Mthuthuzeli Makinana obhexesha isihlalo kumbutho weeNkosi iContralesa  kwiBuffalo City Region aphuma khona.  
Ekwangumququzeleli  woPhuhliso lwaMaphandle apha eMpuma Koloni. Yayilwa iprojekthi ngamanina athi soze ogqithwe yimbovane ngokukhuthala.  
Aqala alima kwiminyaka eli10 egqithileyo, ethengisa ekuhlaleni yangcono impilo yabantu, bethe gqolo benkqonkqoza kwiminyango engabanceda .  
Engayekanga uNkosi Makinana ukuba ngumcebisi njengomntu ongumququzeleli wophuhliso kule ngingqi. Kuthe kusenjalo, qhaphu gqi inkxaso kwiqumrhu elixhaswa nguSASOL leza nophuhliso ngenkxasomali.  
Eli qela lamanina lithete lenjenje: “Kunyaka ophelileyo, sivelise iingxowa zeetapile ezingaphezu kwe100 sathengisa ikhaphetshu kakhulu nebeetroot. 
“Namhla kungamayeyeye sifumana iteletele -2wd massy ferguson enamakhuba ayo- 2 furrow disc plough neduty off set disk ripper, fertilizer spreader, potato planter netipper trailer.  
“Siyabonga kwiqumru likaSASOL ngenkxaso yophuhliso lakwaDowu. Sibulela inkxaso kwiinkokheli zethu nabemi ngokubanzi, sijonge amahlumela sinombono wokuxhasa umntwana wakuDowu aye kwisikolo solimo aze kusebenza apha, sijonge ukuncedwa yiNkosi yethu uChief Makinana, asincedise sifumane umhlaba, sinombono wokungena kwiAgri-industry, sicetyiswe ngezinto esinokuzithumela phesheya noba singazichola kanjani.  
Sithi maz’ enethole!”",‘Yiya embovaneni vila ndini…’
"Umqeqeshi weChippa United, uRulani “Monalisa” Mokwena, uthi kukho abantu abakwisigqeba esilawulayo kwiOrlando Pirates abajikela ngaphaya kwakhe bayokuthetha nabadlali beneenjongo ezimbi ngaye.  
Oku kudizwe nguMokwena ngenkqu xeshikweni encokola neentatheli kutshanje.  
Kunyaka ophelileyo, uMonalisa wanyuselwa yiPirates wangumqeqeshi oyintloko emva kokuhamba kukaMilutin “Micho” Sredojevic kusadlalwe imidlalo embalwa kakhulu ekuqaleni kwale sizini.  
Izinto zange zimhambele kakuhle uMokwena kwade kwanyanzeleka abaphathi beBucs baxoze omnye umphini ukuze kufike indoda yaseJamani uJosef Zinnbauer ekupheleni kuka2019.  
Ngokokutsho kwakhe uMokwena, zininzi izinto awazinyamezelayo eziquka ukuvelwa ngemva ngabantu abathile.  
URulani kwabolekiswa ngaye kwiChippa emva kokuthi shwaka ixesha elide engabonakali ebholeni ekhatywayo. 
“KwangoMvulo ezintsukwini, kweza umdlali kum wathi kukho umntu okwisigqeba esilawulayo owambuza umbuzo othi ingaba bayakwamkela na ukunyuselwa komqeqeshi?  
Ndiyanixelela, ndandingekawuqali umsebenzi wokuqeqesha, kwakusele kukho abantu abatyala intandabuzo ngam ezingqondweni zabadlali. Andiqondi into enjalo ingenzeka nakubani na.  
Kodwa ezo zizinto ezimqinisayo umntu kwaye ingayinkcithaxesha ukuba ndingabamba ezo zinto. Kum, ledlula ixesha lokujonga iminyaka emntwini. Abawafumani abaqeqeshi abancinane amathuba apha eMzantsi Afrika ngoba kusokolo kukho abantu abamnyama abakhela abanye abantu amayelenqe ukuze bangaphumeleli. 
Emva kokusebenza noPitso Mosimane kwiMamelodi Sundowns nokuncedisa kwiPirates, uMonalisa ebesoloko ebonwa njengomnye wabaqeqeshi abakrelekrele abamnyama ekulindeleke baqaqambe xa benikwe ithuba lokuqeqesha.",‘Bandivela ngemva kwiPirates ndingekaqali nomsebenzi’
"AMAPOLISA aphantsi phezulu ekhangela intwazana yakuQoboqobo egama linguAndisiwe Zandile Gcilitshana (18) emva  kokuba usapho luthe lavula ityala kuba iintsuku ziqengqeleka engabuyi ekhayeni.  
 
UGcilitshana uphume kowabo kwilali yakuCata ngomhla wamashumi amabini anesibhozo kwinyanga yoKwindla esithi uyokulungisa iinwele zakhe kumzi olungisa iinwele edolophini kuQoboqobo, kanti kukumgqibelisa kwabo ukumbona abazali bakhe de kube ngoku.  
 
UGcilitshana kowabo uphume ngentsimbi yeshumi elinanye kusasa. 
 
Ngokwengxelo ebhaliweyo ephuma kwisithethi samapolisa ephondo uKapteni Khaya Tonjeni, intwazana le ikhe yabonwa nakwindawo yentselo eyaziwayo  kwaJeff’s Tavern kwaNU3 eMdantsane ngaseMonti. 
 
Ukugqityelwa kwakhe uGcilitshana benxibe ibhulukhwe emfutshane engwevu ngombala, iteki emhlophe kwakunye nesikipa esimhlophe. 
 
Amapolisa ayabongoza onokuthi abe nolwazi malunga nokuduka kukaGcilitshane ancedise ngokuthi eze ngaphambili okanye atsalele isikhululo samapolisa kuQoboqobo kwezi nombolo 040 658 0205",Kuduke intwazana iyokulungisa iinwele zayo
"Lonyukile inani lamaqela angenele imidlalo yendebe kaSodolophu, eCala, naseKhowa kumasipala weSakhisizwe kulo unyaka xa kuthelekiswa nogqithileyo. 
Oku kudandalaziswe ngomnye wabaququzeleli beSakhisizwe Local Football Association(SLFA), uDelihlazo Bambatha, kudliwano ndlebe neIi phephandaba lesiXhosa. 
UDelihlazo uthi kumenza achulumance ukubona abantu abatsha bamaqela emidlalo kuzo zonke iiwadi zalo masipala beyithathela phezulu imidlalo. 
Le nto uthi ibonakalisa ukuba abantu abatsha bayalisabela ikhwelo labo lokubuyela emidlalweni bohlukane neziyobisi notywala. 
Umququzeleli uthe:”Eyona nto indenza ndizingce nangakumbi kukubona amaqela eqalisa ebheka phambili, kodwa engekaqiniseki ngeyona nto ayidlalelayo, njengoko sisazakuhlala intlanganiso nosodolophu wethu, uMlamli Jentile, kwiveki ezayo sive ingxelo.  
Le nto ichaza mhlophe ukuba into esiyifunayo kukudlala ibhola siphuhlise izakhono zolutsha lwasezilalini. Noxa siwafuna nje amabhaso ukuze sikhuthazeke, kodwa akuyonto siyikhokhelise phambili”. 
UDelihlazo uqhube wathi oku kungqinwa nayinto yokuba kukho amaqela asaqhubeka edlala kodwa amabhaso wawo wonyaka ophelileyo awakawafumani, kodwa nalowo umba bazakuwuchophela kwintlanganiso yabo noSodolophu. 
Le midlalo iqale kwiveki edlulileyo kwaye kuzakudlalwa imidlalo yamagqibela kankqoyi ziiwadi zaseCala kule mpelaveki. 
ECala amaqela aya kwimidlalo yamagqibela kankqoyi liqela leSeven Stars kunye neYoung Brazillians, kwaye azakunyathelana kwibala i-Indoor Sports Centre ngomgqibelo. 
Eli qela leSeven Stars likwaliqela elivale likwindawo yokuqala kuluhlu lweSLFA eCala kule sizini iphelileyo. 
UBambatha uvale ngokutsho ukuba nangona amaqela esanda, kwaye edlala nje kwicala lenkxaso akukabikho tshintsho basasokola.",Iyaqhuba imidlalo kaSodolophu eSakhisizwe
"Ugxothiwe usodolophu waseHarare eZimbabwe uBernard Manyenyeni. UManyenyeni ugxothwe engabhatalwanga ngurhulumente okhokelwa yiZANU PF, ngezityholo zokuba ethe waqesha owayesebenza ebhankini emqesha njengonobhala wedolophu.  
UManyenyeni ulilungu lombutho ophikisayo iMovement for Democratic Change (MDC). Ukugxothwa kwakhe kulandlea ukonyeliswa ngumphathiswa woorhulumente basemakhaya uSaviour Kasukuwere ngelithi uqashe obesebenza ebhankini uJames Mushore ngaphandle kokulandela imiqathango.  
UManyenyeni uthe: “Ndifumene incwadi ephuma kumphathiswa, ethi ndiyanqunyanyiswa njengo- sodolophu nanjengoceba ngokukhawuleza,”  
I-MDC ithi izakubamba uqhanqkalazo ngale nyewe.",Ugxothiwe usodolophu waseHarare eZim
"Yiveki yesibini le iMzansi Super League iqhuba. Umbutho olawula iqakamba, iCricket South Africa, uxikixwa ziingxaki ezinzima kodwa nangona kunjalo, isiqendu sesibini soMzansi Super League siqhubela phambi ngaphandle kwesiphazamiso.  
Abalandeli beqakamba abakaphumi ngendlela encumisayo emidlalweni. Lisekhona ithemba lokubona amabala aya kugcwala ekuhambeni kwexesha. 
Amaqela akhuphisanayo ngala: yiCape Town Blitz, iNelson Mandela Bay Giants, iTshwane Spartans, iPaarl Rocks, iDurban Heat neJozi Stars. Imidlalo esele idlaliwe ngamaqela onke mithathu kodwa okucacileyo kule isizini kukuba iJozi Stars, ebigila imikhuba kwisizini ephelileyo, ayiqhubi kakuhle kwaphela. Okuhle ngeqela lalapha eMpuma Koloni, iNelson Mandela Bay Giants, kukuba inkqubela eliyenzileyo iyancomeka kakhulu. 
Emva kwemidlalo emithathu, iMandela Bay Giants ithe ngcu kwindawo yesibini. Iqokelele ishumi elinanye lamanqaku emidlalweni emithathu.  
Kwemibini, iMandela Bay Giants iphumelele kabini, omnye uye wachithwa ngenxa yemvula kwiveki ephelileyo kodwa iye yazuza amanqaku amabini. Isiqalo seqela laseMpuma Koloni livule isizini ngokubetha iJozi Stars ngemitsi engamashumi amabini anane eseSt George’s Park, eBhayi.  
Abadlali abancede iNelson Mandela Bay Giants nguJunior Dala ofumene oothinti abathathu eyedwa negqala leqakamba, uImram Tahir obefudula edlalela iqela lesizwe loMzantsi Afrika.  
IJozi Stars, eqhayisa ngeziqwayi zabadlali beqakamba abafana noKagiso Rabada noTemba Bavuma, iswazwe ngoothinti abalithoba bonke emdlalweni wangempelaveki egqithileyo. 
Njengokuba iMandela Bay Giants idibene neCape Town Blitz, emdlalweni ophele I’solezwe lesiXhosa selishicilele, inethemba lokunyukela phezulu kuMzansi Super League.  
Nayo iBlitz iye emdlalweni ifuna ukubethelela indawo yayo phezulu. Imidlalo yale veki; iTshwane Spartans yamkela iDurban Heat emdlalweni oza kube useSuperSport Park.  
NgoLwesihlanu, iPaarl Rocks idibana neJozi Stars kwibala laseBoland Park ngentsimbi yesithathu.  
NgoMgqibelo kusasa, iNelson Mandela Bay Giants iza kungquzulana neDurban Heat esatsala nzima kule sizini eSt George’s Park. Ize yona iCape Town Blitz yamkele iPaarl Rocks emdlalweni oza kube useNewlands emini.",Inkqubela yeNMB Giants iyancomeka
"Ugwetywe iminyaka elishumi elinesithandathu uMalinge Mambumbu (34) wakuKhothane eNgqamakhwe egwetywa yinkundla yamatyala aseGcuwa ngokufunyanwa enetyala lokudlwengula owasetyhini onamashumi amabini anesithathu ubudala emdlwengula kulo nyaka sikuwo kwinyanga kaMatshi.  
Lo wasetyhini wadlwengulelwa kwilali iMazizini eGcuwa. UMambumba lo wayeze kule lali njengomalusi weegusha. Iingxelo eziphuma kumapolisa aseGcuwa zithi UMambumba wagrogrisa ixhoba eli ngokulidubula ngethuba elirhuqa esiyokulidlwengula.  
Isamkele esi sigwebo inkumanda yamapolisa aseGcuwa uStanely Sibhidla esithi oku kuyimfundiso nakubani na ocinga ukwenza ulwaphulo mthetho.",Ugwetyiwe owadlwengula eNgqamakhwe
"Kapa: Bangqubene neembila zithutha oonqevu emva kokuvaleleka ngaphakathi kwaShoprite kudederhu lweevenkile eNyanga Junction, nalapho kutyholwa ngokuba bebeyokuphanga khona ngentsasa yanamhlanje.  
Ingxelo zidiza ukuba abahlali bave izithonga zemipu ngezithuba zentsimbi yesixhenxe kusasa nalapho konzakele ipolisa emva kokudutyulwa emlenzeni ngoonqevu. 
Kurhaneleka ukuba abanqevu bebeyokuphanga imoto esa imali kule venkile kodwa bagagana neembila zithutha bafika bethe qwa oonogada ebebehamba nemali leyo. Kuye kwavalwa isakhiwo bengaphakathi oonqevu kwafika namapolisa. 
Esi siganeko siza kanye emva kwesiganeko esikumila kunje nalapho abarhanelwa baqhwesha nesixa-mali esingadizwanga kwingingqi yaseDelft. Kwesi siganeko saseDelft oonqevu baphanga imoto eyayiyokufaka imali koomatshini bokukhupha imali kwivenkile yakwaSpar. Esi siganeko sibangele ukuba usekela-mphathiswa wamapolisa kuzwelonke, uBongani Mkhongi, athi abazokulala bazakukhangela naphantsi kwezicithi bengamapolisa. 
Usomlomo wamapolisa eNtshona Koloni uAndre Traut uthi banethemba lokuba isithuthi ebesihamba abanqevu nesifunyenwe kufutshane nendawo yesiganeko siyakukhokelela ekubanjweni kwabo. 
Okwangoku akukabikho zingxelo okanye ziqinisekiso zokoyamana kwezi ziganeko kwaye ikhona indoda enye ebanjiweyo kwesophango olwenzeke eNyanga namhlanje.",Badibene neembila zithutha eNyanga Junction
"UTYHOLWE njengozunguli ihele umbutho weDA yinkosi yakuMvezo eMthatha uNkosi Zwelivelile Mandla Mandela.  
Oku kulandela emva kokuba lo mbutho usebenzise izwi lalowo wayesakuba ngumongameli kweli, uNelson Mandela kwintengiso ekumakhasi onxibelelwano yonyulo.  
UZwelivelile uthe, iKomishini ejongene nonyulo mayithathe amanyathelo ekunqandeni le ntengiso.  
Uthe, “UMadiba ude wayolala ngaphaya kwesoyi elilungu leANC. Ukuba iDA ifuna ukwenza eyayo imbali mayisebenzise ilizwi likaTony Leon, uHelen Zille kwakunye noMmusi Maimane asele bekhokelele lo mbutho kukhuselo lenzuzo yabamhlophe.”  
Ukwathe uMadiba makangoyanzaniswa nokugcatshwa komzabalazo. “Ukusetyenziswa kwelizwi lakhe liphulo lokuzenza ngcono kumbutho okhusele inzuzo yabamhlophe, kwaye ayibobunyani,” utshilo uNkosi Zwelivelile. 
 IDA iphendule ngelithi yiyo kuphela umbutho osabambelele kwindima eyadlalwa nguMandela ekwakheni eli lizwe.  
Isithethi salo mbutho uRefiloe Nt’sekhe uthe, “Amazwi arhwexayo athethwe nguMandla Mandela ehlasela iDA achasene nento awayeme kuyo uNelson Mandela.” 
 Uthe, uMandela ngowabantu bonke beli, njengoko ingumongameli wokuqala wedemokrasi yeloMzantsi Afrika.  
Ukwathe le ntengiso ibonakalisa oyokuvota ekhuthazwa lilizwi likaMandela phambi kokuba athathe isigqibo ngombutho emakawuvotele.  
UNts’khe uthe, “UMandla wamkelekile, angafaka isikhalazo kwiIEC ukuba ucinga ngenye indlela kwinto esiyibona njengenyaniso.”  
Ukwathe intetho kaNkosi Zwelivelille ibonakalisa ukuba iANC yatshintsha, ayisenguwo la mbutho wawakhiwe nguMadiba ngenjongo yokumanya abemi beli. 
 Le ntengiso bekulindeleke ukuba iqale ukudlala koomabonakude izolo.",Imfazwe ngenxa yelizwi likaMadiba
"Izizwe zikaNtu zimazi uNkulunkulu, uThixo, uQamata njengomntu ohloni nohloniphekileyo, kangangokuba ukuba uya kumaXhosa awakhombi ngomnwe phezulu ezulwini, akhomba ngenqindi kuba boyikisela ukuba lo mnwe awusayi kuphinda ugobe ngenxa yokuba umntu ongamhloniphiyo uQamata ushwatyulelwe.  
NgokwesiNtu abantu abanayo ingqikelelo ethi ibonise ukuba uQamata ngumntu onjani na. Kungokunjalo nakwiZulu, izizwe zikaNtu azinawo umfanekiso-ngqikelelo weZulu apho uQamata ahlala khona.  
Umntu ophilayo akakwazi kuthetha ngqo noQamata, uthumela izinyanya, ukuba ziye kummela kuMdali, uQamata.  
UQamata ngumniki wobomi ubizwa ngalamagama: UnguMdali, unguSonininanini, unguPhezukonke, unguNkulunkulu, unguNtu, unguMveli-ngqangi, unguSolufefe, njalo-njalo.  
NgokwesiNtu kukholelwa ukuba uQamata uThixo wesiNtu uhlala eZulwini kweleSithathu. Xa uQamata ehlala ezulwini kwelesithathu, ngubani ke ohlala kwelesibini nakwelokuqala izulu? 
 Impendulo inye ithi, abantu bakwaNtu bakholelwa kubukho bamazwe amathathu: ilizwe lokuqala kusemhlabeni; ilizwe lesibini kukwaNtsonganyawana; ilizwelesithathu kuseZulwini. Emhlabeni: Ilizwe lokuqala ngokwenkolo yesiNtu kuthiwa kuseMhlabeni.  
Lilizwe esikwaziyo lona ukulibona ngeliso lenyama, emhlabeni ke kuhlala abantu nezilwanyana; kulapho kukhula khona amayeza neengodo zokubhilabhila abantu; ilapho imilambo yokusela nokuhlamba, zilapho nezityalo ezifana nengca ezikukutya kwabantu nezilwanyana, zilapho iintaba namawa ahlonitshiweyo apho kukho nemiqolomba namangcwaba abaThwa neenkosi zesizwe. 
 Emhlabeni kulapho kungcwatywelwa khona abantu abasanduleleyo. Imihlaba emininzi ixabisekile kwaNtu ngokuba kulapho akhoyo amanxiwa namangcwaba oothilethile abaziwayo nabadumileyo nabahlonitshiweyo ngenxa yendima yabo abayidlalayo besadla amazimba. Eminye imihlaba ixabiseke ngemithi ethile efumaneka kumahlathi aziwayo, eminye imihlaba ixabiseke ngenxa yamatye exabiso okwenza iimbola zokuhomba ezifana namachitywa nocumse. Amanye amatye afana neMbo bekuhonjwa ngawo kusenziwa izacholo nemiliza. 
Kwantsonganyawana: Ilizwe lesebini ngokwenkolo yesiNtu, kuthiwa kukwaNtsonganyawana. Abanye bathi lilizwe lemiMoya, abanye bathi lilizwe labalele ukuthula, ilizwe lamathongo, ilizwe lezinyanya. 
 Eli ke lilizwe lengqikelelo; lilizwe apho kuhlala khona abantu emva kokuba befile. Apho izinto azijikanga basahlala ngalaa ndlela yabo yemveli, izindlu zakhona ngoongquphantsi, zisasindwa ngobulongwe. Ngokwenkolo yakwaNtu ukufa oku ayisosiphelo sobomi.  
Umntu ofileyo kuthiwa uthabathe uhambo oluya kwaMasonganyawana. Yiyo nale nto umntu mandulo wayengcwatywa nezi zinto: umnqayi wakhe, ukhuko ebelala kulo, inqawe yakhe, icuba, isikhwebu sombona, namazimba.  
Kunye nazo zonke izinto aya kuthi azisebenzise kwelo lamathongo, izinto ezingumphako wakhe. Abantu abaNtsundu bayakholelwa kubomi ngaphaya kwengcwaba. 
 Yiyo le nto kukho ezi ntetho xa kuthethwa ngomntu oswelekileyo, kusithiwa: ubiziwe, usibile, uhambile, ugodukile, usishiyile, usizimele, ulele ukuthula, ulele kobandayo, uyibekile inqawa, uye kwelemimoya, uye kweloo khokho, amawabo ambizile, uyibophile imithwalo, uyokubonana nooyisemkhulu, uyokubonana noomawomkhulu, akafile, ulele ubuthongo banaphakade, usilungiselele indlela nathi siyeza, hamba uyokusilungiselela indawo kwelemimoya ukuze sifike nathi sesinendawo.  
Ukungqina oku imbongi uD.L.P. Yali-Manisi uthi xa ebonga ngokubhubha kukaW.B. Rubusana, ubonga ngokungathi uhleli: “Hamba Qhanqolo kulungile, Hamba kakuhle kamnandi, Uye kwelo khaya lozuko,Ubik’usapho lwe-Afrika, Luphalele njengamanzi amdaka!”  
Xa ebonga ngomfi uMeshack Pelem, uthetha naye ngolu hlobo: “Hamba mfondini kaPelem, Akukho kufa kunjani, Sonk’indawo yethu ilapho, Namhlanje kuhamba wena, Ngomso kolandela thina, Hamba neli lizwi, “I-Afrik’ikhedamile!”  
Xa ebonga ngomfi uS.E.K. Mqhayi, uthetha naye ngolu hlobo: Hamba thole leduna kulungile, Nguwena wosilungiselela, Sifike nathi sinendawo!” Abantu abaNtsundu bakholelwa ekuthini umntu oswelekileyo osisinyanya ujongene nempilo yabasahleliyo. Yiyo le nto ungamva umXhosa esithi: izinyanya zakowethu zindijongile, izinyanya zakowethu zibe nam, amawethu andijongile, amawethu abe nam, ndisindiswe ngamawethu, ndifunga amaNantsi ephelele; sesifuna kuphela oku kwethambo lakhe; yindaba yemilowo.  
Xa ke kukubi umntu esehlelwa ngamashwa kungekho nto ilungayo womva ekhala esithi: iminyanya yokowethu indifulathele, iminyanya yakowethu inding’ong’ozele, amawethu andilahlile, ndingayihlaba kanjani inkomo ndedwa ngoba amawethu akaphelelanga, uchithekile umthi emasangweni, amawabo amnikele umva, uwanikele umva amathambo ooyisemkhulu nezinyanya zakowabo; amangcwaba ooyise agquba iinkomo; amawabo amsingele. Aba bantu abakwilizwe lakwaNtsonganyawana babizwa ngamagama amaninzi, nanga la magama, kuthiwa: zizinyanya, yiminyanya, zizihlwele, ngoomakhulu, ngoomawomkhulu, ngookhokho, ngamathongo, ngamawethu, ngamanyange, zizilo zekhaya, ngabaphantsi. zizikhawukhawu, ngoonomathotholo, ngabalele ukuthula, ngabantu abadala, ngabaphantsi. Abantu abaNtsundu bakholelwa ekuthini izinyanya zabo zihlala kwezi ndawo; enkundleni; ehlathini (engetheni); entabeni; emiqolombeni; nasemilanjeni. 
Inkundla: Inkundla yindawo ephakathi kwezindlu neentlanti zekhaya. Xa izinyanya ziphiwa ukutya kuphalazwa igazi lesilo, esinokuba yinkomo okanye ibhokhwe phaya ebuhlanti ezantsi emthonyameni. 
Ihlathi: Ehlathini, okanye engetheni ngokwentlonipho yesigqirha, kulapho kukho ixolo lomthi neyeza lokunyanga abantu. 
Intaba: Entabeni, kulapho bekusithi xa ilizwe limaxongo lifile, mhla ngemfazwe imikhosi ibihlanjwa khona kusetyenziswe intsizi neyeza lokuqinisa imikhosi ukuba ibuye noloyiso emfazweni. Ibhelempe, iphondo lokuqokelela umkhosi belikhaliswa ngumntu ome entabeni, kuthiwe kuhlatywa umkhosi. 
Imiqolomba: Emiqolombeni esemaweni nasezintabeni, kulapho bekuhlala khona abaThwa, benamayeza okunyanga izifo. AbaThwa bebenamayeza, bekwazi nokuqhola izidumbu baziqwayite besebenzisa iintsizi ukuze zihlale amawaka eminyaka. 
Umlambo: Emlanjeni, emzini omkhulu, kulapho zifika izizwe zidibana khona; xa kusendiswa; xa kusaluswa; xa kuswelekiwe; xa kuthwaswa umntu eza kuba li gqirha lomlambo; apho enza intambo yento aza kuba yiyo. Apho kukhiwa khona amanzi okusela nokupheka; apho kuhlanjwa khona imizimba kukhuhlwane khona imihlana nalapho kukhiwa imfuyo isela khona.","Unjani umfanekiso kaQamata, uThixo?"
"Awulungele umdlalo wamagqibela kankqoyi amanenekazi ombhoxo kwiBorder.  
IBorder Women, engekabethwa kwi-inter-Provincial League kule sizini, yamkela iWestern Province kumdlalo wombhoxo oza kube useBuffalo City Stadium, ngentsimbi yesithathu emalanga ngoMgqibelo.  
Umqeqeshi weBorder Women, uNwabisa Ngxathu, uthi uqinisekile ukuba baza kugoduka nayo indebe kulo nyaka.  
“Sikulindele neWestern Province. Kwisizini yonke silwele ukuwudlalela phambi kwabalandeli bethu umdlalo wamagqibela kankqoyi. Ndiqinisekile ukuba siza kugoduka siziintshatsheli,” utshilo uNgxathu. 
UNgxathu ubancomile indlela abazimisele ngayo abadlali bakhe nangona imininzi imicelimngeni ejongene nombhoxo wamanenekazi.  
“Mininzi imingeni esijongene nayo kumbhoxo wethu singamanenekazi, kodwa abadlali oko bezimisele ukusukela ekuqaleni kwetumente,” uNgxathu utshilo. Umqeqeshi uthi abazukulidelela iqela laseNtshona Koloni ngoba bayalazi ukuba linobungozi. “Asiwuthathi kancinci umdlalo wethu neWestern Province nangona besiyibethile ekuqaleni kwesizini. Liqela elinobuzaza kakhulu eli. Ziintshatsheli ezikhuselayo,” uNgxathu utshilo. 
OkaNgxathu ubacelile ebabongoza abathandi beqela ukuba baphume ngobuninzi babo. 
 “Ibalulekile kakhulu inkxaso yabalandeli bombhoxo kulo mmandla. Iyasinceda kakhulu. Ndicela ndibabongoza ukuba ngobuninzi babo bazosixhasa,” utshilo uNgxathu.  
IBorder Women ibethe iWestern Province ngo’22-10 kumdlalo wabo wokuqala kule sizini. 
isibhalo@inl.co.za",Inethuba lokuzuza indebe yombhoxo iBorder Women
"ALE  kwaphela ‘amagqwirha’ aseGwadana ekuvumeleni I’solezwe ukuba lithabathe imifanekiso yehlathi lale ndawo elidume ngokuba sisigqubu samagqwirha. 
I’solezwe lityelele indawo yaseGwadana eDutywa kule veki, ngeliyokuva izimvo neengcingane zoluntu lale ndawo malunga nokoyanyaniswa nayo nobugqwirha.  
Iintatheli zeli phephandaba zilahleke izihlandlo ezibini ngethuba zifuna ukuzibonela ngawenyama eli hlathi lidume ngokuba yindawo yokuthakatha. 
Umntu wokuqala ukusikhombisa eli hlathi wolathe kumgama weemitha ezingamakhulu amabini, saya kodwa asabona hlathi ngenxa yenkungu ebigqume ngendlela emangalisayo kwihlathi elo.  
Owesibini usikhombile kwakho, kodwa salahleka kwakhona. Umntu wesithathu, uphinde wasalathisa – ngenene sade safika kweli hlathi. 
Ngethuba sikufutshane, sive iintaka zehlathi ziphendulana ngentsholo kubonakala ukuba sifikile ngenene, kodwa nkqi ukubona imithi. Umfoti uzamile ukuthabatha imifanekiso, kodwa khange abe nampumelelo ngenxa yenkungu evele yamnyama. 
Umnqa ngale nkungu kukuba sithe sakulishiya ihlathi elo, yayeka ukuba mnyama sakwazi ukubona. 
Inkosikazi yaseGwadana esincokole nayo, nengafunanga ukunikezela ngegama layo, ithe: “Sikhulela kule Gwadana. Liyinene wena ukuba intakatho ikhona kule ndawo. Ukukhula kwethu eli hlathi lalidume ngezigigaba, apho wawuvele ubone izitya ekugqitywa kutyelwa kuzo, ube ungaboni kwamntu ecaleni kwazo.” 
Enye inkosikazi, nayo ecele ukuba singayithi khankqu ngegama, ithe: “Sikhula kusithiwa sisitishi sokuthakatha eli hlathi. Ngethuba sikhula apha eGwadana, bekuye kubekho abantu abathi kufunwa abantu phaya ehlathini, ngelinye ixesha uve kusithiwa kufunwa abantu abazakutshata – uthi usamamele lo nto ubone sele kubhubha umntu ongumakoti.” 
“Maxa wambi bekuye kuthiwe kufunwa umntu oyindoda wokuxhoma iphahla kooronta ekwakusithiwa bakhiwa ngamagqwirha kweli hlathi, uthi usajonge lo nto ubone kubhubha umfana omde,” utsho lo mama. 
UZityhilelo Bidli yena uthi ucinga ukuba yimimoya yabantu ababhubha ngethuba lemfazwe yaseGwadana (Battle of Gwadana) phakathi kwamaGcaleka nabamhlophe (amaKoloniyali) kwinyanga yoMsintsi ngo-1877, ebangela ukuba eli hlathi layanyaniswe nentakatho. 
Noxa nje abahlali beelali zaseGwadana bevuma ukuba kuyathakathwa kuzo zonke indawo, bayavumelana bonke ukuba intakatho yinto ekhoyo eGwadana.  
Yonke ke le nto ishiya umbuzo wokuba ingaba bukhona kusini na ubugqwirha eGwadana? 
Usibonda wale ndawo uMbulelo Ntsali uthi emandulo zazikho izigigaba zokoyanyaniswa kweli hlathi laseGwadana nentakatho.",Akavumanga nemifanekiso ‘amagqwirha’ aseGwadana
"ABALANDELA umNyhadala wobuGcisa kaZwelonke oseRhini, bazakuzigobh’ amacala bakuva ukuba iKomiti yeeMvumi yalo mNyhadala ithande ukufaka umfutho kuluhlu lwalo nyaka. 
Kuninzi okuchulumancisayo esinokulindela kwiqonga lomculo lalo nyaka. 
 Igama lika-AKA liphakathi kwamagama amakhulu ajongwe ngamehlo abomvu kwisixeko seeNgcwele. 
U-AKA, nowaziwa ngengoma yakhe ethi ‘’Baddest’’ uzakube ephehluzelisa abathandi bomculo wakhe kubusuku obunye. 
Ukanti kweliny’icala, ungalindela iiThe Muffinz kunye nePrime Circle besonwabisa kulo mnyhadala. 
Iintsuku omawuzikhumbule: 
Prime Circle, Guy Butler Theatre, 6 July, ngo-22:00pm 
AKA, Guy Butler Theatre, 8 July, ngo- 22:00pm 
The Muffinz, Guy Theatre, 9 July ngo-22:00pm 
Lo mnyhadala uyaphela ngomhla we-10 kweyeKhala. 
simphiwe.freddie@inl.co.za",U-AKA uzakutsholoza phantsi kwentaba yeZono!
"Nangona ibingumdlalo ojongwe ngamehlo abomvu ngabalandeli bebhola ekhatywayo – kodwa amaqela omabini akhethe ukuphuma enkonye iqanda macala (0-0) kumdlalo we-Absa Premier Soccer League obuseLoftus Versfeld Stadium ngale njikalanga. Emva kokuxhelana kweMamelodi Sundowns ne-Orlando Pirates kwimidlalo yesizini egqithileyo, abantu abaninzi bebelindele umdlalo onamagowuli namhlanje nanamhlanje – kodwa akubanga njalo. Eyona nto ethe yabalasela kukungena komlandeli weSundowns ebaleni waqonda ngqo kuRhulani Mokwena kwisigaba sokuqala somdlalo. Ngaphandle kwalo nto – akukho nto ekunobhalelwa ngayo ekhaya. Umdlalo wona ubumhle kwisigaba sesibini – kodwa amathuba acacileyo ebenqongophele kakhulu. Iinguqu ezenziwe nguPitso Mosimane naye uMilutin Sredojevic ziwenzile umahluko ngoba kubekho ukufunquka kwezinga lomdlalo. 
Kuyiwe kwixesha lokuphumla omabini amaqela enngabhalisanga ebhodini. Bekungekho ntlantsi kangako kwisigaba sokuqala somdlalo ngaphandle kwamathuba athile angasetyenziswanga. UJeremy Brockie akakwazanga ukusebenzisa ithuba elihle emva kokubekelwa ibhola entle ngu-Andile Jali ongene phakathi kwamadoda ekuqaleni komdlalo. Elona qela elithe lakwazi ukudala amathuba yiPirates – kodwa yibhola kaThembinkosi Lorch, eye yabanjwa nguDenis Onyango, ebiyeyona nto ecacileyo. UJali uye wakhutshwa emva kokonzakala – indawo yakhe ithathwe nguTiyani Mabunda. Eyona nto ethe yagqama ngumlo obantse wavumbuluka ebaleni ngenxa yomlandeli ongene ebali waqonda ngqo kwisekela-mqeqeshi leBucs – uRhulani Mokwena. Lo nto isuse abaqeqeshi beSundowns kwelabo icala ababonakele ngathi bayonqandela umlandeli wabo. 
Ibuye kwixesha lokuphumla ingxamile iSundowns. Kwakwimizuzu esixhenxe yokuqala, ibisele inkqonkqoze kwade kwakabini. Iphantse yasengxakini iSundowns emva kokubhutyuza ibhola egotywe ekunene nguVincent Pule kumzuzu wamashumi amahlanu anesibhozo. Uphume ephaca uBrockie ophose ithuba kwisiqingatha sokuqala. Indawo yakhe ithathwe nguPhakamani Mahlambi ofike waphantse wafaka igowuli zibekwa. Umdlali ongene kwisigaba sesibini somdlalo, u-Augustine Mulenga, uvuthulule ibhola ekude – kodwa ngeliswa lakhe ifile uDenis Onyango ethe qwa. UThabo Qalinge ungenile; ethatha indawo kaPule obesele engabonakali emdlalweni. UMorena udlale ngethuba, uSiyabonga Mpontshane woyiswe kukuchitha ibhola – kodwa uye wakwazi ukuyoyithatha ezinyaweni. Isiqingatha sesibini somdlalo besisihle kakhulu. IDowns izamile ukuhlasela isebenzisa uMaboe noGuston Sirino – kodwa ngelishwa, abadlali bePirates bebevale mba emva. 
   
Mamelodi Sundowns: Onyango, Morena, Nacimento, Lebusa, Langerman, 5. Jali (Mabunda 13′), Kekana, Maboe, Lakay, Sirino, Brockie. 
Amalalela: Pieterse, Mabunda, Ngcongca, Meza, Madisha, Mahlambi, Zwane. 
Orlando Pirates: Mpontshane, Jele, Munetsi, Mbekile, Maela, Motshwari, Mlambo, Pule, Lorch, Kutumela, Shonga. 
Amalalela: Mabokgwane, Da Silva, Mabaso, Makola, Mntambo, Qalinge, Mulenga.",Aphume enkonye iqanda eLoftus Stadium ngale njikalanga
"Iqumrhu elijongene nokusetyenziswa gwenxa kotywala lidibene neNyandeni Municipality, baphume ngendlu beyokunikeza imfundiso ngokuzikhathalela kubafundi. 
Kanye ngethuba apho indlu yowiso mthetho isenza iinzame zokunkinkisha imigaqo yokuthengiswa kotywala, eli qumru phantsi kwesetyana lezentlalo iSocial Accountability – lizithwelise uxanduva lokufikelela emaphandleni ngelihlelo lokunika ulwazi ngobungozi bokuzinkxinkxa ngotywala ebuncinaneni. 
 Izolo umhla we-18 kule kaCanzibe,  i-Eastern Cape Liqour Board ekhokelwe nguMnu Mgwebi Msiya, ithe yamemela amashumi amabini ezikolo ezirhangqe umasipala ombaxa weOR Tambo, izimemela kukhuphiswano olunemfundiso olungobungozi bentselo yabafundi nolutsha. 
 Umnyhadala ubuzinyaswe ngabathathi-nxaxheba abaliqela kuquka isebe lezoPhuhliso loQoqosho,  iMicimbi yezeNdalo noKhenketho (Economic Development, Environmental Affairs and Tourism), uMasipala weNyandeni, isebe lezorhwebo (DTI) kunye nabakwantsasana abasebenza kakhulu neli qumrhu. 
 Owona myalezo obuthunyelwa ngowokulumkisa ulutsha ngokuzinkxikxa ngotywala okudodobalisa iphondo lethu nokukhokelela kwinkitha yeengxaki eziquka ulwaphulo-mthetho nokufa ngaphambi kwexesha. 
 Amaqela ezikolo athe angenela ukhuphiswano lwengxoxo-mpikiswano oluthe lwaphunyelelwa sisikolo iSt Patrics kunye nomdlalo weqonga ophunyelelwe yiNdamase Senior Secondary School efumane ibhaso lokuqala. 
 I-St Patrics ibixoxa kwisihloko esithi ‘zintoni ezithuma ulutsha etywaleni’, apho bebenoxanduva lokuzidwelisa, ngaxeshanye beze neengcebiso zokunciphisa lo mkhwa. 
 Uphefumle wathi uMnu uMsiya, “Kukho isidingo sokuba abantu abasemaphandleni bafundiswe ngemiba equka ubungozi bokuthuma abantwana kwiindawo zentselo, ukuselela phambi kwabo emakhaya kunye nokungabakhalimeli kwizenzo ezingabathuma. 
 Asinanjongo zokuthi abantwana mabohlukane notywala ngexesha lokufunda, kodwa sineenjongo zokuncothula neengcambu oku”. 
 Wongeze ngelithi, “Kwidabi lokunciphisa ukungakhathali koluntu, saye sanikeza ngomnxeba osimahla wokuxela ukuthengiswa gwenxa kotywala, yiyo lo nto siye sifumane iminxeba evela eluntwini kuxelwa abathengisi abathengisa bengenampepha,  nabo bathengisela abantu abangaphantsi kweminyaka eyamkelekileyo. 
 Ngaxeshanye sikhuthaza ukonyuswa kweminyaka eyamkelekileyo yokuthengiselwa kolutsha ukusuka kwishumi elinesithoba ukuya kumashumi amabini ananye”. 
 Abahlali baseLibode bebephume ngobuninzi beyokuzimasa lo msitho kwiholo iLibode Community Hall eginya ikhulu elimashumi asixhenxe, kodwa bakhwela kumakhulu amathathu abazimasi. 
 “Nangona sayikhupha le nombolo isimahla,  abahlali abaninzi abaziva bekhululekile ngokuza ngaphambili baxele ezi zenzo zenzeka phambi kwamehlo abo,”  likhale latsho eli qumrhu. 
 OkaMsiya uthembise ngelithi bakwiphulo lokuqhubekeka behambisa le mfundiso ngokusebenzisa amaqonga emidlalo neengxoxo mpikiswano eziqhutywa ngolwimi lwesiXhosa.",Usetyenziso gwenxa kotywala ngumbulali weliphondo leMpuma Koloni
"Isiduko samaCirha sisiduko sabantu bomlibo wamaXhosa omthonyama. UXhosa kuthiwa uzele uMalangana, ozele uNkosiyamntu, ozele inkulu uCirha, alekelwe nguJwarha ekunene, aze yena uJwarha alekelwe nguTshawe eqadini lendlu enkulu, kwiqadi lasekunene kuvele uQwambi.  
Ubukhulu nobukhosi bukaCirha bathi bohluthwa kuye ngumninawe wakhe uTshawe mhla ngedabi lokwabelana ngephuthi. 
NgokukaSoga, J. H. kwincwadi ethi, ‘South-Eastern Bantu’ inzala kaCirha uthi ihamba ngolu hlobo: “UCirha kwindlu enkulu uzele uBonga, ozala uNginza, ozala uButsolobentonga, ozala uMpukumpa, ozala uDabane, ozala uMabe, ozala uNtiyane, ozala uGwentshe. Indlu kaBonga yathi yagxothwa emaCirheni kuba yakhwemta yala ukumncedisa uyise uCirha ngethuba wayesilwa nomninawe wakhe uTshawe. Le ndlu kuthiwa yasuka yangakuTshawe, kwaze ke kwathiwa ikhwemtile, ukutsho oko ngamaKhwemte. Ekunene uCirha uzele uMalandela ozala uNyembezi, ozala uQhankqolo.” 
Lilonke indlu elwela ukubuyiselwa kobukhosi kumaCirha yile ndlu yasekunene, kaNyembezi, kaQhankqolo. USoga T.B. kwincwadi, ‘Intlalo kaXhosa’ uthi, xa etyatyadula ebalisa ngokuhluthwa kobukhosi kuCirha nguTshawe: “Kwenjenje mhla uCirha bamlahlekela ubukhosi. “Ngamabandla kaHlomla lidala” kuphunywe iphulo nguCirha noTshawe kunye nezimpi zabo.  
Akho ke amaRhudulu la athi ukususela loo mini aselethiwa ncatshe ngegama lobuNgwevu, yabe ke ilihlazo elikhulu ongabulalanga. Alibulalanga ke eli cala likaCirha.  Ithe kwabanye le nkosi kwelinye icala eliya “ Ndihlomleleni” yatsho lilinye iphuthi elibuleweyo kwaTshawe. “Ndihlomeleni ndize nam ndinqand’intlantsi ngenyama yenyamakazi” 
UTshawe,”Hayi mkhuluwa ayizange ihlonyulwe inyamakazi engaka yinkosi engangawe kangaka” Omnye, “Ndihlomlele wena indala ayinarhola ineempondo zomelele indala.Unge akatshongo akaligqiba. Kwathi xa kulapho kwahluthwana ngayo; ehla ke! Yahlulelana yagagana zanqoza. AmaRhudulu la ke agalele ngakuTshawe obethandwa kakhulu oko sisiNtu. Zatyakatyana ke ezi nkosi zombini, achithwa amaCirha yekaTshawe, isiganeko sokuze bube bubhangile ubukhosi kwicala likaCirha owayeyeyona nkosi kwaXhosa.  
Kumhla amaRhudulu afumana neli gama lobu “Ngwevu” elinikwa yimpi kaCirha ngokunukunezwa kuba oyisiwe awecala elikhulu yekaTshawe. 
 Kwathiwa kuTshawe kusalathwa kumadoda aselekhulile asemaRhudulwini’ “Wenziwe zezi ngwevana” . Kanti ke yoseliba ngamaNgwevu kude kube namhla. AmaRhudulu la ikwangumnombo wawo amaMpondomise la, ukuze amaCirha angenwe ligama lesiqhulo lokuba “Ngamabandla kaHlomla lidala, kaQhanqolo, kaNyembezana.” 
Kumhla amaNgwevu la azuzana negama nobuphakathi obuphambili emaTshaweni, ancedisa inkosi mhla koyiswa inkulu uCirha. Ukuqalela ngoko ke aba ziikumkani amaTshawe.” 
Xa ebongwa amaCirha athiwa: Cirha, Nojaholo, Khawuta, Malangana, Nkosiyamntu, Mhlantla-ndlovu, Hasa-dala, Qhanqolo, Nyembezana, Ncibane, Zontswentswe, Hlomla lidala iphuthi lineempondo, Amabandla aseGqorha kuloNtsikana, KuloHelushe, KuloNgqeza emQathweni wendlovu, Ilunga lamaphakathi, Nokhonongo, imazi egush’ibele, Kanti ezinye zibukula amathole, Butsolo bentonga! 
Aba bantu kuthiwa ngoMhlantla-ndlovu, loo nto isusela kwisithethe samandulo sakudala apho inkosi enkulu yesizwe yayihonjiswa ngesithsaba sobukhosi semixhaka eyayisinxiba emqaleni esenziwe ngamazinyo endlovu.  
UCirha wayenxiba esi sithsaba eseyinkosi enkulu yamaXhosa. AmaCirha adume kulo lonke elasemaXhoseni ngenkcubeko nemfobe. Maninzi amadoda neentokazi zasemaCirheni ezithe zazibalula. 
 UNojaholo ngunyana kaHali esinye sezikhulu zasemaCirheni esasisakuba ngumphakathi kaNgqika. UNojaholo ke wayesakuba kwikomkhulu likaNkosi Oba, “A! Ngonyama” into yasekunene kaTyhali Ngqika. UNojaholo lo wayedume ngokuba ngumqondisi mthetho. Kwasekusithiwa ke ngaye, akusekho mntu kwaHali naxa kufuneka kulungiswe kwabethelelwa indawo ethile ngokwasemthethweni. 
UNtsikana umprofethi wokuqala wamaXhosa ngowalo mlibo, washiya ecebise isizwe samaXhosa wathi siya kuphalala njengamanzi, ilizwe lozaliswa ziindlela zoololiwe, kuya kutshaya de kutshaye nabantwana, isizwe size silumkele iqhosha elingenantunja. UWalter Benson Rubusana ingcungela yesifundiswa eyade yathiwa jize ngesidanga sembeko seDoctor of Philosophy yiDyunivesithi yaseMelika ekuthiwa yiMckinley, ngowalo mlibo wamaCirha. Ubhale nencwadi yodumo ethi : ‘Zemk’ iinkomo magwalandini.’ 
Ngowe-1976 uB.A.B. Gasa waseZone 4 KwaZwelitsha wakhupha inqaku kwiphephandaba Imvo ZabaNtsundu ebhalela uMhleli welo phephandaba ememelela ukuba elo gama lithi Mdantsane malitshintshwe libizwe ngomfundisi uW.B. Rubusana, kodwa engazibeki izizathu zokuba elo lithi ‘Mdantsane’ lingafaneleki emehlweni abantu: “Mhleli: Ndiyivile, ndayilandela intetho yeCeba LezeKhaya uCeba Msuthwana ethi: Maliguqulwe igama elithi MDANTSANE, kwidolophu entsha yabaNtsundu. Mna ndiphakamisa ukuba kuthiwe yi “Walter Benson Rubusana. Ngezi zizathu zilandelayo: 
1. Ngomzekelo esiwufumane kubantu abaMhlophe abeza kukhanyisa kuthi maAfrika, wokuba, akuba ezibalule umntu ebomini bakhe, angalityalwa.  
2. UMfu. Rubusana wazibalula ngeMfundo abe nayo wayisebenzisa ngendlela yengqondo athe ngaloo ngqondo wamkelwa ukuba abe lilungu leProvincial Council. 
3. Wabhala incwadi ukuvusa amawabo ethi, “Zemk’iinkomo Magwalandini”.4. Wabonakalisa ukukhalipha ukumela abantu bakowabo kwiziganeko ngeziganeko. 
5. Ube engumbhali omdala, elokishini yaseMonti uTsolo, lo ngoku ufuduselwe eMdantsane. Wamkela ubizo lobufundisi inyathelo elo, abe neziganeko kulo. Ndiyekela ke iingcaphephe zomzi wakuthi ezimazi kakuhle uGqirha Rubusana. Ndiyaphela apho. B.A.B. Gasa, Zone 4. Zwelitsha, King William’s Town.”",Ngamani amaCirha
"Abahlali bakwaWadi 10 kumasipala waseMalahleni bakhalazela uceba wabo orhola indodla yabakhubazekileyo, bekwathi uxhamlise umntwana wakhe kwiipasile zokutya. 
Lo ceba, uZoyisile Given Moshani, akawaphikanga la mabango ngethuba ebalisela I’solezwe lesiXhosa. 
Abahlali bathi uMoshani akakhange ayisingathe ngendlela inyewe yeepasele zokutya ezikhutshwa ngurhulumente kweli xesha lentsholongwane yeKhorona. 
“Uceba wethu ngumntu okhetha iphela emasini. Asijongeli phantsi inkubazeko yakhe, ingxaki yethu kukurhola kwakhe imali kabini kurhulumente omnye. 
“Kwakufanele ukuba uyicimile imali yendodla yabakhubazekileyo xa efumene isikhundla kwamasipala. Ooceba ngabasebenzi kaloku,” kutsho umhlali wale wadi. 
Lo mhlali ukwathi uMoshani uxhamlise umntwana wakhe kwiipasele zokutya, kodwa babe bekhona abantu “abakwimfuno emandla” eyodlula le yalo mntwana kaceba. 
UMoshani uvumile ukuba uyayirhola indodla yabakhubazekileyo futhi lo nto akazange ayifihle kumasipala waseMalahleni. 
“Ndalimala ngo1992. Ndiqale ukuba nguceba ngo2000. Andiyifihli eyokuba ndiyayirhola indodla yabakhubazekileyo kuba kaloku andingoceba wesigxina,” utshilo uMoshani. 
Ngokwemiqathango karhulumente, ubani angayifumana indodla yabakhubazekileyo xa erhola ngaphantsi kweR78 120 ngonyaka, okanye iR6 510 ngenyanga, futhi engatshatanga. Otshatileyo, angayifumana indodla yabakhubazekileyo xa erhola ngaphantsi kweR156 240 ngonyaka okanye iR13 020 ngenyanga. 
Okunye, ubani akakwazi ukuyifumana indodla yabakhubazekileyo xa engumntu ofumana inkathalelo kwiziko likarhulumente. 
Ngokwemeko kaMoshani, yena uyakhathalelwa liziko likarhulumente kuba unayo imali yepenshini njengoceba kwanamanye amaqithiqithi okwenza umsebenzi. 
 Ukwanayo neinshorensi anokuhlawulwa yona ngumbuso xa kunokwenzeka okubi empilweni yakhe. 
Oyena ceba, ongesosigxina, urhola imali encinane eMzantsi Afrika, urhola iR237 846 ngonyaka okanye iR19 820.50 ngenyanga (phambi kokutsalwa). 
Ixesha elabelwe ooceba lifikelela esiphelweni kunyaka ozayo into ethetha ukuba xa ebeyicimile indodla yabakhubazekileyo lo kaMoshani bekuza kufuneka aphinde afake isicelo xa umbutho wakhe ungambuyiseli kwibhunga likamasipala. 
Ephendula kumbandela wokunika ipasele yokutya umntwana wakhe, uMoshani uthe: “Ewe ngumntwana wam kodwa akabizi ifani yam kuba watshata. Ipasele yokutya uyifumene kuba akahlali kwam futhi usandula kubhujelwa yindoda.” 
sithandiwe.velaphi@inl.co.za",Bakhalazela uceba orhola indodla! 
"ISuperSport United inyukele kwindawo yesixhenxe kumaqela ePremier Soccer League, emva kokubetha iPlatinum Stars ngamagowuli amabini eqandeni.  
Amatsatsantsa a Pitori ebewulawula kakhulu umdlalo kwisiqingatha sokuqala, kwaye ebekwazi ukuyigcina ibhola. 
 Umdlali weSuperSport uMario Booysen ufake igowuli lokuqala laMatsatsantsa emva kwebhola esuke kwiphiko lasekhohlo.  
Emva koko ifolosi uKingston Nkhatha, ufake igowuli lesibini leSuperSport.  
IPlatinum Stars khange idlale kakuhle kwisiqingatha sokuqala kwaye khange babonakalise ukuwulambela kakhulu lo mdlalo. 
 Kwisiqingatha sesibini, iStars ibibonakala kwaye umahluko uziswe kukungena kwefolosi uEleazer Rodgers.  
ISuperSport nayo ibibonakalisa ukuba isafuna elinye igowuli, uNkhatha uyeke ithuba lokuba afake igowuli lesibini wohlulakala ukufaka ibhola kumnatha ovulekileyo. Komnye umdlalo wePSL, iBloemfontein Celtic ibambene ngenyaku elinye macala ne-University of Pretoria. 
ISupersport iphumelele umdlalo wesithoba wePSL izolo, kwaye le mpumelelo ingambeka kwindawo yesixhenxe kuluhlu lamaqela e-PSL. 
 Umqeqeshi weSuperSport uStuart Baxter wanelisekile ngamanqaku amathathu afunyenwe liqela lakhe kumdlalo wayizolo.  “Sidlale ngamathuba amaninzi kulo mdlalo, kodwa ke ndicinga ukuba wonke umntu wanelisekile ngamanqaku esiwafumeneyo,” utshilo uBaxter.  
Umdlalo olandelayo weSuperSport izakudlala neBidvest Wits eLucas Moripe, ngoLwesibini weveki ezayo.",UNkhatha uncede iSupersport
"Amathemba wabantu abazinze emazantsi e-Afrika bazakuwabeka kwiZimbabwe – elona lizwe elikwazileyo ukuba yinxalenye ye-2017 Africa Cup of Nation. 
 Amazwe afana noMzantsi Afrika, i-Angola neMozambique awe phantsi kweli tyeli. Nangona ungekho uMzantsi Afrika neNigeria – kodwa umgangatho wetumente uzakuxhoma ngenxa yokukhuphiswano oluphakathi kwamazwe anje ngeGhana, Algeria, Egypt, Mali neentshatsheli ezikhuselayo i-Ivory Coast. Baphaya kwisibhozo abadlali beZimbabwe abadlala kwi-Absa Premier Soccer League abazakuthath’inxaxheba kwi-2017 Afcon, lo nto izakubangela amehlo wabantu boMzantsi Afrika anamathele kuyo. 
 IZimbabwe iya kweyona tumente inkulu e-Afrika emva kokulinda iminyaka ephaya kwishumi elinesibini. Abadlali bayo bazakufuna ukulwela ukuya kwimijikelo elandelayo nangona ithelekiswe namazwe anobungozi kakhulu afana ne-Algeria, iTunisia neSenegal.  
Omnye wabadlali abathe banegalelo ekuyeni kweWarriors kule Afcon nguKhama Billiat, ofake amagowuli amathathu kwimidlalo ehlakulela le tumente esingathwa yiGabon kulo nyaka.  
Lo mdlali ukwiqondo eliphezulu kumdlalo wakhe kwaye uya kule midlalo umoya wakhe uphezulu emva kokunceda iMamelodi Sundowns kwimpumelelo yayo eyizuze kwiPSL nakwiCAf Champions League. 
 UBilliat uzakuncedisana ngabanye oorhasatsha beefolosi abafana noKnowledge Musona, uTendai Ndoro noKudakwashe Mahachi. Omnye wabadlali ababalulekileyo kwiZimbabwe nguWillard Katsande – injineli ezakube isenza umsebenzi omkhulu esiswini.  
UKatsande uxelele i-Amakhosi Magazine ukuba baya eGabon bewazi umsebenzi abajamelene nawo kwaye bazimisele ukulwa. “Ndicinga ukuba siliqela elinesakho namandla wokubamba indawo ephezulu kuGroup B. Sithi kuphela ilizwe elimele amazantsi e-Afrika. Siyisebenzele nzima le ndawo sikuyo. Into endingayithetha kukuba akuzubalula ukubetha thina. Amazwe esidlala nawo ayabetheka nawo,” utshilo uKatsande. 
pedro.mapelo@inl.co.za",‘Amazwe esidlala nawo ayabetheka nawo’ – Katsande
"IMamelodi Sundowns iphinde yenza edume ngazo kwiveki ephelileyo.  
AmaSandawana abethe iAjax Cape Town ngo’3-1 kumdlalo weAbsa Premier Soccer League obubaluleke kuwo omabini la maqela eLucas Moripe Stadium.  
Iqela likaMuhsin Ertugral liye kwiDowns linethemba lokubuya liphethe into elinokuyisindisa ezembeni.  
Ngelishwa lidibene neDowns ingenalusini futhi ebifuna impumelelo ukuze ithathe indebe yePSL ityeli lesibhozo ukusukela mhla yasungulwa ngo’96. Akukho mathandabuzo, iSundowns ngoompetha bebhola eMzantsi Afrika. 
Kwisizini ephelileyo, indebe yathathwa yiBidvest Wits. 
 UPitso Mosimane wathembisa abalandeli beqela lakhe ukuba uza kuyoyithatha apho ikhoyo. Uyenzile lo nto nabadlali bakhe.  
Impumelelo ezuzwe yiSundowns inkulu kakhulu – kodwa ayothusi kwaphela lo nto ngoba izilungiselela ngokupheleleyo phambi kokuqala kwesizini nganye.  
Njengokuba abaqeqeshi bamanye amaqela besoloko bekriniza xa kufuneka amaqela wabo adlale kwiCaf – uPitso akakhali tu ngenxa yamava awafumene ekutyhutyhatyhutyheni izwekazi leAfrika.  
Lo nto yenza kubelula nokulungiselela imidlalo yalapha eMzantsi Afrika. 
UPitso ukuncomile ukungaxhamazeli kwabadlali bakhe ngethuba bedlala neAjax efake igowuli kuqala eLucas Moripe Stadium. 
 AmaSandawana ohlwaywe nguMosa Lebusa engalindelanga – kodwa akwazile ukuphumelela umdlalo ngamagowuli afakwe nguKhama Billiat, uRicardo Nascimento noSibusiso Vilakazi ngokulandelelana.  
“Mandibabulele abadlali abangakhange baphumle ngenxa yeChampions League. Zange bakhalaza nangosuku olunye. Siphumelele nangona besidlala namaqela abephumle ngokwaneleyo. Ndibulela abalandeli, isigqeba esilawulayo nomongameli weqela,” utshilo uPitso. 
Nangona iSundowns iphumelele – kodwa bekungelulanga konke konke. Uxinizelelo olufakwe kuyo (iDowns) ngamaqela afana neOrlando Pirates ayinyanzele ukuba ichophe ezithendeni ngamaxesha onke.  
“Bekunzima kakhulu. Ndiyabazi abanye abantu abonwabanga – kodwa ke ndonwabile. Iqela lethu lidlala kakuhle kakhulu,” uvale ngalo mazwi uPitso. 
UHlompho Kekana, uBilliat noPercy Tau abenze igalelo elibonakalayo kule sizini bancome ukusebenza ngokuzimisela okuboniswe ngabadlali bonke.",IMamelodi Sundowns ayinantanga kwiPSL
"UBOMI babantu basezilalini bakuzinza xa benezakhono zokuziphuhlisa futhi benolwazi oluthe gabalala kwiinkqubo zentatho-nxaxheba kwidemokhrasi yoMzantsi Afrika. 
Le yinto ebekufanele ukuba ikhokelwe ngurhulumente wentando yesininzi ezilalini kodwa ngelishwa akwenzeki ngehlobo ebekufanele ukuba kwenzeka ngalo.  
Kungesozizathu kanye esaba ngunobangela wokusekwa kombutho ongenanto yakwenza norhulumente iNtinga Ntaba kaNdoda ezinze kwilali yaseNgqumeya kuQoboqobo. INtinga Ntaba kaNdoda iziqhayisa njengokuba ingumbutho owasekwa ngabahlali ngeenjongo zokuxhamlisa abahlali.  
INtinga Ntaba kaNdoda isekwe ngonyaka ka2002 kwaye sithetha nje ijongene neelali ezilishumi elinesibhozo kummandla wakuQoboqobo. Ezilali ziquka iNgqumeya, Rhabhula, Zanyokhwe, Debe noMkhubiso.  
Ethetha nephephandaba I’solezwe eNgqumeya, kwisiza esinguronta owakhiwe ngamalung alo mbutho, uDaluxolo Matanzima – ongumanejala ojongene necandelo lamafa esizwe, ezokhenketho ubugcisa nenkcubeko kwiNtinga Ntaba kaNdoda – uthi baneqhayiya ngabakwenzele uluntu lwelali abasebenza kuzo.  
“KwiNtinga Ntaba kaNdoda sikholelwa ukuba ukuze uluntu lakuthi luphuhle, kufuneka kubekho izakhono kuqala. Sinamaphulo asekezelwe kuphuhliso lwentlalo yoluntu.  
“La maphulo aquka ukuqinisekisa ngemfundo esemgangathweni kubantwana basezilalini eziphantsi kwendawo apho ifikelela khona iNtinga. Ukuqinisekisa oko, sisebenzisana namaziko emfundo ephakamileuo afana neRhodes, Fort Hare, iUCT neWits,” utshilo uMatanzima.  
Lo kaMatanzima wenze umzekelo ngeRhabhula Senior Secondary kuQoboqobo, athi bayihlangule ikwizinga elibi lokuphumelela kwabafundi bebanga leshumi ngo2013. “Ngonyaka ka2012, iRhabhula yayikwizinga lomyinge wesihlanu ekhulwini (5%) wabantwana abaphumelele uGrade 12, sangenelela ze yafumana u-73% ngo2013. “Ngelishwa kwangenela ipolitiki esikolweni nto leyo eyabangela ukuba sirhoxe, apho kwabangela ukuba kungabikho namnye umfundi ophumeleleyo ngo2014, saphinda futhi sangenelela nto leyo ethe yabangela ukuba sifumane u-65% kunyaka ophelileyo isikolo,” utshilo uMatanzima.  
Enye yeenkqubo zeNtinga ijongene ncakasana nolutsha kwaye ibizwa ukuba yiNtingani Lutsha. KwiNtinga Lutsha, abantu abatsha bafundiswa ngeenkqubo zokuguqula iimpilo zabo logama bekwazibandakanya kwezemidlalo.  
UMatanzima uthi ngokusebenzisana neCo-operative and Policy Alternative Center (COPAC) ezinze ePitoli bakwazile ukunceda amafama aliqela kuQoboqobo ngezakhono zokuqweba amaqhinga amatsha okuzinzisa oko bakulimayo. Uthi amafama aliqela kwezi lali abhalise iindibanisela ngoncedo lweCOPAC.  
“Enye yezinto esizikhuthazayo, kukuba xa kulinywayo masizikhulisele izityalo zethu ngaphandle kwezi zichumisi zimosha indalo,” kutsho uMatanzima.  
INtinga Ntaba kaNdoda ikholela ukuba abantu kufuneka bayithabathe inxaxheba kwidemokhrasi yelizwe labo ukuze bazokwaza ukuhlela ukuba ingaba iinkonzo eziza kubo zifanelekile kusini na.  
“Abantu kufuneka bawazi umgaqo-siseko, khon’ ukuze bazowazi amanyathelo ekufanele ukuba bawalandele xa kungahambi kakuhle ekuhlaleni,” utshilo uMatanzima.  
Ngoncedo lwe-arhente yophuhliso lwamaphande eMpuma Koloni (Eastern Cape Rural Development Agency), iNtinga Ntaba kaNdoda inezixhobo zokuphehla umbane isebenzisa inkunkuma nobulongwe. Ngalo mbane, uphehlwa kwakule lali, lo mbutho uyakwazi ukupheka ukutya. Kukho izicwangciso zokuba lo mbane ufanele ukuxhamlisa imizi nokuba ilishumi kwezilali njengesiqalo.  
Njengayo nawuphi na umbutho oqhutywa yintshisakalo yabahlali, iNtinga iswel’ iintsiba (imali), ngoko ke ibingathanda ukuba abo banokuphosa esivivaneni benze njalo.",Ntinga mntu wakuQoboqobo
"Umqeqeshi weSPAR Madibaz, uLana Krige, ubona ukuqhuba kakuhle kweqela lakhe njengonobangela wokuchongwa kwesihlanu sonke sabadlali bakhe. Emva kokuba iMadibaz ivale itumente ebibanjelwe ePitoli kutshanje ihleli kwindawo yesithandathu, abadlali abafana noJean Steyn, uSiphosthu Kilani, uMothira Mohammad, uNoluthando Maliehe noJuanita van Tonder, bachongiwe ukuze badlalele iqela loMzantsi Afrika (University Sport South African) eliza kuthatha inxaxheba kwitumente yomnyazi yamaziko emfundo aphakamileyo ekuthiwa yiCUCSA eza kusingathwa lilizwe laseMalawi kunyaka ozayo. Abadlali abachongiweyo beMadibaz ngabanye babadlali abanekamva elithembisayo kwibhola yomnyazi kwiphondo leMpuma Koloni. 
Ukuchongwa kwabo kunokwandisa amathuba wabo wokungena kwiqela lesizwe njengokuba uMzantsi Afrika uqale amalungiselelo wokusingatha iNdebe yeHlabathi yomnyazi eza kusingathwa sisixeko saseKapa kunyaka ongaphaya kozayo. “Ukuchongwa kwabadlali abadala nabasakhulayo kwiqela lesizwe ngumvuzo womsebenzi omhle owenziwa liqela. Ukubonwa kwabadali bethu kuyabonisa ukuba kukho into esiyenza kakuhle siyiMadibaz,” utshilo uKrige kutshanje kwingxelo ebhaliweyo ekutshwe liqela lakhe. Konke oku ukuthethe emva kokusongwa kwemidlalo yetumente enzima kwiphondo laseGauteng. 
“Umsebenzi esiwenzileyo uyancomeka kakhulu emva kokubetha amaqela anamandla afana neNorth-West University (iPukke) emidlalweni yikuqala ye-USSA. Nangona sibethiwe yi-University of Johannesburg – kodwa ukugqitha kwiPukke kubonisile isiqalo sendlela esifuna izinto zenziwe ngayo. Sifuna ukuqamela ngokusebenza ngokuzimisela komntu wonke eqeleni, ukuxhasana nokunika wonke umntu ithuba kungajongwanga ibala lakhe. Umsebenzi wethu ayikokuvala umsantsa ophakathi kwethu namaqela aphambili nje kuphela, sifuna ukuqinisekisa ukuba siphumelela imidlalo. Ikamva lethu liqaqambile siyiMadibaz. Kufuneka siqinise indlela esizilolonga ngayo ukuze sikwazi ukumelana namaqela angaphezulu kuthi kwilixa elizayo,” uthilo uKrige.","Liqaqambile ikamva leMadibaz Netball, utsho uKrige!"
"“Umama wam usweleke xa kanye ukukhanya kuqala kum. Ububonile ubunzima bam, esehla esonyuka nam, ngoku besele ndilinde olwa suku lukhulu lokuthweswa kwam isidanga ndihambe naye, kodwa uThixo ubone ukuba amthathele kuye kunyaka ophelileyo.  Ukubhubha kwakhe kushiye inxeba elikhulu kakhulu, ndandicinga nam ndakube sele ndimlandele kodwa ndibona ukuba ndisaphila.” La ngamazwi kaSiyaxola Komanisi waseTsholomnqa kwilali iNcerha eMonti, ophila nenkubazeko nobesandula ukuthweswa isidanga yiYunivesithi yaseFort Hare kwinyanga ephelileyo. 
UKomanisi (27) wenze imbali kubantwana bakowabo abahlanu, waba ngowokuqala ngqa ukuthwala isidanga ekubeni inguye nephelo kubantwana bakamama wakhe. Ebesenza izifundo zoMthetho kwaNokholeji eDikeni. Uthi ukuze alandele eli candelo lokwenza ezi zifundo kungenxa yentsokolo awajongana nayo esemncinci, aze abe kanti uphela ehamba ngesitulo esinamavili (wheelchair). Uthi yayikukungazi amalungelo oluntu njengoko esithi umama wakhe akafundanga. Uthi uza kulwela abo basuka ezilalini kuba ulwazi lwezinto ezifana namalungelo oluntu abanalwazi lwawo ukufana nabasezidolophini. Uthi mhlawumbi naye ngewayengekho kule meko ukuba umama wakhe wayefundile. 
UKomanisi wenze amabanga wakhe aphantsi eMfunalwazi elalini yakhe. Xa ezokungena amabanga akhe aphezulu waya eVukuhambe eMdantsane nesisikolo sabakhubazekileyo. Uthi kulapho waqhawula khona kwesi sikolo kuba waba ngajonga wonke umntwana okwesi sikolo ukhubazekile. Uthi yinto eyamhlukumeza ingqondo, waqonda ukuba akanakuze abheke phambili ngulo mbono, watsho ebuyela eTsholomnqa High apho aphumelele khona uGrade12. 
UKomanisi uthi kuko konke okwenzeke ebomini bakhe okusele kumonwabisa kukuba umama wakhe emshiye sele embona ukuba uya empumelelweni ebomini. 
“Ngengazange atyikitye iphepha likagqirha lokuba enziwe uqhaqho kwimisipha yakhe. Ndikhule ndikwazi ukuzihambela nangona nje ndandingcotsha xa ndihamba. Ngokuye ndifumana ubunzima, esibhedlele kwafuneka ndisikwe imisipha. Kanti xa ndifika koogqirha baseRhawutini  bathi kwakufanele ukuba andisikwanga imisipha yam. Kungoko ndaqonda apho ukuba ukukhulela ezilalini nokungazi  ngamalungelo ethu kusichanile nomama wam. Ndifuna ukulwela abo bafana nam bangenalo ulwazi ngamalungelo nangezomthetho. Ndikwafuna ukumelana nabafana nam abaphila nenkubazeko,” utshilo uKomanisi. 
Uthi obekumvusa ezingubeni nokuba kuyanetha ngethuba eseFort Hare kukuba uyayazi imfundo sisitshixo sento yonke ebomini. Uthi xa ungafundanga awusoze uye ndawo. Ukwadiza ukuba yena akakwazi kuhamba, xa kuthe gqi amathuba kamasipala okwakha iindlela ebengenokwazi ukuwenza kuba engakwazi ukuhamba kanti ngoku uza kukhululwa sisikolo. 
Uthi kwabakhubazekileyo abafana naye xa lowo enethuba makafunde, angadlalisi ngalo. Bangavumeli ukuqhathwa xa kuthwa abangenankubazeko nabanenkubazeko bayalingana, akulinganwa. 
Uthi into eyamenza ukuba abe ungulo mntu unentshisakalo ngobom kukuba yena wazamkela. Uthi kukho ixesha apho oogqirha bamxelela ukuba ushiyekelwe yiminyaka embalwa ukuba aphile, kodwa loo minyaka yadlula kudala. UKomanisi uthi uza kube ezivulela eyakhe indawo yamagqwetha logama esalinde urhulumente.",Inkubazeko ayilimisanga iphupha legqwetha
"AMAPOLISA eMpuma Koloni abila esoma ekhangela amabanjwa asixhenxe (7) aqhweshe ngefestile  kwiZiko lezoLuleko laseMakhanda ngale ntsasa. 
Ngokutsho kukaKapteni Majola Nkohli, uthi oku kuqatshelwe malunga nentsimbi yesine ekuseni ngethuba igosa ebeliphangele belizokuhlola intolongo labona kulayitwe izibane kwesinye sezisele. 
“Kulapho kuqatshelwe ukuba isixhenxe samabanjwa siqhweshe ngefestile. Kuyaphandwa ngokukhokelele koku,” kutsho uNkohli. 
La mabanjwa aqhawuleyo achazwe njengoLuvuyo September, ongummi woMzantsi Afrika obanjelwe ityala lokubulala, ukuzama ukubulala, ukuxhwila nokukhuthuza. 
Owesibini, uBennet Kwarrie, ummi waseZimbabwe, obanjelwe ukuqhekeza, ubusela nokuzama ukubulala. 
Owesithathu nguSimba Masinga, naye waseZimbabwe obanjelwe ukufunyanwa neempondo zomkhombe. 
Owesine, uTrymore Chauke, waseZimbabwe naye obanjelwe iimpondo zomkhombe. 
Owesihlanu, uNhamo Muyambo, waseZimbabwe obanjelwe iimpondo zomkhombe. 
Owesithandathu, uAbraham Moyane, ongowaseZimbabwe naye obanjelwe ukubaneempondo zomkhombe. 
Owesixhenxe nguFrancis Chitiyo, waseZimbabwe naye okwabanjelwe iimpondo zomkhombe. 
Abahlali bayalumkiswa ukuba bangazami ukusondela kula mabanjwa kuba anobungozi, endaweni yoko bathinte amapolisa. 
“Sikwacela abahlali ukuba bangazikhuseli ezi zikrelemnqa nanjengoko bayakube besophula umthetho,” kutsho uNkohli. 
UMkomishinala wamaPolisa ePhondo, uNomthetheleli Mene, umemelele iiyure ezingama72 zesicwangciso sokubamba la mabanjwa. 
Ityala lokuQhwesha eluGcinweni oluseMthethweni livuliwe. 
Onolwazi malunga nezi zigilamkhuba uyacelwa ukuba aqhakamshelane nomphandi wetyala uDetective Captain Glen Peter kwa: 082 301 9427 okanye kwaCrime Stop ku: 08600 10111 kungenjalo aye kwisikhululo esikufutshane samapolisa.",Aqhweshe ngefestile amabanjwa eMakhanda!
"Amapolisa aseNyanga ave izithonga zompu,  ze aya kukroba nalapho afike afumana isithuthi esiluhlobo lweJetta emhlophe ime esitalatweni ucango lomqhubi luvuliwe. 
Athe akusondela afumana imizimba yabantu abathathu, omnye kwisihlalo somqhubi,  omnye kwisihlalo somkhweli ecaleni komqhubi,  logama owesithathu ufunyenwe kumgama ozimitha ezimbalwa ukusuka kwisithuthi eso. 
Ngokubalisa kwentatheli yethu u-Unathi Tuta kwinqaku lakhe, akukabanjwa mntu ngesi senzo.  
Le mifanekiso kwindawo yexhwayelo siyithathelwe yintatheli yethu uPhando Jikelo.",Imifanekiso yezidumbu eNyanga!
"INKULUMBUSO yaseMpuma Koloni uPhumulo Masualle ithi yimpazamo enkulu ukuba urhulumente afune ukwenzela izinto abantu endaweni yokuva ukuba bafuna ntoni bona, watsho ekhumbula iphulo lobesakuba nguMongameli uThabo Mbeki iVuk’Uzenzele. 
 
Ngethuba lokuxhuzula kwakhe imikhala yolawulo, uMbeki waziqaqambisa ngephulo iVuk’Uzenzele apho wayekhuthaza abantu ukuba benze iinzame zokuziphuhlisa ngokunokwabo. 
Eli phulo lalinokugxekwa ngabanye abantu bebuza ukuba baza kuvuka bazenzele ntoni. 
Kodwa uMasualle, kudliwanondlebe olupapashwe kwiphephandaba I’solezwe lesiXhosa kule veki, uthi kuninzi ekwakufanele ukuba kufundiwe kwingcingane kaMbeki. 
 
“Enye yezinto endicinga ukuba yimpazamo enkulu, yile yokwenza abantu babe ngabaxhamli bezipho. Abantu asibenzanga ekubeni babone inxaxheba noxanduva abanokulidlala ekuguquleni imeko abaphila phantsi kwayo, ze urhulumente afike abancedise kwinto abayicingayo,” utshilo uMasualle. 
 
“Into esiyenzileyo thina kukuba sifika endaweni sithi ‘siza kunenzela, siza kunenzela’. Ukuya phambili, ngokombono wam, nalapha kumbutho ophetheyo (ANC) kufuneka sitshintshe indlela yokwenza, sifike ebantwini sibabuze ukuba bafuna ukuncediswa ngantoni. 
 
“NoMongameli (Thabo) Mbeki ukhe wayithetha le nto ngaphambili esithi ‘Vuk’Uzenzele’. Kwakukuninzi okuqulathwe yila ngcingane [kaMbeki].” 
 
“Abantu akufuneki sibenze ngokungathi abanasakhono sakucinga, abananto abanokuzenzela yona. Ayilunganga into yokufika endaweni sithi ‘nantsi into enifaneleyo’, abantu kufuneka bayekwe bathabathe inxaxheba ngemibandela edla bona,” kutsho uMasualle.",Masualle: Bekufanele ukuba safunda kuMbeki
"Ukunyaka wakhe wesibini kwizifundo ngolwandle (Maritime Studies [Navigation]), kodwa uyakuqonda ukuba akufunde eyunivesithi akunakufana twatse noko aza kudibana nako kwindawo yempangelo.",Balungiselelwa imingeni yempangelo beseseYunivesithi
"Iindaba eziphuma kwinkampu ye-Orlando Pirates zithi umqeqeshi uMuhsin Ertugral uthi iqela lakhe lakube liyilungele isizini entsha ye-Absa Premier Soccer League xa ivulwa kwiveki ezayo.  
Oku ukuthethe emva kokuba eZimnyama zibethe iPlatinum Stars kwitumente yeMaize Cup ebidlalelwa eMoruleng Stadium.  
Kuyiwe kumapenela emva kokuba amaqela omabini edlale ntanganye emdlalweni.  
Nangona iPirates ingakwazanga ukuphumelela gqathu kwimidlalo emithathu yokuzilungiselela phambi kwesizini entsha – u-Ertugral uthi izinto ziza kakuhle noko kwiqela lakhe.  
Kumdlalo wempelaveki edlulileyo, uMuhsin Ertugral, ufake abadlali abaliqela abafikayo. Injongo yekwenza oko ibikukubanika ithuba lokudlala ukuze akwazi ukubabona emdlalweni. 
 “Ndicinga ukuba izinto ziyaqala ukuyondelelana ngoku. Ndingatsho ukuthi njengokuba sisondela kwisizini entsha, iyakufika noko siyilungele. Ziliqela izinto esiye sazijonga futhi ziyathembisa,” utshilo u-Ertugral kwiintatheli. 
Unozinti wePirates, uFelipe Ovono, uzenzele igama kumdlalo wempelaveki edlulileyo – kangangokuba ngoku ususiwe kuluhlu lwabadlali abathengiswayo.  
Iingxelo zithi iBucs igqibe kwelokuba imgcine lo mdlali. Kwiiveki ezimbini ezidlulileyo, u-Ovono, ebengomnye wabadlali abathengiswayo.  
Umsebenzi oncomekayo awenze ngethuba iPirates iphumelela iMaizer Cup eMoruleng Stadium kutshintshe ingqondo ka-Ertugral.  
AmaBhakabhaka avula isizini entsha yePremier Soccer League neGolden Arrows.",Ertugral: Iyakuvulwa isizini entsha siyilungele
"NGUWASHIYWA kwiSmirnoff 1818 Shaya Ingoma Female DJ Competition – ilelo nelo inenekazi lizifuna kolu khuphiswano. 
Olu khuphiswano lukhangela amanenekazi afuna ukuphucula isakhono sawo sokuba ziDJ. 
Ngokwenza oku, iSmirnoff 1818 sinethemba lokuvala umsantsa ophakathi kwamadoda nabasetyhini kwaye sibeke esithatheni isakhono sala manina. 
UDJ Zeed ngomnye obone eli thuba, wagqiba kwelokuba asabele. Xa uDJ Zeed engajuxuzisi bantu kwiindawo zolonwabo, waziwa njengoBukiwe Zide ofunda iindaba kuMhlobo Wenene FM. 
Waqala ukuqatshelwa njengeDJ ngethuba edlala kwinkqubo yeBEE kuMhlobo Wenene ngo2018. 
UDJ Zeed uthi ebemathidala ukuthatha inxaxheba kolu khuphiswano, kodwa abahlobo bakhe bamtyhalela ukuba angenele. 
“Andizange ndangenela noluphi na ukhuphiswano ngaphambili. Ndicinga ukuba ndoyika ukuphoxeka,” kutsho uDJ Zeed encokolela I’solezwe lesiXhosa. 
Ukuze ezi DJ zizibeke ethubeni lokuphumelela beziyalelwe ukuba zenze iMix yemizuzu emithathu, equlethe iingoma ezintandathu. Le mix bekufuneka ixhonywe kuFacebook okanye uInstagram walowo ungeneleyo phambi komhla wesithoba kule nyanga. 
UDJ Zeed ulandele yonke le migomo waze wabongoza abalandeli bakhe ukuba bamvotele. 
“Kukho ividiyo ekuFacebook wam, kufuneka wena uyithande (like) ze emva koko uyipapashe (share) ngokubhala iihashtag ezithi #SummeryeSmira no #ShayaIngoma1818 
Ukuba uDJ Zeed uyaphumelela uza kumka nekhulu lamawaka eerandi (100 000), uhambo olusingise kwiMiami Winter Music Festival 2022 oluxabisa iR200 000, ikhontraka yeenyanga ezintathu edlala kunomathotholo kazwelonke nokunye okuninzi. 
“Ukuba ndinokuphumelela ndingathenga izixhobo zokwenza lo msebenzi wokudijeya,” kutsho uDJ Zeed waseLibode. 
Le DJ ithi nangona iphulaphula wonke umculo, kodwa ithanda isingqi sikaDJ Black Coffee, uDa Capo noDJ Sox. 
UDJ Zeed uthi uyakonwabela ukubona abantu bonwabele umculo wakhe, bejuxuza kwaye becula iingoma azidlalayo. 
Olu khuphiswano lakuvalwa ngomhla we18 kweyoMnga.","Akabafundeli ndaba, ubadlalela umculo!"
"Kapa – Amawaka abathandi bomculo womngqungqo bephuma kwihlabathi jikelele bebedibene kwisixeko seKapa bezokuzonwabisa kumsitho waminyaka le womculo womngqungqo (Cape Town International Jazz Festival). Sele ingunyaka weshumi elinesibhozo lo msitho uqhuba kwaye ibalelwa kwiqela lemisitho ephezulu yonyaka kwihlabathi jikelele.  
Lo msitho walo nyaka uqale ngoLwesihlanu umhla we-31 kweyoKwindla ukuya kumhla wokuqala kuTshazimpuzi.  
Kusuku lokuqala abathandi bomculo bonwatyiswe ziimvumi ezifana noTshepo Tshola, Manu Dibango waseCameroon ekunye noMoreira Chonguica waseMozambique. Ukanti neqela le Mango Groove noJonas Gwangwa nabahlobo bakhe bebekhona besonwabisa abathandi balo mculo. 
Kusuku lwesibini odumileyo uJudith Sephuma, Laura Mvula, Darren English babagcine bonwabile abantu.  
Kwiqonga elihlawulelwayo nelikhethekileyo – iRosies – ulibethe lazala bade bashiyeka ngaphandle abanye abathandi bakhe uThandiswa Mazwai nocule iingoma ezihlonipha amagqala kulo mculo, ingakumbi amanina ekuquka kuwo uMiriam Makeba, Dorothy Masuka, Busi Mhlongo. UMazwai uthe “ngezi ngoma ndinika intlonipho kubafundi abagcine umzabalazo usaqhuba kumaziko emfundo ephakamileyo!” 
Ukanti okukugcwala kweli cala likhethekileyo kudale uxinano nomsindo kubathandi bomculo kaThandiswa Mazwai. Igumbi eli ebeculela kulo libamba inani elincinci nto ethethe ukuba abantu abaninzi baphelele phandle bezibuza ukuba kutheni uMazwai engaculiswanga kwiqonga elikhulu elifana neKippies. Bambi bekhala nangokubhataliswa amashumi amathathu eerandi ngaphezu kweR690 abathenge ngayo amatikiti ukuze bangene kweli cala likaMazwai. 
Nangona kunjalo ulonwabo luye lwaqhubeka kwamanye amaqonga. URenelwe Makotla waseRustenburg uthe, “Ndaqala ukuza kulo msitho ndisahamba nomama wam ndineminyaka engamashumi amabini kwaye andizange ndaphinda ndaphoswa kwaye ngoku nam sele ndingumama ohamba nentombi eneminyaka elishumi elinesibhozo.” 
UNosandise Rhaqo, osuka kwiphondo leMpuma Koloni uthe, “Ndize apha nomyeni wam, sibhiyozela iminyaka emithathu sisemtshatweni, indlela endiwonwabele ngayo lo msitho andiqondi ukuba ndakuphinda ndiphoswe.”  
Abanye bathe ukufika kwabo emakhaya bazakuqalisa ukulungiselela owonyaka ozayo, babeke imali bucala.",Abawuvali umlomo abaye kuMnyhadala woMngqungqo eKapa
"LIBE namagingxigingxi ubhaliso lokuvota kwimimandla eliqela eMpuma Koloni. Oku kudizwe yintloko ye-IEC kweli phondo uThami Mraji.  
UMranji udize ukuba ngomgqibelo izikhululo ezintlanu ziphantsi komasipala iKSD, ngelixa ezibini zikumasipala iNyandeni.  
“ENtabankulu izikhululo ezine bezingafikeleleki ngenxa yokuba kukho abavale indlela ngokuthi bombe imisele endleleni esinge kuzo,” utshilo uMraji.  
Uthe ezi zikhululo zibuye zavulwa emva kokuba kungenelele amapolisa kwaditywa nale misele.  
Ukanti naphantsi komasipala uMbhashe uMraji udize ukuba izikhululo ezisixhenxe zivule kade eXhorha ngenxa yoqhankqalazo lwabahlali. Nangentsasa yayizolo ubhaliso liqale kade kwizikhululo ezintandathu eNtabankulu, kwangenxa yokombiwa kwendlela.  
“Abasebenzi ebebebhalisa kwakunye nezixhobo zokubhalisa zihanjiswe ngophephela wamapolisa,” uqhube watsho uMraji.  
Ukwathe, abahlali baseXhorha bebesaqhubeka nokugrogrisa abo bayokubhalisa kuWadi 18 nakuWadi 28. Ibilikhulu elinamashumi amabini amawaka abantu ababhalisileyo ngethuba sisiya kushicilelo, nangona ubhaliso belisaqhubeka.  
Ukanti amapolsa eli phondo abambe amashumi amathathu anesibini abarhanelwa eMthatha naseNtabankulu, nabayanyaniswa nodushe lwasesidlangalaleni elayanyaniswa nokubhaliselwa unyulo.  
Ingxelo ekhutshe sisithethi samapolisa kweli phondo uColonel Sibongile Soci kwakunye nesithethi sesebe lobambiswano kurhulumento nemicimbi yemveli, uMamkeli Ngam ithi, amashumi amabini anesithandathu abanjwe eMthatha. 
Le ngxelo ihambisa ithi, abo bathe babanjwa baminyaka eqala kwishumi elinethoba ukuya kumashumi amathathu anethoba. Babanjwe ngezenzo zodushe elikhokelele ekuvalweni kwesikhululo sovoto esikwisikolo samabanga aphantsi iPolar Park eMthatha.  
Ukanti isithandathu esiminyaka eqala kwishumi elinethoba ukuya kumashumi amane anesine sibanjwe eNtabankulu ngezityholo zokomba indlela ephakathi kweBagqozini kwakunye noMzimhlophe, ngenjongo yokuthintela ukubhalisela uvoto.  
Umkomishinala wamapolisa kweli phondo uLieutenant General Celiwe Binta uthe: “Oku kuzakuthumela umyalezo ongqingqwa kuluntu olwaphula umthetho ukuba singamapolisa asizukuvumela mntu agrogrise okanye athintele i-IEC ekwenzeni umsebenzi wayo kwiindawo zoluntu.”  
Uthe ukubanjwa kwaba kuyinxalenye yamapolisa yokunika iinkonzo kuluntu, nokuqinisekisa ukuba kukho ucwangco kwiindawo zoluntu.  
Bonke abarhanelwa kulindeleke ukuba bavele kwinkundla kamantyi eMthatha naseNtabankulu ngale ntsasa.",Babanjiwe abaphazamise ubhaliso lovoto ephondweni
"Obesakuba nguMphathiswa wamaPolisa uFikile Mbalula ulahlile njengelungu lePalamente phantsi kombutho iANC, utshilo umbhexeshi walo mbutho ePalamente uJackson Mthembu ngoLwesihlanu. 
Ukulahla kukaMbalula kuza emva kweentsukwana emva kokugxothwa kwakhe njengoMphathiswa wamaPolisa, egxothwa nguMongameli Cyril Ramaphosa. 
Kutshanje iANC ibhengeze uMbalula njengentloko yamaphulo olonyulo kwiANC, ukuya kunyulo lonyaka ozayo. 
UMthembu uthi noxa nje ifuthe likaMbalula liza kuvakala ePalamente, bayavuya kuba kukho indima azakuyidlala eLuthuli House.",UMbalula ulahlile njengelungu leANC
"Ukuduka kukaBongiwe “Mabongi” Madondo (23) obehlala eScenery Park eMonti kushiye olungathethekiyo unxunguphalo nanjengoko kukholeleka ukuba umenzi wobubi ngumntu othengisa ngamalungu yemizimba yabantu. 
UMadondo, yintwazana eyinzalelwane yaseAdams kumazantsi aseThekwini, uduke ekuzeni-kusa ngomhla wamashumi amabini anesihlanu kwinyanga ephelileyo, ekwindawo yolonwabo eScenery Park. 
Iitshomi zakhe zimbonile ehamba nomfo owaziwayo nogama linguMakhandlela, zathi xa zimkhwaza kwaphendula uMakhandlela esithi bazakuphinda babuye. Kuqengqeleke iiyure engabuyi uMakhandlela noMadondo. 
Emva kwexesha iitshomi zikaMadondo zixhalabile, uMakhandlela ubuyile enxibe impahla yangentla kaMadondo. Iqale apho ke inkxalabo, kuba ebengaziwa nokuba uphi uMadondo, kwaye uMakhandlela waziwa ngokwenza okubi eluntwini. 
Xa ebuzwa uMakhandlela ukuba uphi uMadondo, uphendule ngelithi umgodusile. 
Xa kuyokhangelwa kwindlu ahlala kuyo eScenery Park, kufikwe engabonakali nangotshengele. Iitshomi zakhe nabahlali ziqale ukukhangela kwakhona zayokubika nasemapoliseni. 
Ukurhuqa iinyawo kwamapolisa kukhokelele kumsindo wabahlali abaphinde bamncina uMakhandlela, nekukhokelele ekubeni bawuthathele ezandleni zabo umthetho.  
Abahlali bambethile uMakhandlela, ngelizama ukufumana inyaniso, besithi badikiwe yintetho yakhe engangqamaniyo. 
Ngethuba bembetha abahlali baphawule ukuba ngaphantsi ebenxibe iimpahla (Leggings) zexhoba. Oku kubenze baba ngathi bayaqiniseka ukumbetha wade wabhubha, engabanikanga mkhondo ngomzimba kaMadondo. 
Kuvele iingxelo ezithi uMakhandlela ukhe wabulala ndoda ithile kunyaka ophelileyo, wayithathela amalungu omzimba emva koko.  
Ngethuba ebethwa utyhole oogxa bakhe ababini esithi banolwazi malunga ngoMadondo. Kukho namarhe okuba omnye woogxa bakhe uphantsi kweliso lamapolisa esibhedlele emva kokubethwa naye ngabahlali. Amapolisa alile ukuphendula kula marhe. 
Unina wale ntwazana idukileyo, uSindisiwe Madondo, osuke KwaZulu Natal weza eMonti asakuva iindaba zokuduka komntwanakhe ugxeka amapolisa ngokungaliniki ingqalelo eli tyala. 
“Andonelisekanga tu yindlela aliphethe ngalo eli tyala amapolisa alapha. Abayikhathalelanga konke konke intlungu endikuyo. Amapolisa endiwabone ekhangela umntwana wam ebembalwa, ehamba nenja enye kuphela,” utshilo okhathazekileyo, umama wexhoba. 
Uthi nokuba kwenzeke ntoni, into ayifunayo ngumzimba womntwana wakhe ayokuwungcwaba eAdams. “Nokuba ngamathambo kuphela, ndingatsho ndixole ngomntwana wam,” utshilo. 
UMabongi ufike eMonti ngo-2014 ezokusebenza kwindawo eyenza iinwele eVincent eMonti. Umnini wale ndawo uSesakho Mveku uthi ubuhlungu sesisehlo.  
“Ebengumntwana olunge kakhulu futhi ozimiseleyo emsebenzini. Ebethandwa kakhulu ngabantu, futhi abantu abakudidi oluphezulu abazokwenza iinwele kwindawo yethu bebesenziwa nguMabongi, noko ebengamelanga ukuba angabhubha kanje kuba ebenentliziyo entle,” utshilo uMveku. 
UMabongi, liphelo likanina uSindisiwe. Ushiya ngasemva abantwana ababini omnye uneminyaka emithathu logama omnye enonyaka onesiqingatha. 
Isithethi samapolisa uWaranti-Ofisa Hazel Mqala, uthe okwangoku akukabikho nto ivelayo. 
“Amapolisa ebekhe aphuma kwakhangelwa nangetshopha, ebikhangela ehlathini khange kubekho nto ifumanekayo. Okwangoku ulwazi esilifumana kubantu ababehamba nexhoba alusikhokeleli ntweni enosenza sifumane umkhombandlela,” utshilo uMqala 
Woleke ngelithi bayathembisa ukuba uphando bazakulenza.",Uphi? Utheni uMabongi?
"KwekA Canzibe inkosi yesizwe samaMfengu uNkosi Manduleli Bikitsha waseNtshatshongo ebenika umkhomba-ndlela, ecacisa ngezizwe eziNtsundu ezikhe zeyama ngomLungu ngaphambili kwiimfazwe zazo zamzuzu nezinye izizwe eziNtsundu.  
Ndiye ndanovuyo ndimncoma umhlekazi omhle neenyawo zakhe ngokususa iintongo kubantu bakuthi bokukhombana esweni ngezinto ezingazikusisa ndawo zokuthukana ngokuthengisana koobawo bethu bamandulo. Imbali yona phofu ihlala ihleli ayinakujikwa mntu. 
Ngaba abantu bayazi ukuba zonke iintsuku zeveki amaNgesi azithiye ngezithixo ayezinqula ngaphambili? Uhlanga olwaziwa namhlanje ngokuba ngamaNgesi olwasekwa mandulo kwezi zizwe iiAnglo, iiSaxons, neJutes ezaziphuma eJamani, zaza zaya kuhlasela eBritane apho kwakuhlala amaWelsh, amaIrish namaSkotshi, olu hlanga lwalukholelwa kwizithixo. Iintsuku zeveki amaNgesi azithiye ngohlobo oluhlonipha izithixo zawo, awayekholelwa kuzo mandulo. Ngolu hlobo: 
Monday – Babekholelwa ekuthini inyanga (moon) sisithixo esigama linguMoon, baze usuku lwangoMvulo balithiya ngegama lesi sithixo bathi yiMonday. 
Tuesday: Babekholelwa kwisithixo sabo ekuthiwa nguTiu, uThixo wemfazwe nesibhakabhaka, baze usuku lwangoLwesibini bathi yiTuesday. 
Wednesday: Babekholelwa nakwisithixo ekuthiwa nguWoden, owayesaziwa ngokuba yinkosi yooThixo, baze bathi usuku lwangoLwesithathu yiWodin’s Day (Wednesday ngoku). 
Thursday: Bekholelwa kwisithixo esibizwa ngokuba nguThor, esasisaziwa ngokuba sisithixo selanga, baze usuku lwangoLwesine bathi Thursday; 
Friday: Babekholelwa kwisithixo esibizwa ngokuba nguFria, esasisaziwa ngokuba sisithixo esiyinkosikazi yesithixo uWoden, baze usuku lwangoLwesihlanu bathi yiFriday. 
Saturday: Babekholelwa kwisithixo samaRoma esibizwa ngokuba nguSaturn, baze bathiya ngaye usuku lwangoMgqibelo bathi Saturday. 
Sunday: Babekholelwa kwisithixo esibizwa ngokuba nguSun, isithixo selanga, baze bathiya ngaso usuku lwangeCawe. 
Inkolelo yesizwe samaNgesi kwezi zithixo yabhujiswa kukufika kwenkolo yobuKrestu igubungele elo lizwe. Inkolelo yamaNgesi kwezi zithixo isashiyekile kumagama eentsuku zeveki kuba yimbali ebonisa apho amaNgesi aphuma khona. 
Xa namaNgesi esagcine imbali yezithixo zawo sele eguqukele kubuKrestu, ebengobani na wona amaMfengu ukuba akangeyigcini imbali yezifungo zawo? 
Kukho into ebesisibhidi kwinqaku eliphume kwiphepha lesiNgesi lalapha eMpuma Koloni ngosiba likaGqr. Nokuzola Mndende elithi, “Know African History and Identify Before Reviving Mental Colonialism” ngoLwesithathu umhla wama-24 Canzibe 2017. Likhutshwa nguGqr. Mndende ongazaziyo nokuba ufuna ntoni ebomini. UMndende lo ebegxeka inyathelo lamaMfengu lokugcina imbali yawo. Esithi kwa eli gama lingu “amaMfengu” alikho, ngabaMbo. 
Ngubani kanene uGqr. Nokuzola Mndende? UGqr. Nokuzola Mndende lixoki nje elidinga into yokwenza elingahloniphanga noMgaqo-siseko lo woMzantsi Afrika omtsha, emasangweni e-ofisi zakhe zeCAMAGU ubhale makungangeni maKrestu. 
UGqr. Mndende ufana nje nala mfundisi wayegushe ibhotile yebranti ngaphaya kwepulpiti emana esithi emarhamenteni, ndiza kumana ndivela ndiphinde nditshone, xa erhabula. 
Ndaqala ukumazi ugqirha lo ngoka-1989 xa sasingabahlohli eBonkolo S.S.S. eDutywa phantsi kwenqununu uMzolisi Hanise. Wafika esikolweni eyincakuba yengcali kwizifundo zeBHAYIBHILE awayezikhethe ngokuzithanda eUnitra. Wahlohla abantwana iBhayibhile unyaka wonke ngethuba ndiphaya eBonkolo ngo-1989 engazange athethe ngoQamata. Emva ko-1989 waya kugqibezela izifundo zeHons. BA eUnitra apho kuphando lwakhe wayexoxa ngoHerode, kungekho nento encinci ethetha ngoQamata. Iyothusa ke ngoku eyokumbona sele elutshaba olukhulu labantu bakaYehova abangamaKrestu. Ukhomba indlela aphinde ajike. 
Inkolo kaNtu uGqr. Nokuzola Mndende uhlangene nayo eyunivesithi eKapa ngethuba ecetyiswa ngabahlohli ngeenkalo ezinamathuba empangelo kuMzantsi Afrika Omtsha okhululekileyo. 
 Le nto ndiyayazi andiyifuniseli. Wazinyakathisa kwelinye lamajelo osasazo waze wanikwa inkqubo kwisikhululo sosasazo endingazi kusibiza ngegama. Apho kuso ngoka-1999 wadala unomji nengxabano nabaphulaphuli abangamabhinqa ngomba wabantwana abazalelwa ekhaya. Wathi akuva shu ziyamdumela wabalekela kum ndayokumlungiselela inkqubo yakhe. Emva koko ndacelwa ngumphathi weso sitishi ukuba mandivele qho kanye ngeveki kwinkqubo yengxoxo ndinike umkhomba-ndlela ngeziduko, unqulo, amasiko nezithethe. Ngokwenene oko ndakwenza ukususela ngo-1999 ukuya kuthi ga ku-2009, ndingakwenzi noMndende. 
Ndizokothuka mna sendimkile kweso sitishi, xa ndifonelwa ngomnye wabalandeli bam esithi nanku uMndende epapashe incwadi yeziduko efana nqwa nencwadi yam endayipapasha ngo-2003. Nam ndayokuyithenga loo ncwadi yakhe ndafika ndayibona, ndafika iyincwadi yam ngesakhiwo kujikwe nje izinto ezincinci. Ndanikina intloko ndathetha ndedwa, “Kanti uGqr. Nokuzola Mndende ukwalisela eliba ingqondo zabantu? Nezitatanyiswa zezifundiswa ezifunde zade zayityekeza ziba izimvo zabantu kweli xesha lalo Mzantsi Afrika ukhululekileyo. Azi sokhululwa ngubani? Shu sakuyicela ivuthiwe!” 
Ningazihoyi iintetho zakhe sizwe samaMfengu, ufana nalathikoloshe kuthiwa wagxothwa ngeziwasho ngamaziyoni wakhalaza wathi ninomona maziyoni nangesiyezi.",UMndende Lixoki Nje Elidinga Into Yokwenza
"Lusothukile usapho lwakwaMenyane kulandela ukubulawa komnye welungu lolu sapho eKhayelitsha, eKapa. Omnye wamalungu olu sapho ocele ukuba igama lakhe lingabhalwa, uxelele I’solezwe ukuba bahleli exhaleni kuba abasazi isizathu sokubulawa kwale titshala.  
“Siyoyika kuba akukho nanye into yakhe ethathiweyo, abenzi bobubi bebefuna nje ukumbona efile, ” litshilo ilungu losapho.  
Liqhubeka libalisa lithi uMenzisi Menyane nobe ngutitshala waseNalikamva udutyulwe ngaphandle nje kancinane kwamasango omzi wakhe, kwaye abantwana bakhe bebehleli belindele imoto yabo ebasa esikolweni. 
 “Thina sive ngezithonga sikumagumbi ethu okulala, abantwana bakhe bebehleli bebukele umabonakude logama belinde imoto yabo kwaye bazivile izithonga ngethuba kubulawa utata wabo,” utshilo. 
 Eli lungu losapho lithi umfi uswelekele kwindawo yexhwayelo kwaye imoto yakhe, imali kunye nezinto zakhe azithathwanga nto leyo ibonakalisayo ukuba bebengafuni zinto zakhe kodwa bebefuna ukumbulala.  
Inqununu yesikolo saseNalikamva, uThelma Mavaleliso, uthe abakayikholelwa nangoku ukuba uMenyane akasekho.  
“Besihleka naye ngoLwesine weveki ephelileyo, ngoLwesihlanu  sabe sesisiva iindaba zokuba udutyulwe ngethuba ephuma emzini wakhe, kunzima ukuzikholelwa ezi ndaba,” utshilo uMavaleliso.  
Watsho esithi umfi uqale ukusebenza kwesi sikolo ngonyaka ka2009 kwaye ebengutitshala wesiXhosa kwaGrade 4. “Silahlekelwe kakhulu sisisikolo kwaye asikayazi ukuba abantwana bethu siza kubaxelela njani na kuba kuyabhalwa abezi bonke esikolweni, ” utshilo uMavaleliso.  
Isithethi seSebe leMfundo eNtshona Koloni uJessica Shelver uthe ngokwengxelo, utitshala waseNalikamva udutyulwe ngethuba ephuma emzini wakhe.  “Umfi ebesebenza eNalikamva iminyaka elishumi, kwaye njengesebe sixheleke kakhulu sesi sehlo,” utshilo uShelver.  
Isithethi samaPolisa aseKhayelitsha uCaptain Lowellan West uthe unobangela wokuhlaselwa kubulawe ititshala yaseNalikamva awukaziwa nanjengoko amapolisa esaphanda.  
“Ixhoba lihlaselwe labulawa ngabantu ekubonakala ukuba balidubule besuka kumacala ohlukeneyo ze balibulala, ubhubhele kwindawo yexhwayelo,” utshilo uWest. 
 Uqhube wathi unobangela wokubulawa kwakhe awukaziwa kwaye amapolisa asaphanda.",Kubulewe utitshala webanga likaGrade 4!
"Le yiveki ebalulekileyo ebantwini baseMthatha nabaseMpuma koloni ngokubanzi.  
Iqela labo elidlala kwiNational First Division, uMthatha Bucks, lidlala umdlalo obalulekileyo kakhulu kule mpelaveki. Amathol’amnyama amkela iHighlands Park kumdlalo ekunyanzelekileyo ukuba awuphumelele ukuze aqinisekise indawo yawo kwiNFD.  
Eli qela laseMthatha liphuncukene namanqaku amathathu emva kokwenza impazamo yokuvumela iThanda Royal Zulu ibuyele emdlalweni kumdlalo obuseMhlanga Sports Complex ngoLwesibini emalanga.  
Umqeqeshi weBucks, uVelile Dyaloyi, uphoxekile yindlela abadlali bakhe abadlale ngayo, kodwa kwelinye icala uthi uyawuqonda unobangela. 
“Khange ndoneliseke ziziphumo zomdlalo ngoba besihamba phambili kwisiqingatha sokuqala. Sidlale umdlalo omhle kakhulu, kodwa saphulukana nawo umdlalo ngomzuzu wokugqibela ngenxa yokulahleka kwengqwalasela ebadlalini bethu. Ndiyayiqonda ke lo nto ngoba la mdlalo kwakufanel’uba udlalwe ngempelaveki. Akululanga ke ukuhlala endaweni enemozulu enjeya iintsuku,” utsho uDyaloyi. 
Amathol’amnyama awadinga onke amanqaku kule midlalo mibini ishiyekileyo, kodwa sobe kube lula ngoba iqela adlala nalo kule mpelaveki liyingozi kakhulu.  
Ihleli kwindawo yesibini iHighlands Park ngoku, ilandela emva kweBaroka FC ekulindeleke inyukele kwiPSL.  
Ukuba iHighlands ayikwazi ukubamba indawo yokuqala, ifuna ukudlala kwimidlalo enika ithuba amaqela afuna indawo kwiPSL.  
UDyaloyi uthi akajonganga kwenzelwa nceba ngamanye amaqela ukuze lisinde elakhe ezembeni.  
“Amalungiselelo ethu akazutshintsha. Asijonganga amanye amaqela, kufuneka sisebenze nzima kulo mdlalo. Likhona ithemba ngoku. Ndafika le nqanawa igcwele amanzi, kodwa ngoku aphumile,” utshilo uDyaloyi. 
Isokole yona iBicks kule sizini, kudwa likhona ithemba ukuba idlale ngokuzimisela kule midlalo mibini iseleyo. 
pedro.mapelo@inl.co.za",Dyaloyi: Thina sizakulwela ukuhlala kwiNFD
"UMotsoeneng uphehlelele lo mbutho phambi kwabantu abangaphaya kwekhulu eGarden Court eMilpark eGoli ngoLwesine. 
 
Lo mbutho ubhalisile kwiKomishini yezoLonyulo eZimeleyo kwaye kulindeleke ukuba ungenele unyulo lonyaka ozayo. 
 
UMotsoeneng uthi ukulungele ukuqubisana noMongameli Cyril Ramaphosa kolu lonyulo, esithi uzibona esithi galakangqa kwizakhiwo zoMdibaniso ePitoli enguMongameli woMzantsi Afrika. 
Phakathi kwezinye zezinto azithethileyo, ngokokutsho kwemithombo yabeendaba, uMotsoeneng uthe ukholelwa ukuba umhlaba mawunikwe abo bawufunayo simahla. Ukwathe uza kuwuqwalasela umbandela wendodla, esithi yenza ubuvila esizweni. 
 
UMotsoeneng uthi lo mbutho uzakwamkela wonke umntu, omnyama nomhlophe, kwaye uzimisele ukwenza utshintsho kwiimpula zikalujaca. 
Lo kaMotsoeneng uthi abantu kudala bedomboza kuye becela ukuba aseke umbutho wezopolitiko. Uthi abalandeli bakhe basuka kweminye imibutho yezopolitiko kuquka neANC.",Hlaudi: Kudala abantu bendifuna
"EMVA kokubukelwa nguMbongeni Ngema edlala kumdlalo weqonga iSarafina eKapa, oko kwaba sisiqalo somdla wokulingisa kwityendyana laseMthatha, uSivuyile Titi.  
Ukususela ngoko, uTiti, 26, onkaba iseXhongorha kwaMbozwana, wafuna ukuzibonakalisa nangakumbi kwicala lokulingisa.  
Emva kokuxelela uNgema ukuba ufuna ukulingisa kwimidlalo kamabonakude, wagqiba kwelokufudukela eRhawutini, apho afike wabhalisa igama lakhe ngokudlala iindinyana ezincinane kwimidlalo emikhulu efana ne-7de Laan, The Queen nakwiThe Imposter. 
 Kwezi ntsukwana zizayo siza kubona uTiti edlala indinyana engephi kwiGenerations – The Legacy, ekudala enqwenela ukudlala kuyo. I’solezwe lesiXhosa lincokole noTiti exakekile elungiselela ukuya kwiseti yeGenerations, nalapho avakalise ukuba ufile yimincili.  
“Kudala ndinomnqweno wokuba phaya kwiGenerations, ndithandazela ibe yindima enkulu. Ndinemincili, andazi nokuba ndithini!” kuvakalisa uTiti, watsho esithi ubulela usapho lwakhe ngokumxhasa. “ 
Ndibulela inkxaso kusapho lwaMaMpinga, ooDlamini, ooTolo nooMbanjwa,” kutsho uTiti enovuyo.  
Uthi nangona le ndima ayifumene kwiGenerations ingenkulu kuyaphi kodwa ibonakala inkulu kuye. Kulo mdlalo uthi uza kuba ngomnye wabafundi abafunda noNontle noMelokuhle kwaye babonakala bexakekile besenza iprojekthi yesikolo. 
 “Kudala ndayinqwenela le nto ndisakhula,” kutsho uTiti.  
Uthi ubulela nakwi-M Agency eyabona isakhono kuye. Kulindeleke abonakale kwiveki yesibini kuJuni kwiGenerations.  
IGenerations-The Legacy idlala ngoMvulo ukuya ngoLwesihlanu ngentsimbi yesibhozo ngokuhlwa kwiSABC1.",OwaseMthatha ufumen’ ithuba kwiGenerations
"“Bantu baseCoffee bay nenkosi ningavumi uthathwe umhlaba wenu ningaMatshezi mawuphuhliswe kuphela kuvele amathuba emisebenzi.”  
La ngamazwi kasekela mphathiswa wesebe lemisebenzi kuzwelonke uNkosi Patekile Holomisa.  
UHolomisa ubethetha ngethuba lentlanganiso yamasebe karhulumente, umasipala weKSD, amaqumrhu abucala neenkokeli zoluntu, iinkosi nabanye eCoffee Bay eMqanduli.  
Kule ntlanganiso kushukuxwe umgama osele uhanjiwe ekubeni kuphunyezwe umbono wokwenziwa kwedolophu entsha eCoffee Bay.  
UHolomisa uthe: “Siyakwamkela ukwakhiwa kwedolophu apha kuzovela amandla nobuhle bale ndawo, kodwa makuvezwe indlela ecacileyo yokuphuhliswa kwalo mhlaba, kuba iinkosi asoze zibone sele ziphulukene nomhlaba wazo.”  
UNonkoliso Ngqongwa ongusodolophu kumasipala weKSD odibanisa uMqanduli noMthatha uthe, ukwakhiwa kwedolophu eCoffee Bay sisivumelwano esathathwa kwintlanganiso yebhunga ngo2011 ngeenjongo zokuguqula le ndawo ibeyindawo yokunyusa uqoqosho elunxwemeni.  
Ukwathi, mkhulu umgama osele uhanjiwe kulo msebenzi kususela ngoko, kwaye onke amasebe afana nelophuhliso, loqoqosho, elophuhliso lwamaphandle namanye asebenza ngokubambeneyo ukufezekisa ulwakhiwo lwale dolophu.  
Inkosi yesizwe samaTshezi uNkosi Ngwenyathi Phali, uthi bayalamkela olu phuhliso, luzonciphisa ulwaphulo mthetho kunyuke uqoqosho.",Idolophu entsha eCoffee Bay
"Umbutho ojongene nokuphuhlisa amakhosikazi aselula kwanokufundisa ngokhuseleko lweHIV/AIDS iBumb’ingomso ifunxise ulutsha ngolwazi oluphangaleleyo ngezinto ezichaphazela lona kwanezo ziyimicelimngeni kulo.  
Olu lutsha noluphakathi kweshumi elinesihlanu ukuya kumashumi amabini anesithoba eminyaka, belungungelene kwiholo yoluntu kwaNU.1 eMdantsane ngoLwesibini.  
UNomsa Nabo ongumlawuli weenkqubo ezifundisa esidlangalaleni eMasimanye Women’s Rights International uthi ezi zezinye zeenkqubo zabo abazenzayo ngeenzame zokuxhobisa olu lutsha. 
“Kuninzi okujongene naba bantu batsha ingakumbi kule minyaka bakuyo. Kuthi luxanduva lokuba sifundise bona sibabonise ngokohlobo abanokuthi balwisane nayo le micelimngeni. Sikwabafundisa nokuba kuninzi ongakwenza xa ungumntu omtsha nokuba sele usuka kubalixhoba lokuphathwa gadalala.  
Abaninzi sele besuka kuba ngamaxhoba oxhatshazo ngamaqabane abo abanye bakhulele kumakhaya anodushe nto leyo ibenza ukuba bazithandabuze bangaziboni bengabantu abangcono bona,” utshilo uNabo. 
Ngolu suku bekunikwa olu lutsha ithuba lokuba luthethe ngokwalo lufundisane lulodwa ngohlobo abanokuthi bakhawulelane ngalo ezi ngxaki.  
Umbutho oncedisa abantu abatsha ekufuneni umsebenzi iHarambe, uxhobise nangohlobo obhala ngalo isicelo somsebenzi nangohlobo okhangela ngalo imisebenzi. 
Bakwafundisiwe nangokubaluleka kokusebenzisa izikhuseli xa usabelana ngesondo ukuzikhusela kwizifo ezosulelayo. UNabo uthi enye yeenjongo yokubadibanisa aba bantu kukuba bazane kwaye bakhuthazane. Baphuma eMdantsane, eLuxolweni naseNdevana. 
IBumb’ingomso ibibambisene neMasimanyane Women Support International, Beyond Zero. 
namaxhoba kwanabo bakhululwe yiMasimanyane banikwe iqonga lokuba bakhuthaze abanye. 
UAmanda Nelani, 25, waseNdevana olilungu leBumb’ingomso neMasimanyane, ukusukela ngo2017 uthi kuninzi akufundileyo kwiBumb’ingomso nakwiMasimanyane.  
UNelani uthi khange bafundiswe ngokuba umntwana oyintombazana kumele aziphathe njani kuphela, zininzi iinkqubo ezingaphakathi kule mibutho athe wazifundiswa.  
“Sinikiwe amathuba yiMasimanyane ukuba sisebenze nakweminye imibutho engekho phantsi kwakhe apho ndifumene amava ndavuleka nengqondo.”",Lufunxisene ngolwazi ulutsha lweBumb’ingomso
"Intsasa yangomhla wamashumi amabini anethoba kwinyanga ephelileyo yimini engasoze ilibaleke kumhakhulu uPatricia Sikhosana wakwilali iMqonci eNgcobo. Le yimini le nkondekazi yathi yaphulukana nayo yonke into ebenayo egameni lakhe kumlilo owatshabalalisa ikhaya lakhe. 
Kwakulo mlilo welishwa kwatsha ngokumasikizi utata welikhaya nowathi wasweleka emva kweveki egcuma ziintlungu esibhedlela. Kuvakala ukuba utata welikhaya obeneminyaka engama76, uwise ngempazamo uluthi lomatshisi xa ebelayita ngalo umdiza kufutshane nebhedi le abelele kuyo, waqala apho umlilo. 
Umakhulu uPatricia uyikhumbula ngokucacileyo le mini, uyibalisa athi ”Bendikwigumbi lokuphekela ndenzela utamkhulu isidlo sakusasa yena elele kwigumbi lokulala, ndive ngaye ekhwaza xa ndiyojonga ndothuswa lidangatye lomlilo lisiza ngakum kanye ngasemnyango. Ndiphume ndabaleka ndajula ipheyile lamanzi kulo mlilo ndaphinda ndayokha amanye atankini phandle ndizama ukucima”. 
Ngelishwa lo makhulu unengalo enye emva kokuhlaselwa sisifo sokufa icala (Stroke), kwaye woluphele, nto leyo imenza angakwazi ukukhawuleza kunye nokufunqula izinto ezinzima. Ukongeza kule ngxaki le nkondekazi nowakwayo bebehlala bobabini qwaba kuloo ndlu yabo imagumbi mane itshe akwasala nesipeliti. 
Lo makulu uthi, wayesekulo mbhodamo, kwafika umfana wasebumelwaneni wophula ifestile bakhupha utamkhulu lowo ngayo. Ngelishwa ebenzakele kakhulu ekwarhaxwe ngumsi, nokube ngunobangela wokusweleka kwakhe emva kweveki esisibhedlele.  
Kungoku nje le nkondekazi ihlala kwindlu egumbi linye ebebengasayisebenzisi, kwaye ucela uncedo nakubani na ongafaka isandla kumalungiselo omngcwabo womyeni wakhe, nakumonakalo abathe bawufumana. Uthi, akanamphala yokunxiba, indlu ayinanto, kuquka izitya namacephe.",Ishiyeke ingenakhaya inkondekazi emva komlilo
"Ilugcwabevu ngumsindo indoda yaseGxulu eLibode emveni kokuba igaraji yaseMthatha igalele ipetroli endaweni yedizili kwimoto yayo. 
UMzukisi Siyongwana (40) watyelela igaraji ethile ngaseCircus Triangle ngentseni yomhla weshumi elinesithoba kweyoKwindla kulo nyaka nekulapho umsebenzi wale garaji wamgalela ipetroli ye-R400 endaweni yedizili. 
“Andihleki nenye ehlekisayo, ndifuna imoto yam ilungisiwe yile garaji. Andingeni ndawo kwimpazamo yabo. Ndijongene nokulahlekelwa ngumsebenzi wam wokwakha indlela kuQumbu phantsi kwesebe lemisebenzi,” utshilo uSiyongwana, othi le moto yakhe ime ngxi nanjengoko yonakele. 
“Andazi ndiza kubondla ngantoni abantwana bam xa ndinokugxothwa emsebenzini ngenxa yegaraji endijongela phantsi kuba ndingumntu omnyama. Sele ndifumene izilumkiso eziliqela kumqeshi lo gama le garaji itshona ivela kodwa yiyo eyenze imoto yam yamoshakala. Ndifuna ilungiswe ngoku, kungenjalo ndinikwe enye imoto yokusebenzela abantwana bam,” utsho uSiyongwana. 
Le mbambano sele ingene emagqwetheni emveni kokungavumelani komnini wesithuthi nale garaji. 
USiyongwana umelwe ligqwetha uZukisa Ntelezi. Isithuthi esimoshakeleyo sixabisa iR110 000, kwaye ixhoba lithi alizange livume ukunyotywa ngemali eyiR2 500 ngomnye wabaphathi bale garaji. 
UMava Mkukwana oyimanejala yale garaji eMthatha, uthi isikhalazo sifikile kuye kwiveki ephelileyo wazama ukuhlangabezana nomnini wesithuthi. 
“Sizamile ukuyisa kwaBMW eMonti le moto. Inkampani ye-Inshorensi sele siyixelele ngale ngxaki lo nto ibonakalisa ukusabela isikhalazo sakhe. Ingxaki esinayo, uMnu. Siyongwana usoloko enomsindo omkhulu ngale ngxaki, sigqibele singavani,” utsho Mkukwana, ekwathi sele eyifumene ileta yegqwetha likaSiyongwanga.  
Le moto isagcinwe kwiziko eliseNorwood de kuhlawulwe iindleko phambi kokusiwa eMonti.",Imoto yonakele emva kokugalelwa ipetroli endaweni yedizili eMthatha
"Bangladesh: Shakib Al Hasan (captain), Imrul Kayes, Liton Das, Mahmudullah, Mehidy Hasan, Mohammad Saifuddin, Mominul Haque, Mushfiqur Rahim, Nasir Hossain, Rubel Hossain, Sabbir Rahman, Shafiul Islam, Soumya Sarkar, Taskin Ahmed.",UDuminy yikapteni entsha yeProteas kwimidlalo yeT20.
"Umnyaka ka-1865, kwilali yaseNtabamhlophe, cebu kuhle kwezo ntaba zidumileyo zoKhahlamba, kwiphondo lakwaZulu Natal awunakuze ulibaleke kwimbali yoMzantsi Afrika.  
Kaloku ngaloo nyaka kunezinto ezintathu ezaye zagqama kwilizwe loMzantsi Afrika. Kuloo nyaka kwafika oololiwe bokuqala kweli lizwe, befikela kwidolophana yaseWellington, cebu kuhle eKapa.  
Kuloo nyaka ilizwe loMzansti Afrika lathwaxwa lelona xinzelelo lwalumandla kwezoqoqosho. Kwakuloo nyaka, indlu entsundu, umzi kaNtu, wazalelwa ithole leduna, umprofeti ngegazi, inkokheli yamaNazarethe, ubawo uMloyiswa Mdliwamafa Shembe! 
Imbali ithi uyise kaShembe uMayekisa, nonina uSitheya intombi yakwaHadebe, bathi ngokuthanda eli thole lomgquba, bafikelela kwisigqibo sokuyifulathela iNtabamhlophe ngezo mfazwe zeMfecane kaShaka, baya kuzinza kumhlaba waseFreyistata. Kulapho ke wakhulela khona lo kaShembe, ekhula esebenza emaplasini apho afunde khona banzi ngemfuyo nolimo.  
NanjengomAfrika waseAfrika ozingcayo ngobuAfrika bakhe, oko akufundileyo uthe xa ekwisithuba sokuzimela njengotata oyinkokheli yekhaya, wanesibindi sokuthenga umhlaba esemtsha kakhulu ngeminyaka! Kwekhu!  
Ayesenjenjalo ke amaXhosa angaphambili, kuba kuwo eyona nto yayiphambili yayikukuthenga umhlaba, alime, afuye, akhonze aze ahloniphe uSonini nanini, hayi la anamhlanje akholose ngembodlela, isinandile netyhobongo engasakhiyo isizwe. 
Ngokufanayo neenkokheli zopolitiko, ubawo uShembe ebeshumayeza ukuziphilela kwamaAfrika endaweni yokuxhomekeka kwezinye izizwe. Kunanamhlanje, bonke abo bakwibandla lakhe bathi nangoku sele beqeshwe njengabasebenzi abaphantsi kwabanye abantu, kodwa uqaphele ukuba ukuziphilela, ukuzimela bengaxhomekekanga mntwini, nokwakha isizwe seAfrika zezona zinto ziphambili kubo. Umzekelo omhle ubonwa kwindlela amaNazarethe amahle angayinanze ngayo into yokukhonzela ngaphakathi kwizakhiwo ezize nenkolo yaseNtshona kuthi maAfrika.  
AmaNazarethe uwabona ngokuthanda okanye ukukholosa ngokunyuka intaba, kungenjalo achonge indawo ephandle kwindalo kaMdali, athandaze, avume, axhentse, anqule uMveli-ngqangi kutsho kucombuluke isimnyama neshwangusha, endaweni yazo kugqame ukhanyo nethamsanqa! 
Kukho nto ndiyihloniphileyo ngani maNazarethe kaMloyiswa, maNazarethe kaAmos, maNazarethe kaLonda, nina bakaShembe, le yokuba ngeli lixa iityalike ezininzi zibhedesha ngosuku lwangeCawa, nina ninqula nithandaze nitarhuzise kuMdali ngosuku lweSabatha yeziBhalo.  
Malufike usuku lwangeCawa, nina nivuke nakhe isizwe, nifundise uhlanga ngokubaluleka kokuphila ubomi benkuthalo, ubomi bokusebenza ngokuzinikela, ubomi obugxile kubuntu, imvisiswano, ukuphakamisana, ukuxhasana nentlonipho.  
Kukho nto ndiyiqhwabela izandla ngani maNazarethe, inkangeleko yenu kwezo zambatho zimhlophe qhwa zindilisekileyo, athi lowo unibukeleyo ange ubona iingelosi zeZulu ngenkqu, ange naye uyalingena iZulu ehamba ngeenyawo! Kukho nto endenza ndincume ndedwa ndizingombe isifuba ngani maNazarethe kaShembe, le yokuyila nokusungula inkolo egxile kulwazi nemveli yobuAfrika, endaweni yokoyama ngenkolo nemigaqo-nkqubo yaseNtshona! 
Khawuhlale phantsi kude kufuphi nezo ntili zasEkuphakameni, uqwalasele looMbo nomXesibe uvathe mhlophe, unyuka looNtaba ingcwele yaseNhlangakazi, intaba eyakhonjwa ngumProfeti uShembe kwamhla-mnene, njengentaba engcwele yokunqulela nokuthandazela. 
 Athandaze apho amaNazarethe unge wena ubukeleyo sele uzibona iintsikelelo zisihla zisiza kuthi basweli-kuqonda, kuthi boni ezantsi emhlabeni, kutsho kuphile umntu, kutsho kuthamsanqeleke uhlanga. Ngubani na ongaziyo ukuba lo kaShembe akazange oyike esoyikiswa ngabasemzini mhla waqalisa ukubhala wade washicilela umqulu osisikhokelo esilandelwa ngabo bakhonza kwibandla lakhe?  
Kuloo mqulu zidandalaziswe apho iinqobo zenkolo yamaNazarathe, ifilosofi okanye ubulumko bale nkolo yezwekazi leAfrika (ngokufanayo neBhayibhile yobuKrestu neQuran yobuIslam), uyilo lomculo wesiNtu, amaculo enkonzo kwanomxhentso wemveli, zonke zikuloo mqulu wamaNazarethe!  
Umkhomba-ndlela wokubhalwa kwezikhokelo zazo naziphi iinkolo ezigxila kubuAfrika, kwizithethe namasiko eAfrika, nakwiinqobo zobomi bobuAfrika, ungazuzwa kumqulu osisikhokelo samaNazarethe! 
IBhayi aliwuvali umlomo lutyelelo lukaBawo uShembe ekhatshwa ngamaNazarethe akowabo ukusukela ngomhla wama-31 kweyoMqungu ukuya kumhla wokuqala kweyoMdumba!  
Abo babe nethamsanqa lokubukela konke obekuqhubeka kwiDan Qeqe Stadium yodumo, bavakele bedanduluka bebonga, bambi bevuma ngazwi linye besithi, “iAfrika iyaphila nakwezenkolo, ithemba lokuhlaziyeka nokuvuseleleka kweAfrika siyalubona kuni maNazarethe!”  
UGqirha-lwazi weYunivesithi iNMMU nolilungu lale nkonzo, umama uLinda Kwatsha, naye uzityande igila ngelithi, “ibala lezemidlalo iDan Qeqe belizele limi ngeembambo, kuziwe kurhatyulwa okokuqala kwimbali etyebileyo kaMprofethi uShembe namaNazarethe akhe, kukuhle eBhayi, kumhlophe qhwa ngamaNazarethe, kwatsho kwathi qabu ngokuncamisayo nakwezo meko zimanyumnyezi zopolitiko, intlupheko nentswela-ngqesho kweso sixeko!” 
Phila ngonaphakade Shembe! Philani ngonaphakade maNazarethe amahle!",Umkhomba-ndlela siwufumene kuMprofeti uShembe!
"Kulindeleke ukuba kutsh’ ibhayi kuyo yomibini imidlalo yeMTN8 ngoba zange kubekho qela eliphumelelayo emjikelweni wokuqala. IMamelodi Sundowns ibambane ne-Orlando Pirates ngeqanda macala ekuqaleni kwenyanga yeDwarha. ISundowns iphindele ePitoli ithe khunubembe kuba ingalifumananga igowuli lebhasela ekuhambeni. Kwelinye icala iKaizer Chiefs yadlala ngamathuba, AmaZulu agoduka encumile emva komdlalo owaphela ebambene ngegowuli elinye macala. Kuzaw’ fiwa kuyo yomibini imidlalo ngoba kufuneka amaqela amabini aza kuqubisana kowokugqibela eMoses Mabhida Stadium. AmaZulu anganalo ithuba lokuya phambili ukuba iChiefs ayikwazi ukuphumelela ngeCawe. Namanye amaqela anyanzelekile afake amagowuli emidlalweni yawo. 
Abaqeqeshi beSundowns bemke emdlalweni wokuqala bengonwabanga. EPeter Mokaba Stadium, emalanga ngoMgqibelo, baza kufuna impumelelo – kodwa umdlalo ngeke ube lula ngoba iPirates ifuna indebe ebikhe yayiphakamisa ngo-2020. Wona Amakhosi aphantsi koxinizelelo ngoba kunyanzelekile awabethe AmaZulu awayefungile kusekho uBrandon Truter ogxothiweyo kwangena uRomain Folz ofuna ukuzibonakalisa kwiqela lakhe elitsha. Usuthu lamkela iChiefs emdlalweni ongeCawe, eMoses Mabhida Stadium. Igqala lebhola ekhatywayo, uMorgan Gould, okhe wadlalela aBafana Bafana, iSuperSport United neChiefs, kutshanje uxelele I’solezwe lesiXhosa ukuba yena urhalela umdlalo wokugqibela ube phakathi kweChiefs nePirates. 
“Bendivuya ukuba kungaya iChiefs nePirates emdlalweni wokugqibela,” utshilo uGould kutshanje. “Kodwa iPirates kufuneka ibethe iSundowns. Iqela eliza kuphumelela umdlalo lelikwazileyo ukwenza umsebenzi ngendlela elizilungiselele ngayo. Kum, kungakuhle ukuba ingalidabi laseSoweto umdlalo wokugqibela weMTN8. Kodwa ke ebholeni awungeke uyazi into eza kwenzeka. AmaZulu angaya nawo – kodwa iSundowns liqela elikhulu. IDowns iya emdlalweni wangempelaveki inomsindo. Amadoda amathathu akayithathi kancinci into eyenzeke emdlalweni wokuqala eSoweto,” utshilo uGould. Umdlalo wokugqibela weMTN8 Cup uza kubanjelwe eMoses Mabhida Stadium ngomhla wesihlanu kwinyanga yeNkanga.",Morgan Gould: Ndirhalela idabi laseSoweto emdlalweni wokugqibela weMTN8
"Phaya kwesa sithuba somnyaka ka1990 ukuya kumnyaka wokuzuzwa kwenkululeko yabemi boMzantsi Afrika kumakhamandela engcinezelo, kwanokuzaleka kwedemokhrasi egunyazisa umakulinganwe ngabo bonke abemi beli lizwe, kwaye kwaqapheleka ukubuyela ekhaya kwamajoni enkululeko, esuka kumazwe ngamazwe awayeqeqeshelwa kuwo ubujoni.  
Amanye kuloo majoni ayesuka kumazwe ezwekazi leAfrika afana neZimbabwe kaMugabe, iLesotho kaLeabua, iMozambique kaMachel, iAngola kaDos Santos, iNigeria kaShagari, iBurkina Faso kaSankara, iGhana kaNkrumah, iNamibia kaToivo noNujoma, neTanzania kaKambarage Nyerere, kuquka namazwe aphesheya kweelwandle afana neRashiya kaLenin kunye neCuba kaFidel Castro.  
Ukubuyela kwaloo majoni enkululeko kwakuhamba novuyo nemincili, nanjengoko ukubuyela kwawo ekhaya kwaba ngumqondiso wokhuseleko nethemba kwinginginya eyayizabalazela inkululeko ngaphakathi ekhaya.  
Uninzi lwala majoni ayephuma kwimikhosi eyayiqeqesha amajoni enkululeko efana neAZANLA (Azanian National Liberation Army) iAPLA (Azanian People`s Liberation Army) kunye neMK, uMkhonto weSizwe oliphiko lomkhosi weANC.  
Zathi zakuthi gqi iinqanawa kumazibuko eloMzantsi Afrika, zachopha neenqwelomoya kwizikhululo zazo kweli lizwe, zonke zibuyisa amajoni akowethu ukuze abe yinxalenye yorhulumente wesininzi, kwakuvakala intswahla mbombo zone zoMzantsi Afrika, evuma ngamxhelomnye amajoni akuthi nolutsha ngokubanzi kwigwijo leMK lisithi: “Tambo, ngawo loo nyaka womanyano, sikhulule Tambo, ngebazooka nemortar neAKA, sikhulule Tambo.”  
Onke amajoni enkululeko ayefika enomfaneleko, enesidima, enokuhlonipheka nokuxabiseka, satsho nathi bangenabathetheleli saqala ukulala singayivalanga neminyango, kugquba uxolo nobunye bodwa kwizwe lakowethu.  
Mhla abuya la majoni enkululeko, uninzi lwethu lwalucinga kwaye luqinisekile ukuba onke ngobuninzi awo, aya kubandakanywa kumkhosi wezokhuseleko wesizwe (iSANDF) ngaphandle kwamathandabuzo. Sasiqinisekiswa kukuba uninzi lwabo bancama isikolo nemfundo, uninzi lwabo bashiya amakhaya neentsapho zabo, besiya kuzibandakanya nemikhosi eqeqesha amajoni enkululeko, ukuze mhla urhulumente wengcinezelo esala ukunikezela ngeentambo kwimibutho yedabi lenkululeko, loo mikhosi ingenelele kuqutyiswane ngezigalo ngokufanayo namanye amazwe amaninzi kwizwekazi leAfrika.  
Ngethamsanqa ke iingcali nezilumko zopolitiko kweli, zakunqanda oko ngothethathethwano nemvisiswano. Ngenene ilizwe laphela lilawulwa ngobumbano, nangona uninzi lwethu lothuswa kukufumanisa ukuba uninzi lwamajoni enkululeko, awalifumananga ithuba lokubandakanywa kumkhosi wezokhuseleko wesizwe.  
Okona kwabothusayo abemi beli lizwe, kuquka namanye kumajoni enkululeko, kukufumanisa ukuba nangona amaninzi kuwo engakhange abandakanywe kulo mkhosi wesizwe, kwabakho namanye amajoni awayekhusela urhulumente wengcinezelo agciniweyo ukuze aqhubekeke esebenzela kwalo mkhosi wesizwe kwixesha ledemokhrasi.  
Ndinomnqweno wokwazi ukuba inokuba unjani na umoya wentsebenziswano phakathi kwaloo majoni enkululeko nalawo engcinezelo kulo mkhosi wesizwe.  
Oyaziyo imeko ndiqinisekile ukuba uya kundityhila amehlo andifundise nanjengoko ndingaqondi. Kulo Mgqibelo sisuka kuwo, intliziyo yam iye yadandatheka xa bendincokola nabakhuluwa bam ababengamajoni enkululeko nababewele imida besiya kuzibandakanya nemikhosi yedabi lenkululeko.  
La maqhawe ashiya amakhaya nemfundo, ezijula ijacu ukuze kukhululeke bonke abemi boMzantsi Afrika kumatyathanga engcinezelo, kodwa xa kunamhla bazibona belala ngamanzi, bexhwalekile, behlwempuzekile kwaye behlekwa naziintaka ngenxa yokusokola kwabo.  
Bambi kubo bathethe kum besithi, “Xman mninawa, nazinceda nanyamezela isikolo, thina bantu babeleqa ukulwela inkululeko silala singatyanga neentsana zethu.”  
Ndithetha ngamaqhawe ayengamajoni enkululeko esasiwathatha njengamakroti nemizekelo emihle kuthi kweli lengingqi yomda sikhulele kulo.  
Abo ke ngamaqhawe asendlaleni nangafumani kwankxaso kwabasemagunyeni, amaqhawe afana noCde Andile Khwiva Maneli; uMalibongwe Mnyakama; uZamile Ndinisa; uMziyanda Mtsewu; uThobile Thomas; uMzwandile Mbengu; uGibson Komna; uKholeka Waphi; uBra Zet Maki; uThuthula Mtshini; uSabatha Mpe nabanye abaninzi ababephuma kummandla waseCumakala naseZeleni.  
Xa kunamhla abanye kula maqhawe bayimiqodi ezindleleni becela oku kwemisebenzi enokubenza balale betyile. Bambi kubo bakhala bade bavakalise nento entle eyakhe yenziwa kumajoni emikhosi yamanye amazwe neyayisenziwa nangurhulumente wengcinezelo.  
Batsho besithi loo majoni amanye amazwe nalawo angaphambili ayesilwa kwiiMfazwe zeHlabathi zoo1945, ayexhaswa ngemali yokuphila nyanga nanyanga yimibuso eyayiphethe. Kutheni oku kungenakwenziwa ngulo wethu urhulumente.  
Kaloku amajoni angananzwanga nangasiwa so, angaqumba aqalekise, kwaye ngokunokwam ukubona, ingqumbo yawo ingadala imo yonxunguphalo esingenakuyithakazelela sililizwe!  
Khawuncede ke mongameli uRamaphosa, wena nesigqeba sakho solawulo, khanenze konke okusemandleni nikhusele izidima zamajoni enkululeko kungekonakali.",Amajoni enkululeko awaxatyiswanga!
"Olu lusuku olubalulekileyo kakhulu kuBenni McCarthy njengomqeqeshi osakhulayo. Ukuba iqela lakhe likwazile ukubamba indebe yeMTN okokuqala namhlanje – lo nto iya kumnika udumo njengomqeqeshi ebholeni yaseMzantsi Afrika. Kanti nayo iCape Town City iya kuncedeka kakhulu ngoba lo nto iyakuthetha ukuthi yenze inkqubela encomekayo kwiisizini ezintathu qha idlala kwiPSL. UMcCarthy uthi uya emdlalweni wanamhlanje engabethelwa nanguDo – akanalo nelincinci ixhala ngentetho evakalayo. Esengumdlali, wayesaziwa lihlabathi lonke njengendoda engoyikiyo futhi esoloko inxanelwe impumelelo. Namhlanje abaqeqeshi ababini, uBenni McCarthy noKaitano Tembo, baza kufumana ithuba lokuthi qhiwu indebe okokuqala njengebaqeqeshi abatsha xa iCity ixikixana neSuperSport United kumdlalo wokugqibela weMTN 8 ngentsimbi yesixhenxe eMoses Mabhida Stadium. 
Kulindelwe lukhulu kula maqela omabini ngabalandeli bebhola ekhatywayo. Okwenza umdlalo ophakathi kweSuperSport United neCape Town City uthembise kakhulu kukuba umdlalo wokugqibela weMTN ubudlalwe kwangawo la maqela mabini. Yaphumelela iSuperSport – kodwa ngoku iCity ikhangela indlela yokuziphindezela. Umqeqeshi weCity uqule waligangatha elakhe ngoba ufuna ukuqinisekisa ukuba iqela likaJohn Comitis ligoduka nendebe. “Akukho xinizelelo nakubeni sidlala umdlalo wokugqibela weMTN 8 ityeli lesibini. Siwulungiselele umdlalo ngoba yinto ebesiyifuna kwasekuqaleni. Ekuqaleni kwam ukuqeqesha ndazixelela okokuba soze ndilinde iminyaka elishumi ukuze ndilwele iindebe. Ndikunyaka wesibini, nalo iqela lidlala umdlalo wamagqibela kankqoyi ityeli lesibini. Liyifanele iqela indawo elikuyo kwaye ndifuna liphumelele ngoba andifuni qela elibethwa kwimidlalo yokugqibela oko,” utshilo uMcCarthy ethetha neentatheli ekuqaleni kwale veki. 
Iyingozi iSuperSport United. Kwiveki ephelileyo ivuthulule iBlack Leopards ngo’4-0, lo nto iyinike amandla phambi komdlalo wanamhlanje. Kanti ke nayo iCity ifumene amandla emva kokubuya ngasemva kumdlalo ebambene ngo’2-2 kuwo ne-Orlando Pirates kwiveki ephelileyo. “Sobe kube lula ngoba iSuperSport ingenile egiyeni futhi idlala umdlalo ophucukileyo. Kodwa ngeke ndizikhathaze ngendlela edlala ngayo ngoba ayibalulekanga lo nto kuthi. Siye saqwalasela indlela esidlale ngayo nayo kwimidlalo emibini edlulileyo. Indlela edlala ngayo iSuperSport ayitshintshi – kodwa thina sijonga iindawo engenamandla kuzo,” utshilo uBenni.",UBenni McCarthy uthi ukukelema kweSuperSport akumxhalabisi nakancinci
"Ngoku indebe yehlabathi isondela kuvuthondaba. Yiyo lo nto amazwe abethiweyo eguduka. Amazwe afana neSpain, iArgentina, iMexico nePortugal aphumile kwiFIFA World Cup engathandanga – lo nto isaqhubeka nanamhlanje ngoba kufuneka kuthi kuba ngomso kube kukho amaqela asibhozo alungele ukukhuphisana kumjikelo wesithathu wendebe yehlabathi eRussia. Namhlanje iSweden idlulele phambili emva kokubetha iSwitzerland egolozayo ngo’1-0 kumdlalo obungashushwanga kangako eSaint Petersburg Stadium emalanga. Igowuli ekuphela kwalo emdlalweni lifakwe ngu-Emil Forsburg ayikhabe ethe qelele – kodwa ebetheke kuManuel Akanji. 
                                
Akukho nto ingakho ekunobhalelwa ngayo ekhaya eyenzekileyo kwisigaba sokuqala somdlalo noxa ibikhona imingqandandana yamathuba okubhalisa ebhodini. UMarcus Berg ulifumene ithuba lokufaka igowuli leSweden ekuqaleni komdlalo – ngelishwa lakhe, izinto azimhambelanga kakuhle emva kokuba ibhola yakhe iphume ecaleni. Isantya somdlalo besiphantsi, into ebingalindelekanga xa ubani ejonga indlela adlale ngayo la mazwe mabini kwimidlalo yawo edlulileyo eRussia. Izinto zijike kwisigaba sesibini ngethuba iSweden ibhakuzelisa umnatha ngonyawo lukaForsburg kumzuzu wamashumi asixhenxe anesixhenxe. Umdlali weSwitzerland, uMichael Lang, unikwe uphum’aphele ngekhadi elibomvu emva kokudlalisa kakubi uMartin Olsson obesecicini lokufaka igowuli lesibini leSweden.",Zisina zidedelana kwindebe yehlabathi eRussia
"Amapolisa aseMsobomvu eGcuwa aphanda ngetyala lokuqhekeza kubiwe iikhomputa kwikliniki yelali yaseZazulwana kule dolophu. Kurhanelwa amadoda amahlanu ngelithi ngawo aqhekeze le klinikhi bathatha iiKhompuyutha ezisixhenxe nezixabisa imali engangeR42 000. 
 
 Ngokwengxelo yamapolisa, abarhanelwa babonwe ngunogada ongowasetyhini ngethuba beqhekeza kule klinikhi ngolweSihlanu ngentsimbi yeshumi ebusuku. Unoigada obesebenza yedwa ngobubusuku woyikisele ubomi bakhe akavela kubarhanelwa.    Amapolisa abongoza kubahlali ukuba onokubanolwazi ngabo babe eziKhomuyutha eze ngaphambili kumapolisa. Ukanti lowo angatsalela namapolisa aseMsobomvu ku 047 492 0180.  
Ngokwengxelo yamapolisa, abarhanelwa babonwe ngunogada ongowasetyhini ngethuba beqhekeza kule klinikhi ngolweSihlanu ngentsimbi yeshumi ebusuku. Unoigada obesebenza yedwa ngobubusuku woyikisele ubomi bakhe akavela kubarhanelwa. 
 
  Amapolisa abongoza kubahlali ukuba onokubanolwazi ngabo babe eziKhomuyutha eze ngaphambili kumapolisa. Ukanti lowo angatsalela namapolisa aseMsobomvu ku 047 492 0180.  
 Amapolisa abongoza kubahlali ukuba onokubanolwazi ngabo babe eziKhomuyutha eze ngaphambili kumapolisa. Ukanti lowo angatsalela namapolisa aseMsobomvu ku 047 492 0180.  
Amapolisa abongoza kubahlali ukuba onokubanolwazi ngabo babe eziKhomuyutha eze ngaphambili kumapolisa. Ukanti lowo angatsalela namapolisa aseMsobomvu ku 047 492 0180.",Kubiwe iiKhompuyutha eGcuwa
"ULOLIWE iKei Rail, onomzila ophakathi kweMonti noMthatha, usezakuma ngxi nanjengoko amagosa esebe lezothutho eMpuma Koloni esala ukuthabatha uxanduva ngobubhutyubhutyu bolawulo obukhokelele ekumisweni kweenkonzo zalo loliwe. 
IKei Rail, eyafakwa kwakhona emzileni ngenyanga yeSilimela ngonyaka ka2011 ngowayesakuba ngumphathiswa wezothutho uThandiswa Marawu, iyeke ukuhamba kweyeDwarha ngo2012 kwaye izizathu zoko azicacanga ncakasana. 
Ngelo xesha, lo loliwe wawuxabisa imali engange-R30 ukusuka eMonti ukuya eMthatha yabe imali yokukhwela iteksi ukusuka eMonti ukuya eMthatha ixabisa iR80 ngo2011. 
Lo loliwe wawuneenkonzo ezifana nendawo yokulayisha impahla, ikhareji labaneepokotho ezifumileyo (Business Class) elihlala abantu abayi-48 indawo yabo bafuna ukulala (Four-Sleeper coach) ehlala abantu abayi-24, indawo yabafuna ukulala (Six-Sleeper coach) ehlala abantu abayi-36, indawo yokutya, indawo kawonke-wonke (Economy Class) ehlala abantu abayi-64. 
Ngethuba esungula lo loliwe, uMarawu wadiza ukuba yimali ebalelwa kwi-R67 yezigidi (R67 million) eyayibekelwe bucala ngonyaka-mali ka2011/12 ukujongana neenkonzo zeKei Rail. 
Kodwa emva konyaka oneenyanga ezintathu, lo loliwe wavela wama ngxi. 
Ngethuba esungula kwakhona lo loliwe, uMarawu wadiza ukuba oku kuphantsi kwesicwangciso sabo seminyaka elishumi (2011-2021) sokuzisa iinkonzo zothutho zokunceda abantu abahlelelekileyo abaphuma kumaphandle. 
Owona mcelingeni weKei Rail, yayikuba wawuthatha iiyure ezingaphaya kweshumi ukusuka eMonti ukuya eMthatha. Izikhululo zayo zaziquka iMonti, iCumakala (AmaBhele), iGcuwa, iDutywa noMthatha. 
Umsebenzi wesebe lezothutho ephondweni, esingenakumkhankanya ngegama, uthi lurhwaphilizo olwakhokelela ekubeni ume ngxi lo loliwe. 
“Andifuni nokuqhatha, amagosa ezothutho ngawo atya imali edibene nabanikezi-nkonzo (service providers) beKei Rail. Emva koko kwavele kwathi cwaka akwabikho namnye umntu othetha ngeKei Rail,” utshilo lo msebenzi. 
Umhlali waseGcuwa uthi kwisikhululo seKei Rail esikufuphi neFingoland Mall, kuqhuba ubuqhetseba obenziwa sisizalwana somntu obesakusebenza eKei Rail. 
“Esisizalwana sivule indawo yokuqashisa kwesi sikhululo kuba ayisekho iKei Rail. Amagumbi aqala kuR200 ukuya kuR500 kwaye imali ityiwa sesisizalwana ayiyi kumagosa akwaKei Rail,” utshilo lo mhlali waseGcuwa. 
Isithethi sesebe lezothutho eMpuma Koloni uNtombizomzi Bala akakhange ayiphendule imibuzo yeliphephandaba esithi usayinikele kwiziphathimandla zesebe.  
Iintsuku zide zantathu eliphephandaba lilinde impendulo kwisebe.",Iphi imali yeKei Rail?
"UMASIPALA waseMbhashe uthi impepha mvume zokuqhuba zingadlala indima enkulu kwaye zivule namathuba engqesho kulutsha. Imisebenzi emininzi phantse iqashe abantu abanempepha mvume zokuqhuba, nto leyo eyenza kubenzima kwabo bangenazo ukuba bafumane ingqesho. 
Igosa lezonxibelelwano kumasipala waseMbhashe, uMzimasi Dyomfana uthi kungesosizathu esibangele ukuba lo masipala  wokhe indawo yokuvavanya ukulungiselela abo bafuna impepha mvume zokuqhuba. Elibala ligqityezelwe ekuqaleni kwalo nyaka ukwakhiwa emva kokuba laqalwa kwiminyaka emibini eyadlulayo ukwakhiwa. 
Uninzi lolutsha eMbhashe lujongene nomceli mngeni wentswela ngqesho, kodwa uDyomfana uthi unethamba lokuba xa kuvulwe le ndawo yovavanyo lizokwehla inani, abo bazuse impepha zokuqhuba bazakuba sethubeni lokufumana imisebenzi. 
Ulutsha lwaseMbhashe lithi linethemba lokuba izakudlala indima enkulu le ndawo, kwaye izakuphelisa nento yokuba umntu ahambe umgama omde xa efuna impepha zokuqhuba. 
“Asinokuphinda siye kooCofimvaba, Ngcobo, nakwezinye iindawo xa sifuna impepha zokuqhuba ngoku, sizakuzenza apha ekhayeni singakhange sichithe mali ininzi ngokuhamba,” kutsho uSine Mfana one-19 yeminyaka. 
Le ndawo yovavanyo kulindeleke ukuba iqale ukusebenza kwinyanga ezayo, nangona umasipala esathi ulinde imvume kwisebe lezothutho ephondweni phambi kokuba aqale ukuyisebenzisa. 
“Ekuqaleni kwenyanga ezayo sizakuqeqesha abo bazakusebenza kule ndawo yovavanyo ngelixesha silinde isebe lezothutho, kodwa ndiyathemba ngomhla wamashumi amabini ananye sizakube sisebenza, kuba likhona ithemba lokuba isebe lingaphendula msinyane,” utshilo uDyomfana. 
Needolophu ezikufutshane eziquka uGatyane, neXhorha zizakuxhamla kweli ziko.",Umbhashe wokhe ibala lokuvavanya abaqhubi eDutywa
"Kule veki iphelileyo sipapashe umfanekiso kaSodolophu kumasipala ombaxa iNelson Mandela Bay uAthol Trollip, etyelele abakhwetha eTinarha naseMotherwell.  
Kange ibavuyise konke konke le nto abafundi beli phephandaba. EBhayi, abahlali bathi lo kaTrollip utsibe ilitye likaphungela kuba njengomntu ongolukanga isiXhosa nonguMlungu akanalungelo lokubeka umcondo wakhe kwindawo yolwaluko lwesiXhosa.  
Bathi eyokuyala abakhwetha yona ingaphaya kwamandla ukulumeza. UTrollip ugaleleke kwezondawo emva kokusweleka komkhwetha uLuphelo Madela (19) waseKhayelitsha nobengumfundi kwisikolo samabanga aphakamileyo iNkululeko eTinarha. “Uyintoni umlungu kwizinto zamasiko, wolukela phi yena”? Utshilo uNkosana Mlambo.  
USebenzile Mntuyedwa ohlala kwilokishi yaKwaZakhele uthe abelungu abathetha isiXhosa bayingozi enkulu kwaye bayakuthanda ukuzicingela tsolo ngelithi bayazazi izinto zakwaXhosa. “Makahoyane nepolitiki azise iinkonzo ebahlalini ayeke amaXhosa nento zawo,” utshilo.  
UNomathemba Silolo waseMotherwell uthethe wathi: “Amadoda esintu ayala ukuba sinyathele okanye sihambele kufutshane nentaba singabazali abangoo mama babantwana, umlungu yena uvunyelewa njani, masivunyelwe nathi kaloku, Thyini!” 
 Ngethuba ebetyelele ezindawo uTrollip ebephelekwe ziinkosi zemveli zaseBhayi, iingcibi, amakhankatha, abazali namagosa kamasipala, uzinike isiduko esithi unguNyawuza.  
Nazi ezinye izimvo ezifakwe ngabafundi bephepha kuFacebook wethu (“ilisolezwe”):  
*  Xolisile Mari: Utata uTrollip ebefuna ukuzivela ngokwakhe ukuba abakhwetha bakhuthuzwa xa bekuthenina.  
Utata uTrollip ebengayanga ngezobudoda phaya, ebeye ukuyosombulula ingxubakaxaka yokukhuthuzwa kwabakhwetha ngootsotsi.  
IiAmbhulensi azingeni ebakhwetheni mhla ngengxaki? Ziyabizwa zifike. Amapolisa awadingeki nganto nawo, mhla ngengxaki? Ayafika. Nosodolophu uye ngenxa yokuvela kwengxaki leyo!!!  
*  Duppler Bhungeni: Ndicinga ukuba umkhwetha usengagula isigulo esiqhelekileyo noba sesinxulumene nolwaluko kuzakunyanzeleka ukuba afumane unyango kugqirha. Andiqondi ukuba i-ambulance angangayithathi umkhwetha. Ivumelekile na kwezinye indawo ukuba inkwenkwe iyobona abakhwetha, okanye umlungu akabiyiyo inkwenkwe?  
*  Danile Hlahla Ngazo Nonkala: UTrollip lo angakhe ajongane nemiba yolwaluko lwasesibhedle nje, ngoba akazi nofifi ngolwaluko atsale amehlo ngalo, angasixelelani na madoda?  
*  Masimthembe Alu Majaca: Andiboni nto isisiphoso ayenzileyo kodwa mna, kuba ebemele urhulumente esiwe ziinkosi kwaye naliphi na isebe likarhulumente kumele likhathale ngokubhubha kwabantwana, linikezele ngengcebiso. Qha abantu banengxaki nalento kuba ingumntu weDA, kanti akamelanga mbutho la mfo umele umasipala qha.  
*  Humbles Dlamini: Akafuneki nyhani… ezi nkosi neengcibi bezihamba naye, zimvumele njani umlungu?  
*   Lusanda Mayeza: Umlungu uyofuna ntoni esikhwetheni Bekufanele ukuba uphelele kude njengoomama, qha ezinkosi neengcibi zefeshini zifuna kuthiwe ziyaqonda. Naye ingathi imze entloko into yokuba akwazi ukuthetha isiXhosa. 
Zithini ezakho izimvo ngalo mba? isibhalo@inl.co.za okanye whatsapp ku 063 743 9538",Abahlali bayakhala ngokunyathela kukaTrollip emabhumeni
"EGcuwa, kwivenkile yakwaShoprite ezinze emveni kweenkundla zamatyala kuphangwe isixa semali esingachazwanga ngamadoda amathathu ebexhobe efohlele ngentseni yanamhlanje. 
La madoda kuthiwa angene kule venkile emveni kwentsimbini yeshumi kusasa ze amemela ukuba wonke ubani ongaphakathi alale phantsi ngesisu. 
Emva koko kuthiwa aye kwindawo ehlala imali azidaphela, abeleka abasicatyana ngemoto encinane ebebehamba ngayo. 
Oziboneleyo, ongafunanga igama lakhe lichazwe, uthi uve ngezithonga ezibini zompu, wathi xa ephakamisa intloko wabona imoto eluhlobo lweMercedes Benz engenazinombolo ibaleka. 
Umama ozithengiselayo ecaleni kwale venkile yakwaShoprite uthi yena ubaleke washiya nezo zinto azithengisayo ngenxa yokoyika. 
“Ndithe ukuva kwam isithonga sompu, ndabona nabantu bephuma bengilana kwaShoprite, abanye bezokugila izinto zam, ndabelaka nam” utshilo. 
Omnye umntu oziboneleyo nobesecaleni kwale venkile ngexesha kusenzeka oku, uthi amadoda amane aphume kwimoto encinci angena ngaphakathi kwaShoprite, emva koko kwavakala izithonga zompu kwaphuma nabantu bebaleka. 
Emveni kwemizuzu eqikelelwa kwengamashumi amabini aphume la madoda epholile kwaye efihle imipu yawo, njengoko ebengene eyifihlile kakade ze angena kule moto ebehamba ngayo abaleka.  
“La madoda ebengasoze acingeleke ukuba azokuphanga kuba ebengazifihlanga ebusweni, nangexesha ephuma ebengazifihlanga kwaye ehamba epholile” utshilo oziboneleyo. 
Isithethi samapolisa waseGcuwa kunye neziphaluka uKhapteni Jackson Manatha uthi la madoda athe akungena kwaShoprite akhupha imipu akhomba abasebenzi efuna imali. 
“Siphanda ityala lokuphanga njengoko ubona ukuba sisajonga umonakalo, kodwa ingxelo esiyifumeneyo yeyokuba abarhanelwa babeleke nesixa semali” utshilo uKhaptheni Manatha. 
Ukanti kolu phango akukho mntu wonzakeleyo kwaye okwangoku amapolisa alandela ekhondweni labarhanelwa.",Kuphangwe uShoprite eGcuwa
"Zixabisa imali engange zigidi ezisixhenxe esinesiqingatha seerandi (R7.5million) iimpahla zokunxiba zomgunyathi ezithinjwe kwishishini elithile kumbindi wedolophu yaseGcuwa. 
Ezimpahla zithinjwe libutho lamapolisa ooKhetshe, kwakunye ne-ofisi yesebe lemicimbi yekhaya. Oku kwenzeke kule veki ngethuba eliqela lisenza ugqogqo nalapho liye lafumana igumbi eligcina ezimpahla. 
Isithethi sooKhetshe eMpuma Koloni uKhapteni Anelisa Feni, uthi ezimpahla zifunyenweyo ziiteki ezinamagama uAdidas, Nike kwakunye noPuma. Kuye kwafunyanwa neeblukhwe zikaDaniel Hetcher zomgunyathi. 
“Kuqalwe ngentsimbi yesixhenxe kusasa olugqogqo. Kungenwe kwelinye igumbi kwafunyanwa kulo impahla eziluhlobo olunye nezo zibhaqwe kwelokuqala igumbi, “ utshilo uFeni 
Ukwadize ukuba okwangoku akukabanjwa mntu malunga noku.Ityala lokuphanda liyaqhubekeka. 
Oyintloko yooKhetshe kweli phondo uNjengele Nyameko Nogwanya uthe, “Siyikhalimela kabukhali into yokuqhathwa kwabantu ngokuthi bathengiselelwe impahla zomgunyathi logama ababathengisi beyazi ukuba ayizompahla zoqobo ezi. Oku kukwangcolisa needolophu zethu ezihleli zixinene kwazona.”  
UNogwanya ukwathe olu gqogqo kusalindeleke ukuba luqhube nakwezinye iidolophu zeli phondo.",Kuthinjwe iimphahla ezixabisa izigidi ezisixhenxe eGcuwa
"Iqela eliphantse lathotyiselwa kumgangatho ongezantsi, iMaritzburg United, likhulule phantse bonke abadlali abalidlaleleyo kwisizini epheleliyo njengenyathelo lokuqala lokubeka iziseko zalo ezomeleleyo phambi kwesizini entsha. 
 Nanga amagama abadlali abathe bakhululwa: Mohammed Anas (uyathengiswa), Tawfeeq Sallie (ukhululwe), Khumbulani Banda (ukhululwe), David Booysen (ukhululwe), Thamsanqa Mkhize (ukhululwe), Menzi Chili (ukhululwe), Thamsanqa Teyise (ubuyela SuperSport United) noKwanda Mngonyama (ubuyela kwiSundowns). 
Eli qela laKwaZulu Natal lithathe esi sigqibo emva kokuba lisinde ngokulambisa kwisizini ka’2015/16 elisokole kuyo kwade kwasekugqibeleni. Yimbali ngoku leyo, iMaritzburg United, ithi ifuna ukwenza iinguqu ezizakuthi zilimisele eli qela ngokupheleleyo kwi-Absa Premier Soccer League. Inyathelo lokuqala ibekukunika umqeqeshi walo, * -Ernst Middendorp, isivumelwano esongezelelweyo seminyaka emibini.  
Umsebenzi wakhe ophambili kukuqinisekisa ukuba okwenzeke kwisizini ephelileyo akwenzeki kwakho futhi kukho uzinzo eqeleni. Lo kaMiddendorp ufike kwi-United xa ithe gabhu isizini ka’2015/16 emva kokuba igxothe uMandla Ncikazi noClive Barker. “Sonwabe kakhulu njengokuba umqeqeshi ephinde wazibophelela.  
Ngoku uzakuqala amalungiselelo esizini entsha. Siqinisekile amalungiselelo ethu azakuhamba kakuhle kakhulu xa sijonga izicwangciso anazo. Sizimisele ukunyusa iikawusi kwisizini entsha,” utshilo uBrian Zuma, umanejala wezonxibelelwano kwiMaritzburg. 
Njengeqela eliqhele ukukhuphisana ngamandla namaqela amakhulu, iMaritzburg United, kulindeleke ukuba ibhengeze abadlali bayo abatsha kungekudala abazakuthi bancedise eli qela kwiinjongo zalo ezintsha.  
Isabambelele kubadlali bayo abafunwa kakhulu ngamaqela amakhulu aseGoli.",Ikhulule isibhozo sabadlali iMaritzburg United
"Isebe lezolimo, amahlathi nezolobo kweli loMzantsi Afrika linqumamise zonke iimveliso zenyama yenkukhu evela kwilizwe laseZimbabwe. 
 
Ingxelo yela sebe ithi oku kungenxa yokuba kuvele ingxelo zokuba kuqhambuke isifo esichaphazela ngamandla iinkukhu kunye neentaka eZimbabwe iHighly Pathogenic Avian Influenza (HPA). 
 
Othethe egameni lela sebe uBomikazi Molapo, uthi bafumene ezi ngxelo kurhulumente waseZimbabwe. “Ngomhla wesibini apha kule yeSilimela sifumene ingxelo zokuba kukho lo mkhuhlane ogqugqisileyo kwiinkukhu neentaka eZimbabwe ngokukodwa ezo zikhuliselwa ukuthengiswa,” uthethe oko uMolapo. 
Uthi emva kokufumana ezi ngxelo banqumamise yonke intengo yenyama yenkukhu, amaqanda neenkukhu eziphilayo ezibuya kwelaseZimbabwe. 
 
“Sihlola ngokumandla imithwalo yabantu, eyamashishini kwanaleyo yeenkampani ezinkulu ezifaka kwithwalo kweli, mida yonke engena eMzantsi Afrika isuka kwelaseZimbabwe,” utsho uMolapo. 
  
Eli sebe lithi abo bafuya amadada, iinkukhu, iintaka namafama amancinane ukuba aqwalasele iimpawu ezingaqhelekanga kwimihlambi yabo yeenkukhu neentaka. 
 
“Iphondo laseLimpopo lelona siqinise ngamandla kulo ukuhlolwa kwale mithwalo kwanempawu zesi sifo nanjengoko lihleli kumda nelizwe laseZimbabwe,” utsho uMolapo.  
 
Amafama eenkukhu akhuthazwa ukuba agcine iinkukhu zawo ngaphakathi zingadibani neentaka ezibhabha ngaphandle. 
 
“Mazinikwe amanzi nokutya kwiindawo ezikhuselekileyo ukuze zingaphumeli ngaphandle zizikhangelela ukutya ukuze zingosulelwa zezo zinesifo,” utsho uMolapo.  
 
Ingxelo yela sebe ithi akukho cebo lokugonya iinkukhu likhoyo kweli loMzantsi Afrika.  
 
“Sikhuthaza amafama weenkukhu ukuba axelele amagosa wesebe ngayo nantoni angayiqondiyo enjengokugula kwiinkukhu zawo ukuze afumane uncedo nengcebiso,” itsho ingxelo kaMolapo. 
  
Amafama mawathathe le meko njengengaqhelekanga de imeko ibuyele esiqhelweni, itsho ingxelo yesebe lezolimo, amahlathi nolobo kweli.",Azingeni eMzantsi Afrika iinkukhu zaseZimbabwe
"Umasipala waseNelson Mandela Bay uthi ukuze uphumelele idabi lamanzi avuza kwimibhobho yalo masipala kufuneka beqashwe ngokuthe xhaxhe abasebenzi abaqeqeshelwe lo msebenzi.  
  
Lo masipala uthi uphulukana nomlinganiselo ongangekota yonke yamanzi awo, ngenxa yemingxuma ekwimibhobho.  
  
“Ukuze siqubisane neli dabi, kufuneka sibenasebenzi abaqeqeshelwe lo msebenzi (iiplamba). Bekufanele ukuba sineeplamba ezingamashumi amahlanu anesine kodwa sinamashumi amabini ananye kuphela,” utshilo uAnnette Lovemore olilungu lekomiti kaSodolophu kwicandelo lobunjineli neziseko eNelson Mandela Bay. 
 
ULovemore uthi ekuqaleni konyaka ozayo kuza kuqeshwa abasebenzi (iiplamba) abathe xhaxhe kweli candelo. 
  
ULovemore ukwathe rhoqo ngenyanga lo masipala ufumana iminxeba engamawaka amathathu yabantu balo masipala ababika ukuvuza kwamanzi",Izakuqasha abasebenzi bokuval’ amanzi avuzayo iNelson Mandela Bay
"Amawaka-waka abalandeli bayamkele ngodlwabevu lwengoma iMamelodi Sundowns ekugalelekeni kwayo e-O.R.Tambo Airport emva kwekuthwalisa isithsaba njengeentshatsheli zezwekazi le-Afrika.  
Umsitho wokwamkela iintshatsheli ubuzinyaswe nguMphathiswa weZemidlalo noLonwabo umnu. uFikile Mbalula, inkulumbuso yaseGauteng umnu. David Makhura, usihla wePSL ugqirha Irvin Khona, usihlalo weSundowns uPatrice Motsepe nezinye. IMamelodi Sundowns iphakamise indebe yeCaf Champions League okokuqala embalini yayo. Ilandela ekhondweni le-Orlando Pirates eyabuya nale ndebe ngo’1995. Amasandawana ayivuthulula ngo’3-0 iZamalek kumdlalo wokuqala, kowesibini iqela laseYiphutha liphumelele ngo’1-0 – kodwa lo nto ayikwazanga ukulinceda.  
Bazakwabelana ngemali engaphaya kwezigidi ezingamashumi amabini eerandi (R20.9-million) abadlali beDowns abayiphumelele kwiChampions League. 
 Ngaphezulu kwaleyo umphathiswa wezemidlalo, uFikile Mbalula, unike abadlali beli qela amakhulu asixhenxe amawaka eerandi(R700 000). “La ngamajoni ngoba balwe imfazwe. Siyanibulela ngokusenza sizingce eMzantsi Afrika,” utshilo uMbalula. 
Umqeqeshi weSundowns, uPitso Mosimane, ubulele bonke abantu abaxhase iqela lakhe ukusukela ekuqaleni kohambo leqela lakhe kwiChamps League, watsho esithi abadlali bakhe bafuna ukukhusela iTelkom ngoku.  
“Ndiyabazi abadlali bam bafuna ukukhusela iTelkom,” utshilo uPitso. Amasandawana adlala nePolokwane City umdlalo weTelkom namhlanje (ngoLwesine). “Sifuna iCaf Super Cup ngoku, kulo mdlalo singadibana neTB Mazembe okanye nelinye iqela. Lo mdlalo uza apha kuthi. Ndiyanibulela Masandawana ngokusiculela nokusixhasa. Xa nicula nathi siyanilandela phaya ezitulweni. Bekumnandi ukuba nani eYiphutha,” utshilo uPitso. 
Ngoku iqela likaJingles lizakuthi lilungiselele iFIFA World Cup Club ezakube iseJapan phambi kokuphela kwalo nyaka.  
Ngumqeqeshi wokuqala ophumelele indebe ye-Afrika kweli lizwe uJingles – kwaye ngoku ufuna ukuzigxama kumaqela amakhulu ehlabathi xa izakube imele izwekazi le-Afrika.",Zamkelwe ngovuyo iintshatsheli ze-Afrika!
"Bashiyeke bebambe ongezantsi abahlali baseBraelyn eMonti emva kokuba kuthe kwabhawqa usana olungange sandla somntu kodwa ona amalungu onke omzimba esaphelele. Oku kwenzeke kwisitalato iMilkwood eBraelyn ngentsasa yanamhlanje. Abazibonelelyo bathi olu sana luze lurhuqwa yinja egama linguSnoopy isuka ngakwindawo yokulahla inkunkuma laluthi tywa phambi kwesango lomzi othile kwisitalato esi. Isolezwe lifike usana olu sele lugqunywe ngekhadibhodi kwaye nabahlali bengxangile besothuswe sesisehlo. Umama wekhaya ekubhaqwe kulo usana uNothemba Mazwi uthi ibengumbono into eyenzeke kwakhe ngale intseni. 
  
“Ndisegumbini lokulala  xa ndiqala ukuba ndiyalungisa ndizohlamba ndive ukuba phandle kuyangxolwa kukho abantu kwaye negeyithi iyangxola kubonakala ukuba ivulwa ngamandla kube kukho nenja etsibayo apha kwigeyithi. Kusenjalo kubekho nomfana  oza ngqo apha endlini ndabaleka ndiqonda ukuba kwenzekani umfana, athi kukho inja echole usana esuka ngase thafeni elapha kwakho. Ndibaleke ndibize umnikazi wenja ongummelwane wam ndibe ndisoyika emva koko ndibe sele nditsalela namapolisa,”utshilo uMazwi. 
  
USisanda Dewu ongumnikazi wenja uthi nabo ibothusile kwaye usangcangcazela kukoyika yinto eyenzeke ngale ntseni. Uthi ngoko lwazi lakhe bekungekhho mntu ukhulelweyo kwisitalato sakhe ngaphandle kokuba ebezifihla okhoyo. Ibhaqiwe iplasitiki leyo ibinosana ebekugqogqa inja kwaye negazi liselitsha kubonakala ukuba ukuzalwa kosana olu yinto esentsha enokuba yenzeke ngobusuku okanye ekuzeni kusa namhlanje. Usana alunamkrwelo lusaphelele uSnoopy ebengekalutyi. Amapolisa alammandla afikile azithathile inkucukacha nemoto elayisha imizimba yakwaForensic iluthathile usana.",Lubhaqwe yinja usana obelulahliwe eBraelyn
"Uphinde wenza adume ngazo kwakhona uAzinga Fuzile.  
UFuzile, 21, uthe qwakaqwaka uImmanuel Adeleki waseNamibia kwixesha elingaphantsi kwemizuzu emibini kumjikelo wokuqala eOrient Theatre kwiveki ephelileyo.  
Ibiyimpumelelo yeshumi kaFuzile kwimilo elishumi kwinqanaba eliphezulu. Umqeqeshi wakhe, uMzamo Njekanye, uthi imxolisile indlela alwe ngayo uFuzile: “Idlale kakuhle le nkwekwe.” 
UNjekanye ukholelwa kwelokuba akukho mbethimanqindi enokumelana noFuzile kudidi losiba yaye unyukela kudidi lweLightweight. “Ayikho imbethi manqindi enokusinika umdlalo kudidi losiba. Sinyukela kwiLightweight ngoku. Siya phaya kooNomeva, maninzi amakhwenkwe aza kusinika umlo phaya kubo,” utshilo uNjekanye. 
Umququzeleli kaFuzile, uMnu. uTerris Ntutu, uyakuvuyela ukunyukela kukaFuzile kudidi lweLightweight. “Ibingumlo wokugqibela kaFuzile kudidi loSiba, uza kudlala kwiLightweight ngoku,” utshilo uNtutu. 
Kanti yena uToto Helebe uyikhusele intshinga yakhe yoMzantsi Afrika kudidi lweNtambanani emva kokubetha uMbulelo Dyani kumlo oshiye abalandeli besithi udlelwe indlala uDyani. 
 Umququzeleli kaDyani, uThando Zonke, weTZ Promotions, ukholelwa kwelokuba abagwebi bomlo uSithembele Tom othe uHelebe uphumelele ngo’110-117, uThandi Ngodwana noSheshe Dunjwa abamphumelelise ngo’113-114 uHelebe, bamdlele indlala uDyani.  
“Asixolanga ziziphumo zomlo. Uqhathiwe uMbulelo[Dyani], ingakumbi umgwebi uTom. Siza kufaka isikhalazo kuBSA. Sifuna uphindwe lo mlo,” utshilo uZonke elugcwabevu ngumsindo. 
Ezinye iziphumo: USiphosethu Mvula uqhekeze uNkosinathi Biyela wanqandelwa kumjikelo wokuqala kumlo weLightweight. Unqandelwe ngusompempe uPhumudzo Munyai kumjikelo wesithathu xeshikweni eqhekezwa nguPhumelele Sobahle.  
UPhumlani Maloni ungqengqise uSamkelo Sotomela kumjikelo wesithathu, bona bebedlala kudidi lweNgcongolo.  
USive Nontsinga ulalise ngophotho uLusizo Manzana kumjikelo wesithathu kwiJuniorfly.  
UKhanyile Bhulane uwuphumelele ngamanqaku umlo wakhe ebetha uDumisani Tose kudidi loSiba. USimthembile Luzipho ubethe uAphiwe Masangwana ngamanqaku. Nalo umlo ubukudidi loSiba.",Njekanye: Ayikho enokumelana noFuzile kwiLightweight
"Ibethwe yabhubha indoda ebirhanelwa ngobusela, ngabafundi abangamantombazana besikolo iMount Arthur eLady Frere. Abafundi bathi bebehleli kabuhlungu yile ndoda ibixhwila izinto zabo. 
 Ngokwengxelo, le ndoda ibihamba ngophahla lendlu ityhutyha-tyhutyha amagumbi ahlala abafundi ibakhuthuza.  
Umfundi ongavumanga ukuzichaza igama uthi lo mrhanelwa uhlaselwe ngabafundi ngelizama ukuzikhusela emva kokumbona esihla kwisilingi kwelinye lamagumbi abo.  
“Kudala lo mntu esixhaphaza apha ethatha izinto zethu, othule impahla ecingweni, axhwile iifowuni zethu. Ebesiba nezihlangu ezi ungamazi ukuba uzithini, kuthwa ke ebezithengisa,” uthethe watsho lomfundi.  
Le ngxelo ithi abafundi bayibethe le ndoda ithuba elingangeyure, ukususela kwintsimbi yeshumi elinesibini ezinzulwini zobusuku ukuya kwintsimbi yokuqala.  
“Simbethe ngeentonga zomtshayelo, iizithulo nezihlangu sada samoyisa, samgalela amanzi abilayo emva kokumbetha,” utshilo lo mfundi. 
Ukanti usibonda wale lali uThomas Mani ubongoza isebe lezemfundo kweli phondo ukuba lingenelele ukuphucula umgangatho wokhuseleko eMount Arthur.  
“Ndizalelwe kule lali andizange ndisibone isimanga esifana nesi, kodwa ke isebe lemfundo kumele ukuba lithabathe amanyathelo okuqinisekisa ukuba kukho inkampani yezokhuseleko ekhusela aba bantwana, ngamantombazana bafunda balapha,” ucacise ngelo uMani.  
Esi sesinye sezikolo ebezikhethwe ngumphathiswa wesebe lezomkhosi kweli uNosiviwe-Mapisa Nqakula ngenjongo yokunika uncedo kwimikhaka eyahlukileyo ukugcina imbali nesidima sesi sikolo. IMount Arthur Girls High esisikolo samantombazana yasungulwa ngeminyaka yo-1930 yinkonzo yamaWesile neyathi emva koko yasinikela kubahlali bala ndawo.  
Umhloli wesebe lezemfundo kwingingqi yaseLady Frere uChulekazi Bhula uyavuma ukuba ngenene ikhona ingxaki yokhuseleko kwizikolo zala ngingqi ingakumbi kwezo zihlala abafundi.  
“Asinakuyibaleka eyokuba iingxaki zokhuseleko zikhona apha ezikolweni zethu, kodwa uxanduva lokhuseleko ngumsebenzi wethu xa sisonke singabahlali,ootishala noluntu ngokubanzi,” utshilo uBhula.  
Uvakalise ukuba umeme amapolisa, uluntu, iinkosi, abefundisi kwakunye namasebe karhulumente achaphazelekayo kwindibano ezakushukuxa ukhuseleko kwesa sikolo.  
Esi sihelegu senzeka logama abafundi bebanga leshumi beqhubeka nemviwo zokuphela konyaka. 
Othethe egameni lamapolisa kula ngingqi uNamhla Mdleleni uqinisekise ukuba amapolisa avule ityala lokubulala.  
“Likhona ityala lokubulala elivulwe ngamapolisa kukwaqhutywa uphando olubanzi ngalo mcimbi,” utsho uMdleleni. 
Izikolo zalangingqi zigagene neengxaki yokuqhekezwa kuthathwe iikhompyutha eziphathwayo kunyaka ophelileyo.",Libulewe ngabafundi abangamantombazana isela
"Izikhulu zeqela laseNgilane, iManchester United, kuvakala ukuba bezimambe iingxoxo ekhusini noJose Mourinho, umqeqeshi owaziwayo jikelele kwihlabathi ngesakhono sakhe sokuqeqesha esisulungekileyo.  
Lo kaMourinho wayanyaniswa neeRed Devils emva kokuba egxothwe yiChelsea kwiveki ephelileyo. Izinto khange ziyihambele kakuhle iChelsea kule sizini ukusukela ekuqaleni kwaye, lo nto yenye yezinto enyanzele izikhulu zayo [Chelsea] ukuba zimkhulule nangona abalandeli bayo besamfuna nangoku. 
 Bekusoloko kukho ukuthandabuza ngokugxotha uLouis van Gaal waseNetherland obonwa njengeyona ndoda ifanelekileyo endaweni ka-Alex Ferguson, kodwa emva kokubethwa kweManchester yiNorwich ngo’2-1 ngoMgqibelo, kubonakala ngathi bafuna ukwenza utshintsho kungekonakali kakhulu. 
Emva kokupapashwa kwezi ndaba izolo emalanga, abantu abangaphaya kwezigidi ezingamashumi amathathu anesixhenxe bebesele begqogqa uGoogle, befuna ingcombolo. Kulindeleke ukuba isigqibo sithathwe ngabanikazi beManchester United kungekudala.",UMourinho uya kwi-Man United?
"Xa kuqala le nyanga kaCanzibe ixhala liyaqala kwabo bazakuthumela abantwana babo eSuthwini, kuba le nyanga yandulela inyanga yeSilimela yokunyuka kwamakhwenkwe esiya ebudodeni. 
 Sithe makhe sikhangele ukuba ababhali bakudala babesithini ukubhala ngamaxesha abo xa bebhala ngesiko lokwaluka nanjengoko ilisiko elidala eli. Kolo phando asikwazanga kuzibamba ubeka izandla zethu kwingqokelela yemibongo ebhalwe nguSipho Mangindi Burns-Ncamashe. 
USipho Mangindi Burns-Ncamashe (1920-1996) yenye yeenkokheli zethu eyenze umahluko ocacileyo ngexesha lokuphila kwakhe ngokubhala iincwadi ezisafundisayo nanamhlanje. Incwadi yakhe ethi Masibaliselane yenziwe ngohlobo olulodwa kuba imumethe amabali amafutshane kunye nemibongo ngokunjalo. Eyona mibongo itsala umdla kule ncwadi ngulowo uthi “Ingcibi” nalowo uthi “Ikhankatha”. 
Xa ethetha ngeKhantatha utsho uzibuze ukuba ingaba sonke siyalazi kusinina uxanduva lendoda ekuthwa liKhankatha. Ikhankatha yindoda egcina amakhwenkwe eSuthwini, ihlale nawo iwafundisa iwanika iimfundiso eziwalungiselela ukuba akwazi ukudlala indima yawo entlalweni.  
UNcamashe kule ncwadi uzinabisa kakuhle iimpawu zeKhankatha esithi, le yindoda engaziwa nganyala nasikizi ekuhlaleni.Yilo nto amakhaya xa ekhangela indoda enokwenza lo msebenzi ejonga iimpawu zokusulungeka nokuthanda isizwe kule ndoda izakunikwa olu xanduva. Kuyacaca ukuba ngexesha lokubhalwa kwale ncwadi isiko lokwaluka laliseyinto eyayithandwa, ihlonitshwa ngabantu nesizwe ngokubanzi.  
Ngeli xesha lokubhalwa kwalo mbongo asithandabuzi ukuba ukubhubha kwabaKhwetha bekuyinto ibingaziwa, koko lo mthendevu wasemaTshaweni wawuprofithesha izinto ezakubakho ezi sijongene nazo namhlanje. “Uthi le yindoda engaziwa ngasibi ngabancinci nabadala, kuba nguncama ubomi asebenzele ukuphilisa abatsha”. 
Ingcibi 
Xa ethetha ngeNgcibi ngokunjalo unabisa iimpawu eziphantse zifane kuba esithi inikwe igunya nomsebenzi wokujika amakhwenkwe iwawezela ebudodeni.  
Uthi ngumfo ohlambulukileyo ngehambo nangentetho, bonke banqwenela ukufana naye kuba iindlela zakhe azithandabuzeki. Ingcibi yindoda ezityumbayo ngokuthunywa yinto ethile ukuba yaluse amakhwenkwe.Kanti kwelinye ixesha Ingcibi iba- yindoda ethunywa ngamawayo ukuba iphilise isizwe ngokwalusa amakhwenkwe, iwasusa ebukhwenkweni iwathumela ebudodeni. 
Uthi uNcamashe, amakhaya azakwalusa ufika ekhangela ingcibi efanelekileyo ezakwenza umsebenzi wokwalusa abantwana, oku kwenziwa ngokukhangela iimpawu ezintle nezifanelekileyo kulo ndoda.Umnqweno neenjongo zokutyumba lo Ngcibi ibakukuba lo mntwana walukayo aze afuze impawu ezithile ezikulo ngcibi yakhe.  
Ukuba isisityebi ngokufuya okanye ngokulima, lo mntwana kulindeleke ukuba afane nalo ndoda ke. Ingaba kukulahleka kwezi mpawu kula madoda okubangela ezi ngxaki kwisiko lokwalusa abantwana?",Masicamngce ngesiko lolwaluko
"Njengoko iingxoxo zethu zisekeleze ilizwe lasemhlabeni nelizwe labaphantsi, ndinga singakhe senze abathandi balo mhlathi bazi ngala magama alandelayo. 
Yintoni inkulu? Inkulu ngumntwana wokuqala oyinkwenkwe kandlunkulu. Inkulu ikhethwa yinkundla yamakhaya, (imilowo) ukuba ibe yiyo ehlaba inkabi zezizathu zamasiko eso siduko; inkulu yiyo ekhethwa ngamakhaya ukuba ibe yiyo ehambayo iye kungxola emaxhantini xa kukho ingxaki enxulumene nokuqumba kwezinyanya. 
Inkulu liyeza kuba yiyo enikwa isikhali sekhaya umkhonto, khon’ukuze ihlabele abantakwayo nabasakwayo iinkomo zezizathu xa kuyimfuneko. Xa bezicelela impilo kooyisemkhulu babo asele balandulelayo eli lizwe limagade ahlabayo. Inkulu yiyo egciniswa ubutyebi bale ndlu yakowayo xa efile uyise. 
Yinkulu ekufuneka igcine amakhazi oodade bayo; yiyo ekufuneka ibendisile ibahombise ekwendeni; yiyo ekufuneka ibalungiselele xa bethwasa. Iinkedama zekhaya namageza elo khaya kufuneka bonke abo bantu bagcinwe yinkulu. Ilifa xa kusifa umninimzi belingashiyeki lonke kwinkulu, abantakwayo bebephawulelwa de kuphawulelwe nabelusi kunye nabasengi. Inkulu yona ibiba ngumalusi wosapho. 
Inkulu inoxanduva lokusombulula izishiqi nembambano phakathi kwekhaya. Amatyala engxabano zasemtshatweni aqala kuyo phambi kokuba adlulele phambili. Yinkulu ekufuneka imanye usapho lwakowayo. 
UMqhayi, S.E.K. kwincwadi ethi, ‘Ityala Lamawele’, xa ethetha ngobukhulu uthi: “Inkulu le inikelwa ukuba iphathe umzi nje, kungenxa yokuba yona inamava okuvela tanci kunolunye usapho lwakowayo; inabantu bakowayo ebaziyo kunabo, ineengcombolo ezivileyo yona ezingaviwanga ngabanye nenkulu ethe qelele kwabanye iyahlukana nobukhulu bayo, xa ifike yangumntwana ngezenzo.” 
Inkulu nayo xa ibhoxa, ubukhulu buyehluthwa umkhonto unikwe omnye umntu. Le nto yenzeka xa ihlaba iinkomo zemicimbi yekhaya igazi lishushu (ukuhlaba inkomo yomcimbi okanye ibhokhwe yesizathu xa ngezolo ubulele nomntu obhinqileyo, waze neziko walitsiba).  
EmaXhoseni inkulu iyabazila abafazi bayo xa iza kuphatha imicimbi yekhaya. Okanye ihlabe inkabi yomcimbi ibikhe yaziba isiya kufuna amayeza okuziphilisa koosiyazi nookhohlelesingeni. Umntu osebenzisa amayeza amagqirha akayihlabi inkabi yomcimbi. 
Inkulu ayinikwa ubukhulu xa iligqirha okanye ixhwele. Umntu osebenzisa amayeza akayihlabi inkabi yomcimbi. 
Yintoni indlalifa? Iindlalifa zona ziinkulu zokunene, ziinkulu zamaqadi namaxhiba; indlalifa ingangunyana omdala wendoda; iindlalifa ngabaninawe benkulu abathi nabo bagciniswe phakathi kwekhaya loo mizi izele iintombi zodwa ililungelo kuyise wabo. Igama elithi indlalifa alithethi ihodi lomntu osisirhovu onyolukileyo. 
 Eli gama libhekiswa emntwini oyalezwe ukuba agcine umzi womfi ngohlobo olunesidima lokulungiselela iintombi ezendileyo nabantwana abasakhulayo.  
Indlalifa iyakwazi ukuthatyathwa nakwenye yezindlu zendoda xa kwenye yazo kuzelwe iintombi zodwa. 
 Loo mntwana akathatyathelwa ukuya kubhuqa ilifa. Xa imeko yakhe ingaqondakali umangalelwa kwinkulu ize ithethe naye imlungise. Indlalifa le nenkulu abazenzeli bazigqibele ngezinto zomfi. Xa kanti unkosikazi waloo ndlu usaphila.Yonke into eza kwenziwa iqala ithiwe ndumndum kumama wekhaya.Umfazi amaXhosa amxabise kakhulu. 
Yintoni isiko? Isiko yilaa mithetho nemigaqo elandelwayo xa kungxengxezwa kucelwa iintsikelelo nempilo kwizinyanya ngabantu bomzi othile wasemaNantsini. AmaNantsi lawo ingangooRhadebe, okanye ooQhinebe, okanye amaTshawe. Isiko lona lilandela imigaqo ngokweziduko zabantu, iseso isiduko sinamasiko aso esiwahloniphileyo. Yiyo le nto xa kuyalwa intombi eyendayo kusithiwa: “Uncede mntwana wam ungathathi amasiko eli khaya uwase emzini kuba imizi le ayifani ifana ngentlanti kuphela”. 
Kuthiwa ke omnye umntu xa efuna isiko lakowabo ude agule, omnye achame elele emdala, omnye aphuphe kakubi, omnye asinde nakakubi ezingozini ezifana nokuhlaselwa abethwe okanye agwintwe; omnye asinde kakubi kwingozi zokuwa okanye ukutshayiswa yiimoto; omnye asinde kakubi emsebenzini ekonzakaleni. Isiko elingenziwanga, omnye umntu lingamenza abenemikhuba emibi kuba ekhathazwa lithongo lakowabo elifuna isiko. 
Amasiko amaninzi ahamba nokusetyenziswa komthi womnquma nomthi womthathi; kusetyenziswe nomkhonto kuhlatywe loo nkabi iza kuwiselwa izinyanya. Abantu abenza isiko labo bade balahlele kude iimpahla zesiLungu banxibe iintsimbi neemfele zeenyamakazi. Amakhosikazi athwale ooqhiyankulu abhinqe nezikhakha. Ezinyaweni ke abantu abanxibi zihlangu bahamba ngeenyawo zabo. Lo mhla uhonjelwa nangokuba abantu balale phantsi bandlale iinkukho bakhe baziphumze iibhedi zabo. 
Kutshiwo ntoni na xa kuthethwa ngesinyanya? Izinyanya ngamathongo, ngabantu abadala abaphantsi. Banqulwa xa kukho into ethanda ukungalungi ekhaya,apha. Ngelinye ixesha umntu elele bafike abantu abadala besithi yenza utywala, yenza inyama. Abe ke umnini-mzi selehlanganisa umzi wakowabo ewuxelela. Bathi ke bona kuye, “Yenjenjalo!”. 
Ngale mini kuhluzwa utywala, kubuya iinkomo zifakwe esibayeni, kungene amadoda eso siduko, athi kwindoda yasekhay’apha, “Yiza nomkhonto wokuhlaba.” Afike lo uza kuhlaba oyinkulu ngokuzalwa, ukuba usemncinci awunikwe awubambe umkhonto aweyamise ephangweni kuloo nkabi yomcimbi, abuyele, kunikwe indoda endala eseyikhethiwe libhunga lelo khaya. Indoda engumntu ohloniphayo ongazi kwenza abantu babe namahlaba akuba ehlabe inkabi yomcimbi. 
Ukubhonga kwayo kuza kunqulwa. Mhlawumbi ngumguli lo ogulileyo. Umi yena esangweni. Inkomo iza kunqunyulwa ngumntu okhethiweyo, kodwa kufuneka ekho umguli ayibone xa ibhongayo. Kunqulwe kuthiwe, umntu ethethela phezulu athi: “Awu! Khawukhangele ke, mabandla kaNgwanya, kaMajola, kaNgqingqi, kaBokotho, nkomo zikaNgcwini, zamaMpondomise. Nantso ke into esinipha yona, nantso ke inkomo yakhe, makaphile umntwana wenu, nantso into esininika yona.”","Inkulu, indlalifa, isiko nesinyanya"
"Amapolisa oMzantsi Afrika azakutshabalalisa imipu elishumi elinesibini lamawaka eGermiston, kwiphondo laseGauteng, ngelizama ukuphungula iingozi ezibangelwa yimikhono yekati engekho mthethweni.  
La mapolisa azakwenza oku ekhokelwa nguMphathiswa waMapolisa kuzwelonke uNathi Nhleko ekunye nomkomishinala obambeleyo wamapolisa uKhomotso Phahlane. 
Ukutshatyalaliswa kwemipu kuhambelana ncakasana nomthetho obizwa ngokuba yiFire Arms Control Act, kwisolotya lekhulu namashumi amabini anesithathu lalo mthetho. Ingxelo yombutho wezizwe ezimanyeneyo (UN) ibonisa ukuba ilizwekazi le-Afrika lelona linemipu engekho mthethweni ejikeleza ezandleni zabantu abangavumelekanga kuba nemipu.  
Umbutho iGun Free South Africa usoloko umemelela ukuba ilawulwe ngendlela eyiyo imipu ngabantu abanemvume yokuba nemipu. Lo mbutho uthi imipu engekho mthethweni isuka kubantu abethenge imipu ngokusemthethweni. 
Ingxelo ye-UN ithi amazwe afana nePoland, Yugoslavia, Hungary, Romania neChina ngawona agalele ngamandla omatshini abazitshintshayo abaluhlobo le-AK 47 e-Afrika isebenzisa ilizwe lase-Angola naseMozambique.",Izakutshatyalaliswa imipu engekho mthethweni
"OLANGAZELELA ukuba nguMiss Commonwealth 2016 uPhumeza Qwabe uthi ukuzimisela, ukusebenza nzima nokuzithemba – kuko okuzakukhokelela ukuba aphumelele kukhuphiswano lwalo nyaka lokukhangela uMiss Commonwealth. UQwabe, ungomnye kuluhlu lweenzwakazi ezingamashumi amathathu, nezixhwithana ngendawo yokuqala kolu khuphiswano.  
Olu khuphiswano loonobuhle luxhobisa amanina ngolwazi olunokuthi luzise utshintsho kwiindawo aphuma kuzo. Apho lugxile khona olu khuphiswano luphuhliso lwamagqiyazana aselula kweli lizwe loMzantsi Afrika.  UQwabe, noyinzwakazi yakwilali yaseMasomntwana kwidolophana yaseMt Frere, ucebise abantu abatsha ngelithi mabawatsibele amathuba anje. “Eyona nto kukuzimisela, apha ebomini kufuneka uzifundise ukusuka kwindawo entofo-ntofo okuyo uzame namanye amathuba.”  
Uphinde wacebisa amagqiyazana aselula ukuba mawahambele kude kwiimveliso zokukhanyisa ulusu (skin bleaching). “Masizifundise ukuzingca njengabantu esingabo. Mna ndingumMpondo kwaye ndiyazidla ngemvelaphi kwanebala lolusu lwam, ndiyazazi neengcambu zam,” utshilo. UQwabe waphuma kwindawo ye-2nd Princess kuMiss Cwerhaland waseMt Frere ngo2014, kwakhona waphinda wayi-1st Princess kunyaka ka2015, kwaye uthi unomnqweno wokonyukela ngasentla. “Ndingathanda ngenye imini ndibe nguMiss SA okanye uMiss World.”  
Lo mfundi wonyaka wesithathu kwizifundo zeSports Management kwiYunivesithi yaseWalter Sisulu (WSU), uthi unomnqweno wokuba ngumsasazi wezemidlalo ngenye imini. UQwabe ukwalivolontiya lomqeqeshi weqela lebhola ekhatywayo yamakhwenkwana aminyaka engaphantsi kweshumi elinesithathu. UMiss Commonwealth SA 2016 uza kubanjwa ngomhla we-12 kweyeNkanga 2016 kwiphondo laseRhawutini.  Xa ufuna ukuncokola noPhumeza, ungamkroba kwikhasi likaFacebook elithi: Phumeza Qwabe Miss Commonwealth South Africa Finalist 2016.",Inzwakazi yaseMt Frere ifuna itayitile kaMiss Commonwealth SA 2016
"Umntwana efumana isuphu nesonka ngosuku lweWorld Hunger Day, koomama baseRhabe, eQonce               UMFANEKISO: I’solezwe LesiXhosa 
 Lawo ibingamazwi esimemo soomama becawe ebiphisa ngesonka nesuphu eMarket Square, eQonce ngoMgqibelo. 
Nangona abantu bebengayikholelwa ekuqaleni baye bazincama basondela. Ibingabantwana nabantu abadala bonke bengcamla kule suphu phambi kokuba bayigalelelwe kwikomityi bayokuhlala phantsi bancokole nabanye. Kwezoncoko sive izincomo zodwa, “zange sayibona into enje!” noo “silamba nyani kwezi ntsuku!” 
 Lo Mgqibelo siphuma kuwo ibilusuku lokuqaphela indlala kwihlabathi lonke, iWorld Hunger Day.  Inkonzo yeSt Philips yamaRhabe aseZone 9 eZwelitsha ithe ibone ukuba mayiphume iye edolophini, izibonakalise ukuba nayo iyakwazi ukwenzela uluntu izinto.  
“UThixo uthi isandla esiphayo sisikelelekile. Sizokondla abantu. Sijonge uluntu. Asijongi bantu bahluphekayo okanye abatheni, sivisa nje abantu kamnandi.” uthethe watsho uLandezwa Dayimane wale cawe. 
 Le suphu ebigcwalise iimbiza ezinkulu ezimbini ithathe iiyure ezimbini ukuyipheka; kuyo bekukho iitapile, iminqatha, itswele, ispinatshi, iSoup Mix, irhasi nomxube wenyama. 
ULinda Bhe, ongunondyebo kwikomiti yoomama bale cawe uvale ngelithi: “Siyacinga ukuba bekumele ukuba siyaqhubekeka qho, ngoba sibonile ukuba imfuneko ikhona.” 
Umhla wehlabathi wendlala, lusuku lokuqaphela nokukhangela isisombululo kwindlala yehlabathi. Amazwekazi amathathu ankqenkqeza phambili ngokwenani labantu abalambayo:  
1. Asia: 525.6 yezigidi zabantu  
2. Sub-Saharan Africa: 214 yezigidi zabantu  
3. Latin America kunye neCaribbean: 37 yezigidi zabantu",Usuku lwehlabathi lendlala
"Ndipheni amanzi ndithobe unxano, 
Ndibolekeni itshefu ndosule umbilo, 
Ndinikeni ikhukho noba ngumahambehlala ndinabe , 
Ndibolekeni indlebe ndihlab’umkhosi, 
Ndiniken’izikrweqe zakuthi ndigalele ngazo zonke, 
Ndinikeni iqhiya ndiboph’uvalo, 
Naku ndifikelwa yimivuyo nemincili xa kunje, 
Ndingumnt’oyithandayo int’entle nencomekayo, 
Ndingumntu onekhwele nehlombe. 
Kungako ndisithi! 
Nxarha kaMadlokwana, 
Igxagxa elibomvu elalisebenza kwaWayidlokova, 
Alizange layity’imali lisekwamlungu , 
Tik’ayivumani ne pokotho, 
Ntinga ntakandini! 
Ubhabhel’ emafini uxel’ inqilo, 
Ugxanye ugxabhazise ubashiye ebugxwayibeni belibele kukugxelesha bekugxeka ngenxa yomona, 
Utyityimb’uxel’intambanani itshil’esibhakabhakeni, 
Bathethile abakhulu,nezikhakhamela, 
Zithethile izikhulu nezikhwivivi, 
Bathethil’ongxowankulu,nongxowayibotshwa, 
Zijongil’ indwalutho, nezithwalandwe, 
Bathi kunjenjenje kungenxa “ka-Andazi”, 
Kutheth’ uNodeliqabaka ngoku, 
“Uth’uzuhamb’ungemi ujonge phambili okwebhaku liland’ ekhondweni Dibashe”. 
Nyamezelani mawethu kusombuluk’inamba yaseMazizini, 
Nyamezelani mawethu liyavakalelw’ ithole likaNgwane, 
Wathimla wathintitha wabhodl’ uNonyubela ebhekisa kwihashe lomdyarho lasemathileni, 
Ndibhekisa kwinjuze enomkhitha u”Andazi”, 
Sisitutsututsu esimbal’umdakana esibhexeshwa yidyoki eyidyongo, 
Ndinebhongo ngawe Chwam’ elihle, 
Nkunzi egcwel’ingqiqo nenkcubeko yakwaNtantala, 
Ngendisithi unomkhith’okwehashe ntonje ndithetha ngehashe,  
Andazi nam ndithethe ndithini, 
Andazi nam uba ndibhekise ndithini, 
Ntonje akuvumi ndithule,  
Andazi ndithini ngodakamnyama ophakamileyo waseTyekelebende, 
Ndithethe ndithini xa ndomelwe ngamathe? 
Aphel’ emqaleni . 
Ntengu! Ntengu! Macetyana….. 
Yatsh’ intaka yasentsomini icing’ icebo, 
Ndingakubonga ndithini mdak’ omnyam’ ongeva sepha? 
Kuphele amazwi okubonga, 
Ndidele umqulu iyadi ndingazibalanga, 
Ndikukale ngamehlo ndakwenz’ amanz’ omphokoqo, 
Lizenzel’imbali nodumo ihashe lika Nkunzi abayikhuz’ukuhlaba ingekahlabi phesheya kweNciba kwi Berlin Novemba, 
Lasishiya sibambe ongezantsi, 
Uyenzil’ imbali umkhuluwa ka-Asinamali kumhlaba waseMbhashe kubukelwe zizizwe , 
Sasala sithe nkamalala, 
Usaya kude lo”Andazi”zeningamgxeki koko nimxhase, 
Ze nimxhase ningamxhwithi, 
Andazi uyenzil’ imbali kumhlaba kaJonguhlanga, 
Ndee cakatha kumathafa akuBomela ndingazange ndawubek’umcondo, Unobangela ngenxa ngu-Andazi, 
Livakel’ idumas’ezizweni bathi bayaliqula bayaligangatha suka wababhulela amasaka, 
Ayindim ndenzeni, nam Andazi, 
Phala kuhle “Andazi” kukude engqinibeni. 
Into engqangqasholo ngokwengqangqolo 
yaseNqabarha, 
Liyazingca Idutywa ngawe hashe ndini, 
UMbhashe uzingomba isifuba ngawe, 
Siyazingc’isizwe sikaGcaleka ngalo “Andazi wodumo”, 
Aah! Zwelonke! 
Sithi tatalahoshe kuwe Nkunz’ eyafunga ayajika namhla kunzima, 
Ngenxa yobungqindilili bengqam yolwimi lwam, 
Ndithi tshotsh’ubekho bhutana, 
Ndithi tatalahoshe kwi Nqabarha neziphaluka ngokuxhas’ubhutana ningamxhayi, 
Aah! Jonguhlanga! 
Sibamba ngazo zozibini ngokusibolek’ ithafa lokuzilolonga kweliqegu, 
Sithi huntshu kwidyoki eyidyongwana ngothando nobubele, 
Uzise udumo nokhanyo kwimfama ezifana nam, 
Ucime ubuyilo wavez’ubuciko kumathintitha afana nam, 
Ubuntshatsheli buyasetyenzelwa akusi bukhona ayilovukazi, 
Ndifikelwa lulonwabo, imincili nemivuyo xa kunje, 
Kuthi mandikuthi jize ngeligama lam, ndith’ unguNodeliqabaka. 
“NINGANYEBELEZELI KUSAZAWUDLALWA”",U”ANDAZI” LIHASHE LASEMBHASHE
"Alum’ ongezantsi Amakhos’ amahle,Avath’ iqaqa, aqusha kwanto ephambi kwawo,Nenze ngeyeza kusini na bafana bokuthula noxolo ?Nibhuqa kwanto ephambi kwenu,Nishiy’ amadoda amakhulu entywizisa,Niqusha niqoshelise kwanto nishiy’ omakhelwane bebambelele ngaphambili,Nibashiye bephuthaphutha impumelelo exel’ ithamsanqa oomeza. 
Bethani Makhos’ amahle litshonil’ ilanga,Nilalisa kwasani ngophotho nishiy’ indwane zintywiziza,Niyazitamzela kuPitso nimshiy’ emabokoboko,Niyamshwabadela nimenza isonka semihla ngemihla,Nimqale ngegqudu nambhasela ngoswazi,Wasal’ ekhalaza nabe nikhwaz’ olandelayo,Ninqunqel’ egoqweni anihleki nabhokhwe,Izinyanya zenu zixhentsela ngakuni. 
Ithuba nethuba enilifumanayo nilisebenzisa ngenkathalo,Impumelelo yimpumelelo noba ize kanjani,Iyahamba le nqwelo akekho onokuyinqanda,Isitimela siyatshebeleza, ibhaloni ibhabhela phezulu,Kuswiti nokhala-khulu kubalandeli,Iyapetsula ngoku iKaizer Chiefs,Iyadlob’ okwamathole esiyakwanya koonina,Itshotsh’ entla izenz’ umjijimba wenkwenkwe endal’ ety’ imithum’isithi zipesika,Qulani niligangathe bafana bokuthula noxolo,Ngathi izakugwetywa indlala . 
Othi nenze ngeyeza makathath’ ulugxa ayokomb’ elakhe,Kukho ithemba nefuthe lempumelelo,Ngathi kule isizini iza kugwetyw’ indlala ePhefeni,Kuphithan’ imilenze kusal’ abathakathi bematshekile,Kuvakal’ isankxwe sikathathatha kubuye nabalandeli,Kubuye la Chiefs yayisaziwa ngaphambili inomfutho,Kuvuke la Chiefs yayisaziwa yayinik’ umdla ebaleni,Kukhal’ isibhaxu esishiy’ umakhalanjalo entywizisa,Kukhal’ uhalakasha kusal’ iintshaba zidangele,Niyibambe kanjalo ke Makhos’ amahle,Ningayiphunculi kusekud’ engqinibeni.",Avath’inja Amakhosi kwezi ntsuku!
"NjengoKUba uninzi lwabantu luleqa amagama amakhulu kule marike yoonomyayi, ubungakhumbuzeka ukuba akhona amanye amashishini adlala kwalapha.  
Ngemali esisiqingatha ukuthenga ismartphone sikanokutsho, ungajonga apha kwaHisense.  
Unomyayi wabo we-Infinity H12 ngumanqam kuluhlu loonomyayi owakhiwa leli khaya. Sifumene iinyanga ezimbalwa siyisebenzisa imini ngamini njengesiqhelo, ukuze sizibonele ukuba ilungele na ukufanela abo bawusebenzisa ixesha elininzi unomyayi ukuthumela izinto zomsebenzi, nokudlala uWhatsApp, Facebook, Instagram nawo onke amanye amaqonga kumakhasi omnatha.  
Siqala nje apha ekubeni umhle mpela lo nomyayi. Sivuyele ukufumana umzekelo ongumbala weBlushing Pearl, ongumbala owahlukileyo kunowesiqhelo. 
 Oku kwenza abanye abantu bemana ukukubuza ukuba ngowuphi lo unomyayi obukeka ohlukile. I-screen sayo singange-6.19inch, usebenza nge-Android 8 Oreo Operating System 
 Oku kwenza ufane nabanye abantwana abacinga ukuba babhetele kunawe. Yakhiwe ngeglasi ye-2.5D ukuze inike ukuqina ingaqhekeki lula xa uye wayiphuncula esandleni. Yintoni eyonanto ibalulekileyo xa uthenga unomyayi kwezi ntsuku? Kukuba ibhetri izokuhlala ixesha elingakanani. 
 Apha kwiHisense Infinity H12 kusetyenziswa ibhetri ye-3500mAh edinga udlamko emva kweentsuku ezilishumi elinanye xa ilayitiwe ingasetyenziswa, okanye ihlale kangangeyure eziyi-7.5hrs xa uyisebenzisa ungayiphumzanga.  
Ayingobhazabhaza osindayo kodwa, kuba lo nomyayi ukhaphukhaphu kangange-155 grams, futhi angene lula empokothweni. IHisense Infinity H12 igcwala ibhetri ngokukhawuleza nge-2.5 hrs. Ingagcina kangange-32 GB yemifanekiso neevidiyo nee-applications ezifana noo-Instagram, Photoshop, Facebook nezinye zezi ntsuku.  
Ukuba ufuna imemori eyongezekileyo, ungafakela ikhadi leMicroSD elingange-160 GB. Inoba sewufuna ukwazi ukuba i-Infinity H12 inekhamera enjani. Zintathu zizonke.  
Ngaphambili kunekhamera ye-16MP elungele mpela iiselfi. Ngasemva zimbini, eye-12MP neye-5MP ezisebenzisana ukunika iBokeh Effect ibengathi unguchwepheshe kwezokuthatha imifanekiso, zize zisebenze kakuhle kakhulu ukuthatha imifanekiso xa kusibakele naxa kusebusuku.  
Zininzi ke izimo zokusebenzisa ezi khamera uthathe iividiyo ngonyawo lonwabu, ithathe umfanekiso xa ibona ubuso obunoncumo, okanye idibanise imifanekiso embalwa yenze umfanekiso omnye. Zikhona zonke iindlela zokukhusela izinto zakho ebantwini.  
Okufana nefingerprint ID, ibona ubuso iyazi ukuba ungumniniyo, nazo neziqhelekileyo zokubona into ethile okanye ucofe amanani aziwa nguwe wedwa. Asichazekanga yiyo yonke into kodwa.  
Kukho umngxunya omnye wokufakela icharger okanye ufake i-earphones. Ngoko ke, awukwazi ukumamela nto okanye ubukele nto kulo nomyayi ngaxeshanye ube umfake kwicharger.  
Ukuba ufake icharger, kuza kunyanzeleka ungxolele ongqengqe ecaleni kwakho ekamereni okanye uzibukelele izinto zakho ade aphelelwe yibhetri umakhal’ ekhukhwini.  
Amaxabiso:  
Hisense Infinity H12 – R4 999  
Silandele kwiTwitter ku-@ilisolezwe, kwiFacebook ku “Ilisolezwe”, nentatheli yethu kwi-Instagram ku-@dozerdrives.",Unomyayi – Hisense Infinity H12
"URamahlwe angabhengezwa njengomdlali weKaizer Chiefs namhlanje emva kweengxelo zamajelo eendaba ezithi akavumelananga neMamelodi Sundowns ngomvuzo awufunayo.  
Abalandeli banomdla wokuva ngabadlali abatyikitywe yiChiefs kwinkomfa yoonondaba nabalawuli beli qela namhlanje ngentsimbi yeshumi elinanye kusasa. Amakhosi avale isizini ephelileyo engenanto esandleni. Ngenxa yeso sizathu, uKaizer Motaung, watsho phandle phambi kokuphela kwesizini ka’2015/16 ukuthi, beliqela, bazakwenza iinguqu.  
Ezo nguqu ziqale ngokuthi iChiefs ichithe abadlali ababalelwa kumashumi amabini abaquka abadlali abafana noSibiniso Gaxa, Morgan Gould, Siyanda Xulu, Reneilwe Letsholonyane, Reyaad Pieterse nabanye.  
Umqeqeshi weChiefs, uSteve Komphela, khange aye ekhefeni kuba ebekhangela abadlali abazakubuyisa isidima saMakhosi kwisizini ezayo. Umdlali osele ebhengiziwe eNaturena nguSibusiso Khumalo okutshintshiswe ngaye noKeagan Ritchie oye kwiSuperSport United. Abanye babadlali ekulindeleke babhengezwe ngokusesikweni ngomso ngaba:  
Keagan Buchanan osuka kwiBloemfontein Celtic, Edmore Chirambadoro noMitchell Katsvairo abasuka kwiqela laseZimbabwe. 
 Kodwa akuphelelanga apho ngoba kukho abadlali ekuvakala ukuba bakuluhlu labadlali abafunwa kakhulu nguKomphela. Abo badlali nguJoseph Molangoane weChippa United, Enocent Mkhabela weSuperSport United, Kudekwashe Mahachi obekwiGolden Arrows noBantu Mzwakali we-Ajax Cape Town.  
Ngomso Amakhosi kulindeleke aphinde athi thaca phambi kwabantu eyona nto azimisele ukuyenza [izicwangciso zawo] kwisizini entsha emva kokoxhuthwa indebe yePremier Soccer League yiSundowns kwisizini ephelileyo.  
Ukungafumani ndebe kweli qela kwenze abalandeli balo banxunguphala kakhulu futhi bazizisulu zohlaselo ngabanye abalandeli nto leyo bangayiqhelanga.  
Ukuthenga abadlali abafunwa nguye uKomphela kubonwa njengeyona nto enokumceda afumane iindebe eNaturena.",UMphahlele angathi gqi eNaturena namhlanje
"NgoMgqibelo umhla we-4 kweyeNkanga kumenya abahlali kumsitho wokhuphiswano lamabanga aphakamileyo eSteve Biko Centre eGinsberg. Inkqubo iqala ngentsimbi yesithoba kusasa. 
Izikolo ezimenyiweyo zobe zikhuphisana ngombhalo buciko lwesincoko phantsi komxholo othi: “Ukubaluleka Kweelwimi Zemveli.” 
Iinjongo zolu khuphiswano kukuphucula ukusetyenziswa nokubhalwa ngokugcisa kweelimi zemveli.  
 Isincoko esiphumeleleyo sizakupapashwa kweli phepha lethu kule veki izayo. 
Iyobonana ngoMgqibelo! Idilesi ngu: One Zotshi Street, Ginsberg, eQonce.",Ukhuphiswano lwezincoko eQonce
"Enye yeelokishi zaseMonti ekuthiwa yiZiphunzane yenye yeendawo ezinkqenkqeza phambili ngolwaphulomthetho eMzantsi Afrika. 
 Usomashishini oyinzalelwane yale lokishi, uMnu. Siya Momeni, uxelele I’solezwe lesiXhosa indlela azimisele ngayo ukunceda ulutsha eZiphunzane ukuze lingazibandakanyi kwizinto ezigwenxa ezifana nobundlobongela.  
UMomeni ukhuphe isixa semali axhase ngaso itumente yebhola ekhatywayo ebambisene neDuncan Village Local Football Association.  
“Ndiyinzalelwane yalapha. Ndikholelwa kwelokuba luninzi ulutsha olunesakhono kule ndawo. Ndifuna ukuba ngomnye wabantu abancedisayo ekulweni ulwaphulomthetho kule ndawo. Imidlalo iza kulunceda ulutsha ukuze lusinde kwizinto ezigwenxa,” utshilo uMoneli. 
Lo somashishini uthe itumente iza kukhula kwaye iyakubakho qho ngonyaka.  
“Siza kuyenza rhoqo ngonyaka le tumente. Kunyaka ozayo, siza kubandakanya neminye imidlalo efana nebhola yomnyazi namanqindi. Ayizukuba yibhola ekhatywayo yodwa,” utshilo uMoneli. 
 UMoneli uthe kunyaka ozayo uza kuzama ukusondeza umasipala nabanye oosomashishini ukuze bamncedise. 
 “Iphupha lam kukuyibona ikhula itumente. Kunyaka ozayo ndiza kuzama ukuthethana nomasipala ombaxa walapha eBuffalo City kunye nabanye oosomashishini endisondeleyo kubo ukuze siyikhulise,” utshilo uMoneli. 
Isithethi seDVLFA , uSiya Taho, uthe bayayibulela inkxaso abayifumene kuMoneli. 
“Siyayibulela inkxaso yakhe kakhulu. Yenza umahluko itumente ekumila kunje ngoba ikhuthaza kakhulu abadlali bethu. Siyawadinga amadoda aneentliziyo ezifana neyakhe ukuze sakhe ulutsha lwale ndawo,” utshilo uTaho.  
Iintshatsheli ibeyiUnited All Stars egoduke nendebe, iimbasa zegolide kunye namawaka amabini emva kokubetha iBlue Lovers ngo’4-1 kumapenela.",Usomashishini uhlangula ulutsha eZiphunzane!
"Nangona nje engumdlali wamacwecwe (DJ) oselula ngeminyaka eCala uDJ Murzek ibengowokuqala ukuvelisa uDJ olibhinqa kule dolophu nowaziwa njengo DJ Amissh. UZolani Yeko, igama lakhe lenkobe, noneminyaka engamashumi amabini anesithathu, yinzalelwane yaseLady Frere esele izinze eCala.  
UDJ Murzek uthi zange akuyele esikolweni ukuba ngu DJ nokuvelisa umculo yabaluthando lwakhe kuphela elimbeke kwelinqanaba akulo.  
Ethetha nephepha-ndaba I’solezwe lesiXhosa malunga nokwamenza wazibhaqa sele ejuxuzisa abathandi bomculo we-House uMurzek uthe: “Ndakhuthazwa kukubona uDJ Soso waseCala ngo 2010 edlala eClub La Gilda, ndawuthanda lo mculo nendlela enza ngayo, kodwa oyena mntu wandifundisa udlala ngu Dj Khustar, owaziwa njenge Deep house Maestro”. UDj Murzek osele esebenza namagqala ooDJ eCala neziphaluka afana nooDj Abza, CLG, DJ Deay no-DJ Khustar wenze imbali kummandla we Chris Hani ngokuvelisa ibhinqa lokuqala elingu DJ elaziwa njengo Dj Amish (Amanda Ganyaza) obhexesha inkqubo yamanina kwisikhululo iVukani Fm eCala. 
 “Funeka bazi abantu ukuba izinto ezenziwa eRhawutini ziyenzeka nakwii ndawo ezifana ne Cala ezingajongelwanga ntweni, sifuna iJozi ibese Cala kwaye senza konke esinako ukuqinisekisa oko, “ utshilo *  Dj Murzek.   
Lo DJ waziwa kakhulu naseMerinho eKhowa apho adla ngokwenza adume ngazo, kwa Ntsikelelo eLady Frere, kwa Blaza ebisayakwaziwa njenge Club 40 kanti ngooLwezihlanu uqala impela veki malanga kwisikhululo iVukani Fm eCala. “Ndiyazingca ngomsebenzi wam kuba sendivelise no DJ Gugs, *  Gugulethu ngaphandle ko DJ Amish, kwaye ndikwayinxalenye yeqela loo DJ base Cala neziphaluka elaziwa njenge D.E.P Crew neliphantsi ko Deay osele osebenza kwicandelo lezoshishino kumaspala wase Sakhisizwe”.",UDJ Murzek uzisa iJozi eCala
"Njengokuba iCAF imanxada-nxada ngenxa ye-2017 Afcon kwilizwe laseGabon, phambi kokuqala kwaye lo mbutho uqale ngokwenza uthelekiso lwamaqela azakulwela indawo kwi-2019 Afcon ezakube iseCameroom. Iqela lesizwe loMzantsi Afrika, iBafana Bafana, lithelekiswe neentshaba ezinkulu – iNigeria. Omabini la mazwe akakwazanga ukuya kwitumente eqhubayo eGabon.  
 
Lo mdlalo uyakuthathwa yiNigeria njengethuba elihle layo lokubuyisa isixhiba emva kokuba iBafana Bafana yabangunobangela wokungayi kweeSuper Eagles kwi-2015 Afcon eyayisingathwe yi-Equatorial Guinea. KuGroup E nguMzantsi Afrika, iNigeria, iLibya neSeychelles. Umongameli weSafa, ugqirha Danny Jordaan, uyamkele indlela athelekiswe ngayo amaqela azakulwela ukuya kwi-Afcon ezayo.  
 
  
“Akusekho maqela abhetyebetye kule mihla, ndiyavuya kakhulu. Kufanele umlo wokuya kwi-Afcon ubephakathi kwethu neNigeria – kodwa ndinalo ithemba lokuba sizakudlulela phambili kuGroup E,” utshilo uJordaan eLibreville kwilizwe laseGabon. 
 
Iziphathamandla zeSafa zinentlanganiso kwiveki ezayo – apho kulindeleke zixoxe ngomqeqeshi ozakungena endaweni kaShakes Mashaba ogxothwe ngulo mbutho phambi kokuphela konyaka ophelileyo. UMashaba wakhonjw’ emnyango ngenxa yamazwi arhabaxa awawaphosa kwiinkokeli zeSafa emva komdlalo owawuphakathi kweBafana Bafana neSenegal wokuzibekela indawo kwitumente yehlabathi ka’2018. Umqeqeshi ozayo uza kunikwa uxanduva kokuthatha uMzantsi Afrika awuse kwiFifa World Cup eseRussia netumente yezwekazi le Afrika ngo’2019.  
 
Phambi kokulungisa indlela eya eRussia, umqeqeshi ozayo kufuneka alungiselele imdlalo ehlakulela i’2019 Afcon. Umdlalo wokuqala ungomhla wesihlanu kwinyanga yeSilimela 2017 nelizwe laseNigeria, kulandele iSeychelles neLibya. UMzantsi Afrika kulindeleke usebenze ngokuzimisela ukuze ususe ihlazo emva kokungakwazi ukudlala kwi-Afcon yalo nyaka neetumente zehlabathi ezidlulileyo.",UMzantsi Afrika uthelekiswe neNigeria kweyeCAF
"IBHENELE kwinkundla ephakamileyo eRhini inkampani yeebhasi yakwa-Autopax emva kokuhlaselwa kweebhasi zale nkampani ngoonoteksi abakummandla waseSterkspruit.  
Oku kulandela iziganeko eziliqela zokuhlaselwa kweebhasi zakwaCity to City eziphantsi kwale nkampani kwiidolophu zalo mmandla eziquka iSterkspruit, iHeshele neLady Grey. Le nkampani ityhola umbutho woonoteksi iHUTA (Herschel United Taxi Association) ngokuphazamisana nokuhamba kwezi bhasi, igrogrisa abaqhubi nabahambi ngezi bhasi kulo mmandla.  
Igqwetha ebelimele uAutopax kwinkundla ephakamileyo uMatthew Mpahlwa ubalule iziganeko ezenzeke kwindlela eya eZastron, nendlela eya eSterkspruit, kwakunye neya eLady Grey.  
OkaMpahlwa uthe, “Ukubetha, ukugrogrisa, nokoyikisa abaqhubi kwakunye nabakhweli bezi bhasi nokuphazamisa ukuhamba kwazo endleleni linyathelo elingekho mthethweni.” 
 Ukwathe lo mbutho wonooteksi awunamagunya okuphazamisana nokusebenza kwezi bhasi kulo mmandla. Imanyano yoonoteksi iHUTA ibingamelwanga kule nkundla. 
 Ijaji ikhuphe isithintelo sexeshana nesijoliswe kule manyano. Esi sithintelo sikwacele ukungenelela kwamapolisa kwakunye namagosa ezendlela ekuthinteleni ezi ziganeko.  
Lo mbutho unikwe de kube ngumhla wesine ka-Agasti ukuba ufake awawo amaxhwebhu ukuba uyaphikisana nesi sithintelo sethutyana, nokuba uphikise ukuba kutheni singenokuba sisibhambhathiso esipheleleyo. 
 Iphephandaba I’solezwe alikwazanga kufumana lizwi kumbutho woonoteksi iHUTA.",Ibhenele enkundleni inkampani yeebhasi
"Abuyele encochoyini Amakhosi namhlanje emva kokuba ebethe AmaZulu ngamagowuli amabini eqandeni (2-0) emdlalweni we-Absa Premiership odlalelwe eKing Zwelithini emalanga. Enye yezinto ezithe zaqapheleka emdlalweni kukudlaliswa kuka-Itumeleng Khune okokuqala eneenyaka ezingaphaya kwesixhenxe engasayikhabi ibhola ngenxa yokonzakala. UKhama Billiat neLeonardo Castro ngabona badlali abafake amagowuli anencede iKaizer Chiefs ebiyeyona enamandla emdlalweni nangona ibidlalela kude nekhaya layo. Bekufanele uLebogang Manyama uyibeke endaweni entle iChiefs kwakwimizuzu yokuqala emdlalweni – kodwa akubanga njalo emva kokuba ephose ithuba. Akukho nto ingako eyenziwe ngaMaZulu kwisigaba sokuqala – kodwa akhe athembisa ngethuba u-Ovidy Karuru engquba ibhola ngentloko ecikwe nguKhune. 
AmaZulu azamile ukudlala umdlalo odibeneyo phantsi komqeqeshi wawo omtsha – uJozef Vukusic – ongene endaweni kaCavin Johnson ogxothwe kwiveki ephelileyo ngenxa yeziphumo ezingancumisiyo. Abadlali boSuthu kunoba bayakhala apho bakhoyo, kufanelekile, emva kokuba usompempe nomncedisi wakhe bengawavumanga amagowuli wabo amabini emdlalweni. Kwisigaba sesibini, Amakhosi avalele emnatheni amagowuli amabini aqinisekise okokuba abuyela phezulu kwiPSL. AmaZulu asesemsileni kwiPSL kwaye lelinye lamaqela angekaphumeleli namnye umdlalo ukusukela oko iqalile isizini kwinyanga ephelileyo. Kulindeleke AmaZulu azame ukuphumelela umdlalo okokuqala xa endwendwela iSuperSport United ezikhotha amanxeba emva kokubethwa yiPolokwane City emdlalweni ogqithileyo. 
 
AmaZulu: Mbatha, Sikhakhane, M.Gumede, Xoki, T.Gumede, Darpoh, Sithebe, Morton, Maduna, Karuru, Ntuli. 
Amalalela: Boshoff, Khumalo, Magaqa, Vilakazi, Ncube, Ncobeni, Chawapihwa. 
Chiefs: Khune, Sasman, Mathoho, Cardoso, Frosler, Maluleka, Manyama, Parker, Baccus, Billiat, Nurković 
Amalalela: Akpeyi, Katsande, Ngezana, Castro, Zuma, Ntiya-Ntiya, Kambole.",Ibuyele encochoyini iChiefs emva kokubetha AmaZulu emdlalweni wanamhlanje
"Umqeqeshi weMamelodi Sundowns, uRulani Mokwena, akawuvali umlomo ngenxa yefolosi entsha ayichaze njengekamva eliqaqambileyo kakhulu. Igama lomdlali ngu-Abubeker Nasir – ifolosi esuka kwilizwe lase-Ethiopia. UNasir, 22, kuthethwe ngaye engekafiki eMzantsi Afrika ngenxa yomsebenzi oncomekayo awenze kwiqela ebelidlalela neqela lesizwe. Emidlalweni emibini ayidlalileyo kwiDStv Premiership, uNasir ushiye abantu abaninzi bengayivali imilomo emva kokubonisa isakhono asiphetheyo. Kwiveki ephelileyo, iMamelodi Sundowns yonzakalise kakubi iKaizer Chiefs ngamagowuli amane eqandeni emdlalweni weDStv Premiership obutshisa eLoftus Stadium. 
Amagowuli ephumelele ngawo iSundowns afakwe ngumtshutshisi omkhulu uPeter Shalulile (amabini), uGaston Sirino elesine lafakwa nguye uNasir emizuzwini yokugqibela. Uphehluzelise kakhubi abadlali beChiefs phambi kokubhakuzelisa umnatha okokuqala eMzantsi Afrika. “Unekamva elihle kakhulu ngoba ungqongwe ngabadlali abasemgangathweni ophezulu kwiSundowns,” utshilo uMokwena ethetha ngaye emva komdlalo. Yamthenga ekuqaleni kwalo nyaka iSundowns – kodwa yakhe yabolekisa ngaye kwiEthiopia Coffee kuba ibifuna aqine. Udlale umdlalo wake wokuqala uNasir emdlalweni iSundowns ebethwe kuwo ngo’1-0 yiTS Galaxy phakathi evekini kwiveki ephelileyo. 
“Ufikele eqeleni elisemgangathweni ophezulu. Lo nto ingamnceda kufunquke umdlalo wakhe ngakumbi xa eshasela. Angayinto esingazange siyibone,” utshilo uMokwena – kodwa kwangaxeshanye, ucele abalandeli beqela lakhe bamphe ithuba ukuze ade azinze kwiSundowns. UMokwena ukwathe bafune umntu oza kufundisa uNasir isiNgesi ukuze kubelula ukusebenza nabaqeqeshi nabanye abadlali. “Ndifuna ukucela abantu babenomonde. Andifuni kubekho ingxolo kakhulu ngaye ngoba usenomsebenzi omkhulu ekufuneka awenze ukuze abe ngumdlali ogqibeleleyo. Into yokuqala ekufuneke siqubisane nayo ibe yindlela esithetha naye ngayo. Sifune umntu oza kutolika ukuze ayive into esiyithethayo xa sizilolonga. Inkulu into aza kusibonisa yona emidlalweni ezayo uNasir,” utshilo uMokwena. Ngoku iDowns ilungiselela ukudibana neSekhukhune United emdlalweni ongoMgqibelo.",URulani Mokwena uqhayisa ngefolosi entsha eSundowns!
"Nokuba andizazi izizathu ezikhokelele ekubeni iSABC yale ukupapasha intengiso yombutho iDemocratic Alliance, kodwa ndiyasixhasa esi sigqibo. 
Le ntengiso ibole bhutyu zizenyeliso nocalucalulo olujoliswe kubantu abantsundu. 
Olu calucalulo lwenzelwe ukubonisa lo mbutho nabantu abamhlophe njengeengilosi ezizokhulula abantu abantsundu. 
Le ntengiso ithetha ngenkqubela eyenziwe ngulo mbutho ngakubantu abahlwempuzekileyo nabakhubazekileyo kwiindawo enegunya lokulawula kuzo. 
Isikhwasilima ke apha sesi sokuba kuvezwa abantu abantsundu qha xa kuthethwa ngabantu abahlwempuzekileyo nabangathathintweni. 
Aba bantu bahlwempuzekileyo bamelwe ngumntu ontsundu wasetyhini onomntwana, abakhubazekileyo bamelwe ngowasetyhini ontsundu okhubazekileyo nokwahamba ngesitulo. 
Lo sontengiso wenza ngathi uluntu oluhlwempuzekileyo kwisixeko saseKapa nakwiphondo laseNtshona Koloni ngabantu abamnyama, abahlala ezilokishini qha. 
Lo mbutho weDA uphembelelela indlela enechaphaza ekujongwa ngayo abantu abamnyama abangootata, abahlala bengekho xa iveza umntu wasetyhini oselula ebambe umntwana yedwa. 
Le nto ishiya umbuzo wokokuba uphi na utata wolu sana? 
Xa isiya ekupheleni iphinde yenze enye intsingiselo yegunya nocalucalulo ngokuveza owasetyhini webala efunqula umntwana ontsundu, le yindlela lo mbutho okwekwa ngayo usithi abantu abantsundu bafana nabantwana ekumele baphathwe yiDA ukuze baphume entluphekweni. 
Kananjalo, kunzima futhi ukungaqapheli ukuba xa iqala le ntengiso uluntu oluntsundu lutshayela, luphinde luthuthe imigqomo, naxa iphela kukho abantsundu abatshayela iindlela bekwathutha nemigqomo. 
Abavoti abantsundu, ingakumbi ulutsha kumele luhlabe lukhangele, lungalahli imbo yalo ngophoyiyana, kumele luqaphele luphinde luqwalasele, ingathi kanti oku kugxininisa ekutshayelweni kwezitrato, noku thutha imigqomo yinto ebalindeleyo xa bethe bavotela umbutho weDA. 
Lo sontengiso akumelanga ukuba avezwe kwizikhululo zikawonke-wonke ngoba ubole bhutyu lucalucalulo, kwaye awusakhi isizwe soMzantsi Afrika.",Uluvo: Intengiso yeDA yonyelisa abantsundu
"INKOKHELI yeEFF uJulius Malema uthi bakuhlala besecaleni kweKumkani yabaThembu, uBuyelekhaya Zwelibanzi Dalindyebo, ngamaxesha amnandi namabi. 
UMalema ebethetha eMthatha ngeCawe ngethuba iEFF ikule dolophu ukugayela inkxaso kunyulo loomasipala oluza kubanjwa kwiveki ezayo. 
UDalindyebo ebewuzimasile umsitho weEFF wokugaya inkxaso obubanjelwe eMandela Park kwaWadi 11 phantsi komasipala waseKing Sabatha Dalindyebo (KSD). 
Kwimvulamazwi yakhe uDalindyebo uthe: “Viva CIC (Commander In Chief) Viva! Phatha EFF Phatha! Mayibuye iAfrika! Izwelethu, iAfrika!” 
UDalindyebo ucele abaThembu ukuba bavotele iEFF. 
“Bantwana bomthonyama, bantwana abahle. Nasuke naba bahle nafana nam, ingathi niyayazi apho ivoti yenu niza kuyifaka khona. UMthembu noMthembu othanda ubuzwe, uMthembu noMthembu othanda inguqu, uMthembu noMthembu othanda intlalakahle, uza kuvotela iEFF. 
“Niyayazi ke ukuba andinilahlekisi. Njengokuba ke iKumkani ingamelanga kuvota, kodwa kweli tyeli iza kuvota. Iza kuvotela bani kanene?” kubuze uDalindyebo, ze baphendula abalandeli balo mbutho besithi “EFF”, nalapho ithe yanqwala le Kumkani isithi “Halala, yasuka yahlala”. 
UMalema wenze umbulelo kuDalindyebo ngokwamkela iinkokheli zeEFF. 
“Sibulela kwiKumkani, kuba uye wasamkela kwindawo ahlala kuyo. Siyamqaphela ke uKumkani kuba yeyona Kumkani yokwenene. Sakuhlala sinaye ngamaxesha amnandi namabi. 
“Silapha ukutsho ukuba xa ufuna utshintsho uza kuvotela iEFF ngomhla wokuqala kweyeNkanga, kuba iEFF ngowona kuphela kombutho oza kukhupha amasela kulo masipala (KSD),” utshilo uMalema.",Malema: ‘Sakuhlala sikuKumkani Dalindyebo ngamaxesha amabi namnandi’
"Ugwetywe iminyaka elishumi elinesibhozo uSimphiwe Damane yinkundla kamantyi yakuGatyana emva kokufunyaniswa enetyala lokudlwengula.  
Ngokwengxelo ephuma kwisithethi samapolisa aseGcuwa neziphaluka uKapteni Jackson Manatha,  uDamane (28) wadlwengula intwazana eneminyaka emihlanu ebutsheni balo nyaka. 
UManatha uthi, uDamane wadibana nexhoba lihamba nonina walo ngomhla wesixhenxe kweyoMqungu, emva kwentsimbi yesihlanu, walicela kunina ukuba limkhaphe baye kumzi okufutshane. Oku kwenzeka kwilali yaseLubomvini kuGatyana. 
 Umama wexhoba walikhulula ukuba lihambe nesi sidlwengu, engarhaneli nto kuba iyindoda ekwikhaya elimelene nelo lexhoba. UDamane wayidlwengula le ntwazana kwindlu engasetyenziswayo akugqiba wayikhulula yagoduka, yafika yabikela unina.  
Inkumanda yamapolisa aseGcuwa uBrigadiya Stanely Sibhidla uthe esi sigwebo siyakuba sisifundo nakwabanye abenzi bobubi.",Ugwetyiwe owadlengula usana elithathe kunina
"Indoda yaseNgqushwa, uXola Mayedwa (35), ugwetywe ubomi izihlandlo ezibini emva kokufunyanwa enamatyala okudlwengula yiNkundla ePhakamileyo yamatyala eBhisho. 
Esi sigwebo samkelwe nguMkomishinala wesithili uBrigadiya Ngangema Xakavu. 
Ingxelo ithi uMayedwa waxhaphaza ngesondo abantwana abangamantombazana abathathu ona9, 11 kwakunye nona13. Oku kwenzeka kwindawo yaseBongweni ngeyoMsintsi ka2018. 
UKapteni Khaya Tonjeni udiza ukuba umrhanelwa wabanjwa kwangoko, wavela kwinkundla yamatyala eNgqushwa. Waye wayalelwa ibheyile emva kokuvela amatyeli ngamatyeli enkundleni, emva koko ityala lakhe ladluliselwa kwiNkundla ePhakamileyo eBhisho ngo2019. 
UMayedwa waye wafunyanwa enetyala kweyeDwarha 2020, ze isigwebo sawiswa kule veki. 
UMkomishinala wePhondo uNjengele Liziwe Ntshinga uqhwabele izandla abecuphi beli tyala, esithi oku kwakuthumela umyalezo osisifundo nakwabaninzi.",Igwetywe izihlandlo zobomi indoda yaseNgqushwa!
"UMSASAZI weNyan’Nyan, uLuyanda Potwana, usaqhubekeka nobizo lwakhe lasebugqirheni. 
Kule mpelaveki igqithileyo, uPotwana, wenze umsebenzi woMgoduso kwikhaya lakhe elikwilali yakwaNier eNgqushwa. 
Ngoku igama likaPotwana lobugqirha nguMhlekaz’ uThandile. 
Encokolela I’solezwe lesiXhosa, uPotwana uthi oku kuthetha lukhulu kuye. 
“Obu kaloku bubumna bam, uqobo. Isiphiwo sam. Ngako ke kuthetha lukhulu kakhulu kum oku,” uthethe watsho. 
UPotwana uqale ukusabela ubizo lobugqirha kwisithuba seminyaka emibini egqithileyo kwaye uthi sele ewakhenkethe onke amakhabathiso obugqirha. 
“Ndizenze zonke izigaba zobugqirha, ndazifukamela zonke iinkundla. Nolugxa olo ndilufukamele, ndinalo – ngoku ke ndiza kunyanga isizwe ngokomoya nangegqabi leyeza.” 
Lo msasazi uthi uqale eselula ngokweminyaka ukubonakalisa iimpawu zobizo lobugqirha. 
“Iqale ndisemncinci, ndithethe izinto ezinkulu kunam, kothuke nabadala. Nangoku andiyithethi into ingenzeki. Namathongo wam ebendivuka nawo – ebeyichaza into yobizo lwam lakwaMoya neleNtsimbi,” kutsho uPotwana. 
UPotwana uthi ukwanguye noMprofeti nanjengoko ezimanye nenkonzo iSambulo Church of Christ in Zion eKwaGubhuza ePort Shepstone, KwaZulu-Natal. 
“Andikasebenzi njengoMprofeti okwangoku – ndisalinde ukubekwa ngokusesikweni, ndibekwa nguMprofeti omkhulu uGqr. L. Mkhwanazi – phantsi kwebandla iSambulo,” kutsho uPotwana. 
Ukwathe ababukeli beNyan’Nyan mabalindele isizini entsha yesithoba eza kuqala kwinyanga ezayo.",ULuyanda Potwana ligqirh’ elikhulu Nyan’ Nyan
"LIbanjiwe igatyana elineshumi elinesibhozo ubudala lelokishi iWalter Sisulu eXhorha, emva kokuba lidlwengule abasetyhini abathathu ngobusuku obunye.  
Ingxelo ephuma kwiSithethi samaPolisa kula mmandla uKapteni Jacskon Manatha, ithi umrhanelwa ungene ngefesitile kwigumbi ebelilele amaxhoba phambi kwentsimbi yokuqala ekuseni.  
UManatha uthi umrhanelwa ebexhobe ngemela apho athe wagrogrisa ngayo amaxhoba ekubeni angakhali, kuba ukukhala kwabo uyakubahlaba ababulale.  
Umrhanelwa uqhubekekile emane etshintsha amaxhoba ewadlwengula exhobe ngemela.  
Amaxhoba aphakathi kweshumi elinesibhozo, amashumi amabini kwakunye nelinamashumi amabini anesibini.  
Emva kwesi siganeko ubalekile, amaxhoba ashiyeka ebikela amapolisa ngokwenzekileyo kuwo. 
Umrhanelwa uye wabanjwa kwangoko ngamapolisa, nalapho alindeleke ukuba avele  phambi kwenkundla yamatyala eXhorha kungekudala. 
 INkumanda yamaPolisa aseGcuwa, uBrigadier Ngangema Xakavu, usikhalimele esi sehlo sokudlwengulwa kwala magqiyazana.  
UXakavu ukwaqhwabele izandla amapolisa ngokukhawuleza abambe umrhanelwa. 
abongile.ginya@inl.co.za",Ubanjiwe odlwengule abathathu ngobusuku obunye!
"Isebe lezeMfundo kweli phondo lidize ukuba babuyele bonke esikolweni ngoLwesibini abafundi abayi-120 besikolo iKamvalesizwe Primary eseKenton-on-Sea ngaseCawa, abebengeniswe kwisibhedlele iPort Afred ngoMvulo kule veki emva kokuba beqalise ukubonisa iimpawu zokugabha kwanokulunywa sisisu. 
Oku kwenzeke ngexesha labo lesidlo sasemini kukutya abakutya rhoqo kwesikolo. 
Isithethi sezeMfundo ephondweni uMali Mtima uthi ngokwenkcaza abayifumene esikolweni  emva kwezi ngxelo zabafundi abangeniswe esibhedlele, isikolo sithenge amasi ngoLwesihlanu kwiveki ephelileyo nasetyenziswe ngoMvulo kule veki. 
“Kuphando sifumanise ukuba isikolo sithenge amasi ngoLwesihlanu ze ashiywa kwisikhenkcezisi nekubonakala ukuba asinawo amandla okugcina ukubanda. Oko kwabangela ukuba amasi amoshakale ngempelaveki ebangelwa bubushushu belanga. Abazali abakhange bawaqaphele la masi kuba bengakhange balindele ukuba sele onakele njengoko ebekwisikhenkcezisi,” utshilo uMtima. 
UMtima uthi abantwana ebebesesibhedlele babuye kwangoMvulo khange balaliswe, banikwa izinto zokunqanda isisu. Uthi ibiyimbinana nje yabafundi ebiphindele esibhedlele ngoLwesibini kodwa nayo khange ilaliswe yabuya. 
Isebe lithi amagosa alo yonke le veki ebeseKamvalesizwe Primary ngeliyokuqinisekisa ukuba abantwana bakhuselekile kwaye akukho mntwana ushiyeka ngasemva ekuncedakaleni.",Babuyele esikolweni abafundi ababhuqwe ngamasi
"Baxhalabile abazali baseKTC, eKapa, kulandela ukubulawa kwabantwana abathathu. Omnye wabazali wabantwana abathe babulawa – uNcediswa Ntyontyo (49) – uxelele I’solezwe ukuba unyana wakhe ubhubhele esibhedlele emva kokuhlatywa ngabanye abantwana ebesilwa nabo.  
“Andikakholelwa ukuba unyana wam ubhubhile kwaye asiyazi ukuba le mpi iphakathi kwabantwana bethu singayiphelisa njani na,” utshilo uNtyontyo.  
Unyana wakhe ubhubhele kwindlela eya esibhedlele logama omnye ebhubhele kumangcwaba ale ndawo. 
 “Singabazali sibathathu thina silahlekelwe ngabantwana kwaye le mpi esingayaziyo ukuba iyakuze iphele nini sele isube imiphefumlo emininzi kakhulu,” utshilo uNtyontyo. Unyana wakhe uKwanele Ntyontyo ebeneminyaka elishumi elinesibhozo.  
Inkokheli yokuhlala uLumkile Msila noneminyaka engamashumi amahlanu anesixhenxe ubudala, uthe ngethuba besiva ngalo mlo bebesele belimazene abantwana.  
“Inzima into yalo mlo phakathi kwabantwana balapha kunye naseBaselona kwaye asiyazi ukuba kufanele senze ntoni na ukuze iphele,” utshilo uMsila.  
Watsho esithi ngokuva kwakhe ingxaki iqale kwibala lebhola ze abantwana baseKTC baleqwa de bazokufika endaweni yabo nalapho baye babahlaba kwasweleka abantwana abathathu.  
“Sibhidekile ngoku asazi ukuba masithini kuba kudala iqhubeka le nto kwaye endaweni yokuba iphele iyonyukela,” utshilo uMsila.  
Sele kuhlatywa kubulawa abantwana abane nje abahlali bale ndawo bathi bebesaxakwe liqela elimoshayo elizibiza ngokuba ziiGuptas.  
“Iingxaki zethu ziyanda kuba into ebesisajonge ukuyilungisa ngaba bantwana bazibiza ngeGupta, bona ke bayathengwa ukuba babulale kwaye abakhathali nokuba kusemini okanye ebusuku abakhathali,” utshilo uMsila.  
Watsho esithi iiGupta ezi azigqibeli nje ngokuthengwa ukuba zibulale kodwa zikwaphinda zinyanzelise oosomashishini abasuka kumazwe angaphandle ukuba babhatale imali rhoqo ngenyanga ukuze bakhuseleke.  
“Akukho nto intle apha, sihleli ke kuba izindlu zethu zilapha kodwa abantwana bethu bayatshintsha yonke imihla kwaye benza izinto ezimbi,” utshilo uMsila. 
 Uqhube ngelithi baza kubamba intlanganiso nabazali kunye namapolisa ukuzama ukufumana isisombululo sokuphelisa oku kulwa phakathi kwabantwana babo.  
“Kufanele nabazali bela cala sidibane nabo kuba ukuba asiyiphakameli le nto kuseza kuphuma imiphefumlo emininzi kakhulu.” 
Ebuzwa ngemali ekufuneka ibhatalwe ngoosomashishini abanevenkile kule ndawo, uthe ngokuva kwakhe iyashiyana. 
 “Abanye abantu bathi babhataliswa ukusukela kwiR1000 ukonyuka qha ke kunzima ukuba sifumane eyona mali kuba naba somashishini bayoyika ukuthetha,” utshilo uMsila. 
 Isithethi samapolisa aseKapa uLietenant Colonel Andre Traut uthe ngabantwana abathathu abangabafana abathe bahlatywa babulawa ngethuba kusilwa amaqela amabini kumangcwaba aseNY5 eGugulethu.  Amaxhoba amabini abhubhele kwindawo yexhwayelo logama owesithathu ebhubhele esibhedlele,” utshilo uTraut.",Bayabulalana abantwana eKTC!
"Inkosikazi yelokishi entsha iChicken Farm kufuphi naseMdantsane ide yaphazimiseka engqondweni ngenxa yokungonjwa ngunyana wayo oneminyaka elishumi elinesihlanu osebenzisa iziyobisi.  
UNomvuyo Mbewana (50) uthi umqaphele phakathi kunyaka ophelileyo ukuba unyana wakhe, ogama linguNyaniso (15), usebenzisa iziyobisi ngethuba efunda eDavid Mama High eMdantsane esenza uGrade 8.  
“Ndabizwa esikolweni, xa ndifika bathi ootitshala mandibuze kuNyaniso ukuba wenzeni esikolweni. Xa ndibuzayo, akafuni ukuxela ukuba wenzeni. Zange zivume iititshala ukundixelela de ndabona ukuba mandiye naye emapoliseni kwa-NU 1.  
“Ndathi ndisathetha namapolisa kuba ndifuna oyike athethe le nto ayenze esikolweni, wasuke wabaleka apho emapoliseni. Yaba kukuyeka kwakhe isikolo eDavid Mama, kwaye kunanamhla andikayazi eyona nto wayenzayo eDavid Mama kodwa ndeva ngelungu leSGB ukuba wafunyanwa esebenzise iziyobisi emva kokuvavanywa,” utshilo uMbewana.  
Uthi emva kokuhlala nonyana wakhe isithuba esingangeenyanga ezintandathu engafundi ebecinga ukuba uzakutshintsha kodwa uya enwena ekusebenziseni iziyobisi. 
 “Ndenze iinzame ukuba ayokufunda apho utata wakhe ahlala khona eZizamele eGcuwa. Ufundile ekuqaleni kwalo nyaka kodwa sele eyeke nesosikolo ngenxa yengxaki enye yeziyobisi,” utsho uMbewana.  
UMbewana uthi uNyaniso ukhe waduka eGcuwa, ebaleke kutata wakhe, wayokufunyanwa kwindawo ethandwa ngoonqevu eSkiet eGcuwa. 
 Lo mama uthi akungena nzulu kwezona zinto zenziwa nguNyaniso ngenxa yokutshaya iziyobisi, asothule phezulu isikhalo.  
“Ndithi ndakuzama ukumnqanda andibethe, uyandiqhwaba ngempama, undibetha ngamanqindi aphinde andikhabe. Akukho nto angayenziyo kum uyandithuka. Ndingumntu ohlutshwa ngamathambo, ngoko ke uthi akundibetha kubenzima nokubaleka okanye ukulwa,” utshilo lo mama ekhala, ekwathi usamthanda unyana wakhe.  
Ngethuba I’solezwe lifika kwikhaya likaMbewana kule veki lifike iisofa zophukile. “Zophulwa nguNyaniso xa eqhunyiwe. Andisenayo into eyiglasi apha endlini uzophula phantsi zonke. Kukho amaxesha avele angene engazazi nokuba ungubani igama eqhunyiwe, iimpahla zimdaka. Ibandim ovele abenentloni, amhlambele impahla.” 
 Lo mama uthi umkhuluwa kaNyaniso, oneminyaka engamashumi amabini anesithandathu, uphumile endlini wayokuxhwarha koommelwane ngenxa yokuhlutshwa nguNyaniso. UMbewana uthi uwenzile amacebo ezama ukudibanisa uNyaniso noonontlalontle.  
“Undibethela lo nto, uthi kutheni ndibiza oonontlalontle bobubhanxa,” utsho lo mama. UMbewana uthi sele efuna uncedo olukhawulezileyo athathe asiwe kwindawo zokoluleka okanye ozofunxa iziyobisi ezo zisemzimbeni wakhe. Uthi namapolisa afikile kwiveki ephelileyo kodwa akukhange kubekho nto ayenzayo.  
Isithethi samapolisa uWarrant Officer Hazel Mqala uthi, uMbewana makayokuvula ityala emapoliseni achaze ukuba akamfuni umntwana ngaphakathi eyadini kwakhe kuba uyammosha kwaye uyambetha.  
UMqala uthi kunoxwebhu azakuthi alityikitye elikhethekileyo xa evula ityala elizakuthi lithunyelwe kumtshutshisi yinkundla. Uthi izakuba ngumtshutshisi ogqibayo ukuba asiwe kwindawo yololuleko kusini na. UMqala ukwathembise ukuba oku uzakuthi akulandelele ukuncedisa ixhoba.",‘Unyana wam uqhunyelwa kum’
"Imbethimanqindi eyaziwayo, uZolani Tete, usinde cebeshu engozini yemoto emasikizi. Iingxelo zithi imoto kaTete eluhlobo lweMercedes Benz ingqubene nenye okweenkunzi zegusha eHighway, eMdantsane. Phakathi emotweni kaTete bekukho abantu abathathu. Ubalekiselwe kwisibhedlele saseCecilia Makhiwane – uye wakhululwa. Akukho kubhubha kwamntu okubikiweyo okwangoku emva kwengozi. Ngokwengxelo, zombini iimoto zonakele kakubi. Umqhubi wenye imoto kuthiwa ubalekile kwaye amapolisa asamkhangela. Emva kokwenza imbali emlweni awawisa kuwo kungaphelanga nomzuzu eYurophu, uTete wanikwa iMercedes Benz C34 AMG yinkampani yemoto – uBenz.",UZolani Tete usinde cebeshu engozini yemoto eyehle eMdantsane
"Xa iChippa United ingaqhubi kakuhle ebaleni, uMnu. uSiviwe Mpengesi akacingi kakhulu; ugxotha umqeqeshi aqashe omnye ngokukhawuleza. Nakubeni iChippa United ingaqhubi kakuhle emidlalweni yeDStv Premiership – kodwa uMpengesi usazibambile kwaye uyalixhasa iqela lakhe nomqeqeshi walo, uDan Malesela. Yimidlalo engaphaya kwesihlanu egqithileyo iChippa ingaphumeleli. 
Lo nto iyibeke endaweni embi ngoba ikufutshane kakhulu emaqeleni asekugqibeleni kwiDStv Premiership. Amathuba wayo wokufumana indawo kwiTop 8 ambalwa kakhulu ngoku. Yiyo lo nto naye uMnu. Mpengesi esithi ufuna abadlali balwele ukuyigcina ikwiDStv Premiership emidlalweni elandelayo ngokufanayo nendlela abaqhubangayo kwiNedbank Cup abanethuba lokuthatha iChippa United bayise emdlalweni wokuqala kwimbali yayo ukusukela ngo-2010. 
“Ukulwela ukuhlala kwiDStv Premiership yeyona nto ibalulekilyo ngoku,” utshilo uMpengesi, ephendula I’solezwe lesiXhosa kwiveki ephelileyo eMonti. “Sonke sineminqweno yokubona amaqela wethu ekwindawo ephambili nangona lilinye eliza kuphumelela. Ndizama ukuthi akukho nto imbi xa sifuna indawo ephezulu – kodwa imeko siyayibona, into enokwenziwa ngabadlali kukuqinisekisa ukuba iqela alithotyelwa ezantsi,” utshilo uMpengesi, emva kokuphehlelela iBCM Stars kanyana wakhe eJan Smarts Stadium. Phambi komdlalo weNedbank Cup obuseSisa Dukashe Stadium, uMpengesi uthe abadlali mabangatyhafiswa kukubethwa kwabo ngaMaZulu kwiveki ephelileyo. 
Ngoku abadlali kufuneka bawuthathe ngamandla afanayo nabawabonise xeshikweni bebetha iRichards Bay ngo’2-1 xa iChippa United isamkela iSwallows FC emdlalweni weDStv Premiership ekulindeleke ube nzima eNelson Mandela Bay Stadium ngo-15:30 ngoMgqibelo. Kunyanzelekile iChippa iphumelele ukuze isuke engozini, kanti nayo iSwallows ifuna amanqaku apheleleyo emva kokungaqhubi kakuhle emidlalweni egqithileyo okubangele isuswe kwindawo yesibini ehleli kuyo ixesha elide. Ukuphumelela kweChippa emidlalweni elandelayo kwakuqinisa neenzame zayo zokuphumelela indebe okokuqala kwinqanaba eliphezulu lebhola eMzantsi Afrika. 
Imidlalo yeDStv Prem: 
Lwesihlanu: Stellenbosch vs SuperSport United @Danie Craven Stadium, 17:00 
Mgqibelo: Golden Arrows vs Cape Town City @Sugar Ray Xulu Stadium, 15:00; Baroka FC vs Bloemfontein Celtic @Peter Mokaba Stadium, 15:30; TS Galaxy vs Maritzburg United @Mbombela Stadium, 17:00 
Cawe: Kaizer Chiefs vs Orlando Pirates @FNB Stadium, 15:00; AmaZulu vs Tshakhuma @Kings Park Stadium, 15:30; Mamelodi Sundowns vs Black Leopards @Loftus Stadium, 17:00",Mnu. Siviwe Mpengesi: Lwelani ukugcina iChippa kwiDStv Premiership
"“NDINQWENELA ukwakha ikhaya lam ngokusebenzisa izixhobo ezihlaziyekayo ngokwendalo.” 
La ngamazwi kaZenande April, umfundi kaGrade 9 waseUrban Academy kwisixeko saseBhayi, obengomnye kwabo bathe banenyhweba yokutyelela ifama yophehlo-mbane kusetyenziswa umoya yaseJeffreys Bay. 
Ngabafundi abangamantombazana abangamashumi amane anesihlanu (45) abaphuma kwizikolo ezingqonge iBhayi abathe bathabatha inxaxheba kolu tyelelo, phantsi kwenkqubo iThe Girls for STEM (Science, Technology, Engineering and Mathematics). 
UApril uthi ukusetyenziswa kwezixhobo ezihlaziyiweyo (renewable resources) kungangunobangela wokukokoseka kwendalo.  
“Kungcono ukusetyenziswa kwezixhobo ezingeyongozi kwindalo yethu. Yiyo le nto ndingathanda ukwakha ikhaya lam ngezixhobo ezihlaziyekayo,” kutsho uApril. 
Izixhobo ezihlaziyekayo ziquka iipali (timber), ingca yokwakha indlu, umbane wesola kwakunye neenkuni ukubala nje ezimbalwa. 
UZintle Manelo ofunda uGrade 9 eCollegiate Girls High School yaseBhayi uthi ubuchwepheshe buyakhula usuku nosuku.  
“Kufuneka ukuba sibenombane ongaphazamisani nendalo yethu. Mna ndingathanda ukufunda nokusebenza kwicandelo lombane ohlaziyiweyo,” utsho uManelo.",Abafundi batyelele ifama yombane ohlaziyiweyo
"Amasandawana alahle amanqaku amabini wonke emva kokubambana ngeqanda neBaroka FC emdlalweni we-Absa Premier Soccer League odlalelwe eLucas Moripe Stadium namhlanje ebusuku. IMamelodi Sundowns iphose ithuba lokuqokelela amanqaku apheleleyo abenokuyisondeza kwi-Orlando Pirates ehleli phezulu kwiPSL emva kokubetha iFree State Stars ngo’3-1 eGoble Park Stadium namhlanje ebusuku. UPitso Mosimane unike uAbrey Mngoma ithuba elinqabileyo lokuqala umdlalo. Kanti ezipalini bekukho uKennedy Mweene endaweni kaDenis Onyango. 
Abadlali beBaroka baye eLucas Moripe Stadium bezithembile kakhulu emva kokuphumelela indebe yeTelkom ababethe kuyo iPirates emdlalweni obubanjelwe eBhayi kwiveki ephelileyo. Iqela likaPitso lilo ebelilawula umdlalo futhi lihlasela. UGutson Sirino, uAndile Jali esiswini noMngoba ngabanye babadlali abathe bayiphatha kakubi iBaroka. Nakubeni iDowns ibinamandla ebaleni layo – kodwa iBaroka ikwazile ukudlala umdlalo wayo oqhelekileyo futhi yakwazi ukuyithintela iSundowns kwade kwasekugqibeleni komdlalo. Umdlalo uphele kungekho qela elifuna ukugoba uphondo. 
Kweminye imidlalo: iCape Town City idlale ntanganye ngo’1-1 neChippa United emdlalweni obubanjelwe eCape Town Stadium. Yona iPolokwane City ibambene neHighlands Park ngo’2-2 emdlalweni obuse-Old Peter Mokaba Stadium. 
 
Mamelodi Sundowns: Mweene, Morena, Arendse, Madisha, Lakay, Kekana, Jali, Maboe, Ngoma, Sirino, Brockie. 
Amalalela: Pieterse, Ngcongca, Manyisa, Silva, Mahlambi, Mkhulise, Meza. 
Baroka: Chipezeze, Semenya, Banda, Sibiya, Gebhardt, Mdantsane, Mosele, Makgaka, Chawaphiwa, Sodi, Dickens. 
Amalalela: Dlamini, Kgoetyane, Chivaviro, Makgantai, Kgaswane, Nkausu, Madubanya.",IDowns neBaroka zabelene ngenqaku elinye macala eLucas Moripe Stadium
"Sincokole nosaziwayo weendaba zikamabonakude nonomathotholo, uZimkhita Macingwane, nobesebenza njengentatheli kwijelo losasazo iSABC, nothe wabeka phantsi ngomhla wokuqala kweyeSilimela.  
UZimkhita yinzalelwane yaseCobosi, eNgcobo. Uneminyaka engama32. Ngumama wabantwana abathathu.  
Ngusomashishini kwaye ukwanguye nonobuhle wabantu abanemizimba emikhulu.  
I’solezwe: Sibalisele ngokuqala kwakho usasazo, uqale phi kwaye iyintoni eyakukhuthaza ukuba ungene kwezosasazo?  
Zimkhita: Kwandikhetha ukusasaza ngoba ndandifuna ukuba ngugqirha okanye unontlalontle, kodwa ngenxa yokuba ndingazange ndenze kakuhle kwizifundo zezibalo kwibanga leshumi andakwazi ukungena kuzo ze ndathi ngoba iilwimi ndandiziphumelele kakuhle, isiLungu, isiAfrikansi kunye nesiXhosa – ndakhetha izifundo zobuNtatheli. Ayizange indityhafise into yokuba ndenze izifundo ebendikhange ndizicinge, ndasebenza ngozimisela. Ndiqale ke ukusasaza eRadio Atlantis eKapa ndiqeqeshwa khona ze ndayokugqibezela eSABC. Kwiminyaka yam elishumi elinesibini ndisebenza njengentatheli ndinembasa ezisibhozo kuquka nezikaZwelonke. Ndiwenzile amanqaku ahlasimlisa umzimba kubantu boMzantsi Afrika kuquka elakwaMancoba eNgcobo, elashiya abantu bekhwankqisekile.  
I’solezwe : Yeyiphi imingeni obuhlangabezana nayo, nezo ke zintle?  
Zimkhita: Eyona mingeni ephambili kukuba uye endaweni uyokuntathela ngelizama ukufunela umntu uncedo aze angancedakali, bekundixhela oku ndiziva ngathi andenzanga ngokwaneleyo ukumnceda. Okwesibini, ukubeka ubom bam esichengeni ngamanye amaxesha kodwa kuba bendikhathalele abantu boMzantsi Afrika, ndityhale ngesifuba. Kodwa zikhona izinto ezintle ezifana nokuba abantu abaninzi banezindlu ngenxa yam, abaninzi banokutya, banamanzi ngenxa yokuncediswa ndim. Amantombazana ebengene emitshatweni ngenxa yokuthwalwa, namhlanje akhululekile ngenxa yam. 
 I’solezwe: Washiya kwiSABC, kwenzeke ntoni?  
Zimkhita: Ndibeke phantsi umboko kuba ndifuna ukufezekisa elinye lamaphupha am elokuba nguSomashishini kuba ndavula iZimkhita Talks ngonyaka ka2009, andizange ndikhe ndiyinike ixesha elaneleyo, bendiyihoya xa ndisekhefini kuphela kwaye ndiyafunda nokufunda ndenza izifundo zeMasters of Arts in Sociology eNMU, ngoku umthwalo uye waba mkhulu kwaye ke bendingafuni kubekho icala elisilelayo.  
I’solezwe: Khawusibalisele ngeZimkhita Talks?  
Zimkhita : IZimkhita Talks ijongene nayo yonke into edibene namatheko, njengentatheli, ndikwancedisa abantu ukuba bakwazi ukuqhakamshelana neentatheli xa benengxaki, ndikwenza neentetho zenkuthazo zasesidlangalaleni ndijikeleza nasezikolweni. Umzekelo ngomhla we27 kule nyanga bendinomcimbi omkhulu ndithetha ngabantu abanezifo ezithile, abanabantwana abasebenzisa iziyobisi, abalahlekelwe lithemba, sinqanda sikwalwa nokuzibulala ngenxa yokulahlekelwa lithemba. Iphupha lam kukuba ngenye imini ndizise uMama uOprah Winfrey noIyanla Vanzat njengabona bafazi abagqithe ezintweni kodwa basamile nanamhlanje.",Uyephi uZimkhitha Macingwane?
"“Iphi kanti le nkululeko kuba thina sineminyaka edlulileyo kumashumi amathathu singaboni zinkonzo zikarhulumente kule yethu indawo oko safika kuyo?” Lawo ngamazwi kaMlamli Tokwe nongumhlali kwindawo yaseCuba Phase Two eNxarhuni.  
“Asinandlela, asinambane, asinazikolo, sizithuma ehlathini okanye emapheyileni xa kunetha kuba asinazo izindlu zangasese.”  
UTokwe ebonakala exhelekile, ethetha nephephandaba I’solezwe, uthi yena wafika ngo1991 kulo mhlaba kodwa akukabikho nanye into abanokuthi bona bayenzelwe ngurhulumente. 
 Uthi abayiboni into abanokuthi bayayibhiyozela kuba bahluphekile. UTokwe uthi iibhokisi ezinemizimba xa kuyokungcwatywa bazithwala emagxeni kubo kuba akukho ndlela, azikwazi ukuhamba iimoto. 
“Indlela ekhoyo nguzenzele esazenzela ngokwethu. Kodwa ngoku bekuzokuvotwa besikhe saqhathwa sakrwelelwa nguRhulumente. Umbane wona zange kwabakho nethemba lokuba angabakhona kodwa kwimizi engapha kwethu ukhona umbane. Sipheka ngeenkuni phandle okwabantu abahlala ezilalini, ngelo xesha sivota ngokufanayo nabanye abantu abaxhamla inkululeko,” utshilo uTokwe. 
Abahlali bathi ukuze basele bancedwa ngamatanki abafakela amanzi ahanjiswa ngumasipala, nangona bekhalaza nje besithi la manzi aziswa emdaka. Ukanti xa engaziswanga bawakha eLuxolweni okanye kwaNU-9 eMdantsane. 
Bathi kunyaka ophelileyo kukhe kwathatha iinyanga ezine bengenawo amanzi bengawaziselwa, belibalekile. 
Inkokheli kwikomiti yabahlali uNobelungu Soga, nadiza ukuba kudala ezama kubekho uphuhliso kwanenkqubelaphambili eCuba, uthi akukho zinzame angazenzanga ukuphucula le ndawo.  
Uthi ufike eneminyaka eyi16 kodwa ngoku uneminyaka eyi40, zange lwabakho utshintsho kwindawo yabo. 
“Siyavota awukho namnye unyaka ekuthwa zange savota. Abantwana bethu bawela indlela exakeke kakhulu ukuya eMdantsane esikolweni bebancinci benjalo kuba izikolo asinazo kule yethu indawo. Thina sizibona silibalekile, kudala sithetha naye uceba wethu uNomonde Moyikwa esithembisa, entsha ngoku into uyasibaleka. Nooceba abangaphambili kuye babeyazi le ngxaki kodwa zange sancedakala.” 
Abahlali bakhalela nobundlobongela obuphezulu kule ndawo nalapho bathi maninzi amaxhoba odlwengulo, ingakumbi amaxhegwazana.  
Owaxhaxhelwa umakhulu wakhe uSandi Fayo, uthi waxhaxhwa wagqitywa  umakhulu wakhe, engade afike amapolisa.  
Uthi azingeni iiveni zamapolisa sele kubulawa umntu okanye ephangwa, awezi aphelela ngaphezulu. Kwaye nee-ambulensi azingeni sibathwala ngeekiliva abantu bethu ukukhawulela zona endleleni. 
Le ndawo iphantsi koWadi 3, phantsi kolawulo lukaNomonde Moyikwa, kwaye oyaziyo le ngxaki yaseCuba.",‘Sizithwala emagxeni iibhokisi zomngcwabo’
"Nangona sele kuyiminyaka engaphaya kwamashumi amabini sazizuzela idemokhrasi, sisamana ukothuka zizinto zayo, ingakumbi thina bengubo.  
Abantu benza ukuzithandela, bathetha unothanda, nje ukuba oko akunyatheli malungelo omnye umntu achazwe kuMgaqo-siseko.  
Ukuba uthi ibomvu ndibe ndisithi imnyama, lilungelo lakho ukuyibona ngolo hlobo, ngokunjalo nakum. Kukho nabathi abakayiva nangevumba leyo nkululeko kuliliselwa ngayo. 
Akukho nto singayifundiswanga ekukhuleni, enokuba kungokuyiyalelwa okanye kungokuyibona isenziwa na. Ukususela kwindlela yokuthetha ukuya kwizenzo ngokubanzi. Namhla akukho sohlwayo ngokungahlali kwezo mfundiso kuba idemokhrasi isikhululela ngolo hlobo. Ngelungelo analo umntu wenza akwenzayo ngexesha afuna ngalo. Kuthiwa suzixakekisa ngomntu ohamba indlela yakhe engenanto yakwenza nawe. 
Okwakaloku nje ke ndisuswa ngumcimbi wokungahlonitshwa komzimba ngamabhinqa namadoda, akucingelwana kuyatyhatshazwana.  
Kumaziko nakwiinkampani ezineethoyilethi zoluntu ndiphawule ukuba abacoci ababhinqileyo bayangena kwezamadoda, andazi amadoda kwezamabhinqa kuba oko ndadibana nale nto kuthiwa yithoyilethi andizange ndangena kweyamabhinqa.  
Ukungena nebhinqa ethoyilethi ndiyindoda kuntama umkhuba, ingakumbi kule mihla yokunqaba kwembeko. Ndiyayiva nale yamadoda afuna ukuvunyelwa asebenzise ezamabhinqa, kwanamabhinqa afuna ezamadoda kuba esithi azibona ilelona cala lawo elo.  
Mna mntu ungenankcubeko yathoyilethi andikhathali nokuba bangena phi na, ndakulinda phandle ndizingenele ndakubona kufanelekile. 
Siyaxakaniseka ke ziinkqubo ezinjalo. Kuthi bakhulele ezilalini, ukuba ubona ibhinqa uphisiwe, uyalinda lidlule, wandule ke ukuzithuma. Uyawabalekisa amehlo akho xa uthe ngebhaqa wagagana nowesinye isini eme kakubi, ungabi naye noqhwanya ngakwicala akulo, akukhathaliseki nokuba akakuboni na yena.  
Abedemokhrasi ke abantu abakonqeni ukusolwa nokuphanyaka, bathi akukho nto isolayo nanto iphanyazayo. Nam nditsho ke kambe, ukuba ibikhona ngesele satyhaphakayo yimisintsila egcadwa ngelanga ngabaniniyo kwizinxibo zanamhlanje, kowesiduna nakowesikhomokazi. Abantu banamhlanje ‘banotshalilanga’ okwenkomo. 
Ukuzibandakanya nemisadulo yoqhankqalazo ndakugqibela ngelixa kwakusele kumbovu sibambe unyulo lokuqala olukhululekileyo nolungena mkhethe ngokobuhlanga. Sele ndibone okuninzi kubantu bemisadulo ngokusingise kulo mcimbi ‘wesanyu’ kungagidwanga. Akonqeni umqhankqalazi ukubeka ibhulukhwe emanqineni aduntsulele umfoti aziyo ukuba uza kuyigcwalisa ihlabathi leyo foto! 
Ndake ndazibhaqa ndiyintlekisa ngaminazana ithile, mhla ndazama ukukhwexa ibhulukwe yomfana owayesihla eteksini endandikuyo, esizele ngamaduntsu egobile ukusinga emnyango.  
Ndandiba ke mna iyawa qha akayiva umniniyo, nanjengoko wayenayo nendawana yomqhelo, ndaleqeka ndimnyusa leyo bhulukhwe.  
Ndandicingela ukuphanyazwa kwabantu linxila ke mna, kanti kuloko ndizenza ilifa lentsini kwakubantu ebendiba ndinceda bona. Abantu bathi nqa ukuba ngumntu osavelaphi na lo ungalwaziyo olo hlobo lokunxiba. Kanti ke kwakukudala ndiyibona kwiindladiya zamakhwenkwe le nto kuthiwa kukutebhisa.  
Kwendiwaziyo bekuvela nokuba sisikhinda ngaphantsi, le yomsintsila obethiswa ngomoya esidlangalaleni ndandiyizibula. Yayisiwa leya ibhulukhwe!  
Ndafane ndazicelela uxolo ebantwini nakumfana ngokugxobeleka ezintweni ezikude nam, ndiziva ndiphoxekile ke noko. Nasemabhinqeni sele ndiyibone kaninzi leyo nto. Andisalungisi mntu ke ngoku, ndibayeka benjalo. 
Kulo mabonakude ndini ndike ndalama iimbarha zasebusuku ezinamabhinqa agweqa iintsika enxibe inkciyo engaphantsi nakweyomntwana.  
Amadoda endaweni yokuphuma abaleke ase akhuphe imali engamaphepha ayihlohle kuleyo nkciyo, amehlo ewakhuphe nezikhondo. 
Laka lathi ke iciko, uvula imbobo ngenjongo yokuziphozisa suka kungene isankqange sevumba neempukane, uthi uhesha impukane ube uvale impumlo ngelixa uxhamla ukuziphozisa. Inene, xa singekatyhaphaki ngoku asisenakuba satyhaphaka.  
Goba msenge iibhokhwe zikutye! 
Owenu kwisiXhosa, Nxuba",Hlamb’amehlo watyhaphaka!
"phantse bonke abantu abalandela ibhola ekhatywayo bebevumelana ngeenguqu ezifunekayo kwiKaizer Chiefs emva kwesizini ephelileyo eshiye uninzi lunxubile.  
Kodwa okothusayo kukuba ithe iChiefs yakube ithathe isigqibo sokukhulula amashumi amabini onke abadlali, zabetha-bethana izimvo ngabona badlali ebekufanel’uba bakhululwe. Amakhosi avale isizini kwindawo yesihlanu emva kokubethwa yiChippa United kumdlalo wokugqibela kwisizini ka’2015/16.  
Abaphathi beChiefs nomqeqeshi baxakekile kungokunje, bakhangela abadlali abatsha ukuze babuyisele isidima seChiefs emva kokuvala isizini ingafumenanga nenye indebe. Abanye babadlali abaphambili abakhululweyo yiChiefs baquka uMorgan Gourld, uSiyanda Xaba noSiboniso Gaxa.  
Umhlalutyi weli phephandaba, uSinesipho Mali, ulincomile inyathelo elithathwe yiChiefs. “Sisigqibo esikhulu kakhulu esi sithathwe yiChiefs. Ndiyasincoma ngoba ngoku uSteve Komphela uzakuthi afumane ithuba lokwakha elakhe iqela, futhi kuphele nento yokoyanyaniswa noStuart Baxter. 
 Kubalulekile umqeqeshi afumane abadlali abazakudlala ngale ndlela afuna ngayo. Kunzima ukubagxeka ngokukhulula abadlali abathile ngoba baqwalasele izinto ezithile phambi kokuba bathathe isigqibo.  
Khumbula thina kukho izinto esingaziboniyo, kanti bona bahlala nabo yonke imihla – indlela abazimisele ngayo bayazi ngcono,” utshilo uMali izolo. Amakhosi azise uSibusiso Khumalo njengomdlali wokuqala amtyikityileyo.  
Usuka kwiSuperSport United ethathe uKeagan Ritchie. Kwinyanga ephelileyo iChiefs yakhulula uReneilwe Letsholonyane noReyaad Pieterse. UYeye sele ethathwe yiSuperSport – lo gama uPieterse umcimbi wakhe ungekacaci.  
Nanga amagama wabadlali abayishiyayo iChiefs:  
Morgan Gould, Siboniso Gaxa, Reneilwe Letsholonyane, Reyaad Pieterse, Philani Cele, Ovidy Karuru, Levy Mokgothu, Simphiwe Mtsweni, Shandukani Mulovhedzi, Chris Matombo, Zitha Macheke, Siyanda Xulu, Bongani Ndulula, Edward Manqele, Siphelele Mthembu, Sula Matovu no-Ivan Bukenya.",Umhlalutyi uyasixhasa isigqibo seChiefs
"UKapteni weMamelodi Sundowns, uHlompho Kekana, unethemba lokuba iqela lakhe liza kuqhuba kakuhle xa lidibana neKaizer Chiefs emalanga namhlanje. Iintshatsheli zePSL ezikhuselayo ziza kuxikixana neChiefs kowona mdlalo ojongwe ngamehlo abomvu ngabalandeli bebhola ekhatywayo kuba iziphumo zawo zinokutyhila indlela yeqela eliza kuphakamisa indebe ekupheleni kwesizini. AmaSandawana anethuba elihle lokuqokelela iindebe ezintathu kule sizini – kodwa kufuneka abethe Amakhosi ahleli phezulu kwiPSL ukuze yenzeke lo nto. Amakhwenkwe kaPitso Mosimane akaqhubanga kakuhle emidlalweni eliqela – kodwa ukubetha kwawo iGolden Arrows ngorhatya lwangoMvulo kule veki kuwanike ithemba lokufumana iChiefs ephambili ngamanqaku amathathu qha. UKekana unethemba lokuba iqela lakhe liza kuphumelela kwaye uthi akukho mfuneko yokuba abantu baxhalabe. Sesiyazi imidlalo elolu hlobo kwaye siyiqonda ngokupheleleyo into esijongene nayo ngoba siliqela elingoyikiyo ukulwela into eliyifunayo. Siqhelene nezinto ezinje,” utshilo uKekana. 
“Sikuqonda ngokupheleleyo ukubaluleka kokujongana nomdlalo ngamnye ngexesha. Ngoku kufike ixesha lokuba sijongane neChiefs. Kunyanzelekile siwenze umsebenzi ukuze sikwazi ukuphumelela umdlalo. Ndicinga ukuba ufike siwulungele umdlalo emva kokubetha iGolden Arrows kutshanje. Ndiyakholwa ukuba sinalo ithuba lokuqhuba kakuhle,” utshilo uKekana kwikhasi lomnatha leSundowns. Emva kokungaphumeleli imidlalo emine phambi kokudibana ne-Arrows, ngoku iSundowns kunyanzelekile iyiphumelele yonke elandelayo ukuba ifuna ukuyikhusela indebe yayo. Ukudlala neChiefs elwela ukuhlala kwindawo yokuqala ngeke ibe yinto elula kwiSundowns. Kodwa nangona kunjalo, ingazifumana iziphumo ezincumisayo emdlalweni wanamhlanje ngoba iChiefs iyagqwidiza nayo futhi iza kudlala ngaphandle kweziqwayi zayo ezifana noSamir Nurkovic noLeonardo Castro owonzakeleyo.",UHlompho Kekana uthi iSundowns iqhelene nemidlalo emikhulu
"Xa siphuma kule yeSilimela sijonga kweyeKhala bendingathanda ukugxila kumba womqulu wenkululeko owaqingqwa kwingqungquthela yabantu eKliptown ngomhla we-26 kule yeSilimela koka-1955.  
 Xa sithetha ngalo mqulu siyathanda ukuziqhatha ngelicinga ukuba wonke umntu uyazi ukuba sithetha ngantoni. Ewe, igama le “Freedom Charter” liyaziwa kodwa ingaba na nyani sisakhumbula ukuba kwakufunwa ntoni ngoko? Kwaye ingaba ezo zinto zifezekile? Makhe sithi gqaba gqaba, sikrobe ukuba siqhube njani: 
1. Abantu bayakulawula? Ewe, kulawula urhulumente okhethwe sisininzi ngoku. 
2. Iintlanga zonke  ziyakuba namalungelo alinganayo? Ngokomgaqo-siseko injalo. 
3. Ubutyebi belizwe buyakwehlulwa phakathi kwabemi bonke? Ayikenzeki. Kwaye singasebenzisa miqathango mni ukuqikelela ukuba ubani ufumana obungakanani ubutyebi? Ingaba obu butyebi bezwe bufunyanwa ngokuba umntu afumane umsebenzi kuqala? 
4. Umhlaba uyakwabiwa phakathi kwabo bawulimayo? Ayikenzeki. Phofu kwa umcimbi wokulima yinto ekungathi siyityhafele. Umhlaba sinawo, ingakumbi kumaphondo afana neMpuma Koloni. Siwenzani? 
5. Bonke abantu bayakuphathwa ngokulinganayo emthethweni? Ingathi umthetho usebenzela abanemali okwangoku. Ingaba iinkundla zesiNtu zona ziyinikwa nini ingqwalasela? 
6. Onke amalungelo ayakunikwa bonke abantu? Injalo, sinawo amalungelo. 
7. Umsebenzi uyakwanela bonke abantu, bonke abantu abasayi koyika ingomso? Ayikafezeki ke le, ingakumbi kulutsha. 
8. Ingcango zemfundo nempucuko ziya kuvulelwa wonke umntu? Sicela imfundo esimahla jikelele; nakwiiyunivesithi. 
9. Kuyakubakho izindlu, ukonwaba nokwanela? Inde le ndlela kodwa ingathi siya ngakhona. 
10. Kuyakubakho inzolo nemvisiswano? Siyazama. 
Enye yezinto ekufuneka yenzekile yeyokuba ooNkululeko nooNonkululeko, aba sithi bakhululekile, kufuneka badibane babhale umqulu wabantu abakhululekileyo – sifuna ntoni njengokuba sikhululekile?",Umqulu wenkululeko
"Umongameli weli uJacob Zuma uqinisekise ukuba uzakungcwatywa ngokwaseburhulumente uMfundisi Makhenkesi Arnold Stofile.U Stofile ubhubhe ngo Mvulo waleveki emva kwengulo engephi esabambe isikhundla sokuzakuzela eli eJamani. Othethe egameni le ofisi kamongameli Bongani Ngqulunga uthi uZuma uyalele ukuba zindandele ezantsi iflegi kwizakhiwo zikarhulumente isithuba seveki. Ezi flegi zizakundandela ezantsi kude kungcwatywe uStofile ngo Lwesine weveki ezayo umhla wamashumi amabini anesihlanu kulenyanga. 
Ingxelo ithi kumiselwe ikomiti yabaphathiswa abaphuma kumasebe ahlukileyo ukuze baqalise ukwenza amalungiselelo omngcwabo ka Stofile.Urhulumente wephondo leMpuma Koloni kulindeleke ukuba adlale indima ephambili kwinkqubo yokulungiselela lomngcwabo. Lo ka Stofile ubhubhele eDikeni ngo Mvulo waleveki emva kwengulo engephi.Ubhubhe eminyaka ingamashumi asixhenxe anesibini.",Zindandela izantsi iflegi kwizakhiwo zikarhulumente
"Itshantliziyo lamalungelo abasebenzi uVusi Mahlangu uthi, useza kuqhubeka esilwela abasebenzi beYunivesithi iWalter Sisulu nangona ebebanjwe wavalelwa kwiveki ezimbini ezidlulileyo ngezityholo zokuphosisa nokulahlekisa ingalo yomthetho. 
UMahlangu ukutsho oku ngethuba ethetha nabasebenzi abalinganiselwa kumakhulu amathathu eFreedom Square eMthatha ngoLwesihlanu, kwimizuzwana nje ekhululwe yinkundla yamatyala ngebheyile yamakhulu amathandathu eerandi (R600). 
“Sizoliphumelela eli dabi, andizukurhoxa kuba ndiphuma ejele. Ukubanjwa kwam kundenze ndanamandla ndakhuthazeka nangakumbi, ndibulela inkxaso endiyifumeneyo kubasebenzi. Lo nto ibonakalise ukuba eli dabi alikho ngam kodwa ngabasebenzi bonke,” utshilo uMahlangu, ongumfundi e-Unisa. 
Umemelele abasebenzi bezinye iiyunivesithi ukuba bangenelele balwele amalungelo abo. Bebonke abasebenzi abebezonika inkxaso enkundleni balinganiselwa kumakhulu amathathu. 
Umbuso awukhange ukuchase ukunikwa kwebheyile uMahlangu. Igqwetha lakhe uBayethe Maswazi lithi, isamangalisa into yokubanjwa kwakhe ngamapolisa emveni kokuxhwilwa. 
Ukwathi okwangoku akanawutsho umbuso unetyala eliluqilima ngakumrhanelwa. 
UVuyo Mtonintshi wephulo #OutsourcingMustFall eWSU, uthi ababuyi ngamva kwaye abasebenzi abanangxaki nakugxothwa, kodwa elidabi bazoliphumelela. Inkundla ilimisele umhla weshumi elinanye kweyeKhala kulo nyaka ityala.",UMahlangu uthi akajiki
"Yinkosikazi enamashumi amathathu ubudala yelokishi yaseMotherwell eBhayi ethe yadlwengulwa yindoda ebidibene nayo kuFacebook ngosuku lwabathandanayo iValentines Day.  
Isithethi samapolisa uKapteni Andre Beetge uthi: “Ixhoba lidlwengulwe ngolu suku (Valentines Day) emva kwentsimbi yethoba kusasa, lidlwengulwa yindoda athe wayamkela kuFacebook akugqiba wabanobuhlobo nayo. Emva koko indoda iyalele ixhoba ekubeni kudityanwe kwa-N.U. 29 eMotherwell.” 
 “Indoda ixelele ixhoba ukuba ngumalume wayo ozakuza azo kulilanda kuba yena usaxakekile kodwa ngokwenene yabe iluqobo lwale ndoda kaFacebook. Le ndoda iyalele ixhoba ekubeni bangene ehlathini sele ivule isikhali, yakugqiba yalidlwengula,” utshilo uBeetge.  
Umrhanelwa ubanjiwe kwaye uza kuvela kwinkundla yamatyala eMotherwell kungekudala.  
UBeegte uyale abasetyhini esithi mabahlale beqaphele, bazilumkele iitshomi ezirhanelekayo kuFacebook.  
Kunyaka ophelileyo, kwabanjwa indoda yaseLibode emva kokuba imeme intombazana kuFacebook apho yazitshintsha ubuso yafaka obendoda ejongekayo kuba itsala amaxhoba.  
Le ndoda nayo yathi kwixhoba iza kuthumela umntu ayoyilanda kuba ixakeke emsebenzini kanti yiyo buqu, yakugqiba yalidlwengula ixhoba.","Uqhathwe kuFacebook, wadlwengulwa ngeValentines Day"
"‘NDINOMKHUHLANE, andikhumbuli, ndiyilibele, andazi.’ 
La ngamanye amagama avele ngethuba obesakuba nguMongameli uJacob Zuma evele phambi kweKomishini yokuphanda ukubanjwa ngobhongwana kombuso (State Capture). 
Le veki ibekelwe bucala ukuva icala likaZuma nanjengoko abantu abaliqela abasele bevele kule komishini bethe bachaphazela igama lakhe. 
“Okokuqala sihlalo (Jaji Raymond Zondo), ndinomkhuhlane.” Leyo yimvulamazwi yobesakuba nguMongameli uJacob Zuma kwiKomishini yokuqwalasela ukubanjwa ngobhongwana kombuso (State Capture). 
Kwimibuzo ayihlatywe ngosuku lokuqala lwale komishini, uZuma uvakalise izihlandlo ukuba akaqondi ukuba le komishini isekezelwe enyanini. “Le komishini yasekwa nguMkhuseli woLuntu (uThuli Madonsela) ukuze kufunyanwe into ngam. Wayengenayo nemali (uMadonsela), kodwa kwagxajagxajiswa ukuze isekwe.” 
Malunga nobudlelwane bakhe nosapho lakwaGupta, uZuma uthe: “Zange ndophula mthetho nobuhlobo bam nabakwaGupta. AbakwaGupta ngoosomashishini abangoompondo-zihlanjiwe.” 
“Ndihlala ndizibuza ukuba kutheni abantu bengabuqondi ubuhlobo bam nosapho lakwaGupta, kodwa abanye ooMongameli abafana noqabane uThabo Mbeki bebenobuhlobo nabakwaGupta,” utshilo uZuma. 
Ukwadize ukuba ufumene izigrogriso ngosuku lwakhe lokuqala ukuvela phambi kwale komishini. 
Ethetha nabalandeli bakhe ngoMvulo, abebequka uSupra Mahumapelo, Des Van Rooyen noMzwandile Masina, uZuma uthe: “Ndifuna ukunibulela ngokundixhasa, ningandiyekeli ndonekwe emoyeni ngolu hlobo.” 
Ekungazini nokuba ebebhekisa kubani, uZuma ukwavakele ethetha ngombandela wamayelenqe wokumdlisa. “Kukho iintshaba ezibulala ngedliso, hayi ngompu. Ndisinde kumayelenqe okundibulala ngedliso.” 
Xa sele egqibile ukuphengululwa ngemibuzo, uZuma uvakalise ukuba unomphako kubalandeli bakhe, esithi uza kuhlahla indlela ebhenca okuninzi akholelwa ukuba yiminyaka kuphehlwa. 
“Abantu bandinyhokonyhe kakhulu iminyaka engaphaya kwama-20. Mayiphele lo nto.”","Zuma: ‘Ndinomkhuhlane, ndiyilibele, andikhumbuli’"
"Kucace nakuthathatha okokuba iChippa United liqela elingalawulwa kakuhle. Zine iisizini esinde kuzo ngolambisa ngenxa yezigqibo zokugxothwa kwabaqeqeshi nguMnu. Siviwe Mpengesi. Akukhathaliseki nokuba isizini iyaqala okanye iyaphela, xa ecingile, ugxotha umqeqeshi qha. Ukungena nokuphuma kwabaqeqeshi kuchaphazela abadlali kakhulu kuphinde kungabikho uzinzo kwiqela lilonke. Ukudlala kweChippa United imidlalo yokuxabangela (PlayOffs) kumbonisile uMpengesi ukuba iqela lakhe liza kuthotyiselwa ukuba akenzi izinto ngendlela eyiyo. Nomxhasi omkhulu weqela lakhe, iNelson Mandela Bay Metro, uvakalise ukungonwabi kwakhe kukungabikho kozinzo watsho esithi ufuna kwenziwe izinto kakuhle, ngakumbi ngoku kukho uGavin Hunt – omnye wabaqeqeshi abaphambili ebholeni yaseMzantsi Afrika. 
UHunt ufike eGqeberha kwiveki ephelileyo emva kokuhamba kukaLehlohonolo Seema obeqeshelwe ukusindisa iqela ezembeni. “Kuyasivuyisa ukungathotyiselwa kweChippa. Sifuna ukwenza indawo yethu isigqubu sezemidlalo. Yiyo lo nto sizibona njengabanini bezabelo kwiChippa. Siyinika imali iChippa ngoba sifuna iqela lendawo yethu kwiPSL. Kukhulu kakhulu ke esikulindeleyo singabantu beliphondo. Abantu bayayithanda iChippa – kodwa ndithe mayiphathwe kakuhle phaya kuMpengesi,” utshilo usodolophi, uNqaba Bhanga. Ingaba ukufika kukaHunt sisiqalo sokuguquka kwezinto? Akukho bani waziyo – kodwa uHunt uwaphakamisile amaqela afana neMoroka Swallows, iSuperSport United neBidvest Wits eminyakeni eyagqithayo. 
Xa enokunikwa inkxaso epheleleyo nethuba, ungakhona umahluko. “Sithethile noMnu. Mpengesi ndambonisa nokubaluleka kokuqinisa iqela. Akukho nto endiza kuyithembisa – kodwa siza kulakha iqela abaza kuzingomba isifuba ngalo abantu bale ndawo,” utshilo uHunt, ethetha emva kokwaziswa kwakhe ebantwini kwiveki ephelileyo. UDaine Klake, odlalele amaqela afana neSuperSport United, iPirates neWits, kulindeleke abe lisekela likaHunt. Akuphelelanga apho ngoba kulindeleke kubekho nomphathi weqela omtsha okhethwe ngumqeqeshi omtsha. Akukacaci nokuba isizini entsha yeDStv iya kuqala na kwinyanga ezayo ngoba kusekho umbaweRoyal AM engayidlalanga imidlalo yokuxabangela kuba isithi kumele inyuselwe ngasentla.",Ingaguquka iChippa United phantsi kwesandla sikaGavin Hunt?
"Andinakuwabala amatyeli apho ndive okanye ndihlangene neengxoxo malunga nokufinyeza kwamabhinqa ekuthiwa kukhokelela ekudlwengulweni okanye ekuxhatshazweni kwawo ngamadoda ngokwezesondo.  
Andikade ndive sisombululo ke ukuthintela lo mkhuba. Abantu baphelela nje ekuthini mababanjwe ngumthetho abo baxhaphaza amabhinqa, izitshixo zentolongo ziphoswe elwandle. Iyandicubhula ke le yokuphoswa kwezitshixo zentolongo elwandle, kuba ngunongeke enzeke lowo; unotshe iimpundu zelawu!  
Abanye bathi makubuyiswe intambo, ndixakwe ke nayileyo ukuba isigwebo salo uza kube ebulala abanye ngokubaxhoma siza kuba yintoni na sona. Ndaza ndakuva zwindini! 
Kokwam ukuthabathisa, ezi ngxoxo azisingisi sisombululweni ngaphezu kokuzintwanisa kwabantu okukhuselwa nguMgaqo-siseko. Ndithi kukuzintwanisa ke kuba umntu ilungelo lakhe ulifuna nokuba sele limbeka ebugxwayibeni, okomntwana ezibizela iintshulube ngeelekese.  
Kwezi ngxoxo kuse kuthethwe ngamalungelo okunxiba ngohlobo athanda ngalo umntu, nje ukuba olo hlobo alugilani nomthetho okanye alunyhashi malungelo abanye. Linyanisile ke elo, kodwa elam lithi kumele kuxoxwa ngezinto eziphembelela udlwengulo.  
Ukuxoxa ngamalungelo endaweni yendlela yokuthintela udlwengulo kunqwa nokubhula umsi endaweni yomlilo; obunjani bona ubuhiba!  
Amalungelo luluhlu nje lwezinto ezifanele umntu ezibhalwe encwadini nezingena kuthintela dlwengulo. Amalungelo akalinqandi izuma elitsalwa kukufinyeza kwebhinqa; amabhinqa azunywa ekhona la malungelo.  
Amalungelo kule imeko anqwa nomalusi olalayo avuke umhlambi sele uqwengiwe ziingcuka, kodwa abe nelunda lokuthi ungumalusi. Umalusi olalayo! 
Maxa wambi uluntu luse lulande amangunda okuba kudala kwahanjwa ze, ingazumisi loo nto. Iintombi zazibetha ngamabele neempundu ngaphandle de zifikise, ze zakufikisa zogqume nangasemva kodwa amabele ahlale engaphandle.  
Kutheni ngoku zizunywa zakwenjenjalo? Ngumbuzo ongancedi nto nowaphelelwa lixesha lowo, kuba inkcubeko sele iguquke kakhulu.  
Nezimilo zabantu sele ziguquke kakhulu, kobhinqileyo nakoyindoda. Ukuba ungaphicotha ngokunyanisekileyo izizathu zokufinyeza kwamabhinqa asele ‘evuthwe ophulwa’ ungamangala, uziyeke ezi zobuqholo bengcuka zokubanga ilungelo lomfaneleko. Ibhinqa liyalazi inyiki lendoda nendoda iyalazi elebhinqa! 
Wonke umntu uyazi ukuba akufaka isandla emlilweni siza kutsha, kwaye loo nto ayinanto yakwenza nokutshisa komlilo kuba umlilo awutshisi nto koko ngumntu otshisa into ngawo.  
Akukho mntu ungaziyo ukuba kukho ntoni na phantsi kwezambatho, kobhinqileyo nakoyindoda.  
Kungani ke ngoko kunqabile ukuzunywa kwabarhuqisayo nangani kululwazi lukawonkewonke ukuba nayo banayo le nto izunywa ngamazuma? 
 Ndoke ndikuve zwindini!  
Ukuba uyazi ukuba isantya siyabulala, ubalekisela ntoni? Wakube ufe ngengozi yenqwelo-mafutha makukhalazelwe bani kukho inqwelo-mafutha nendlela nomqhubi nayo nayiphi na enye into edala ingozi yenqwelo-mafutha endleleni?  
Nge ngowufe ngengozi yenqwelo-mafutha na ukuba ubungakhange ube kwindawo enento yokwenza nenqwelo-mafutha? Vabaza phendula ndikuhlawule! 
AmaXhosa amisela kwantlandlolo ukuba umkhwenyana angambambi ngesandla umkhwekazi, nobawozala angambambi ngesandla umolokazana. Ayesenzani ke amaXhosa ngokumisela lowo mthetho xa ayengathinteli amathuba ombulo? Mna ndalikhuphela inkomo ilungelo lokumbamba owam umkhwekazi. Ingaba leyo nkomo yowuthintela na ke umkhuba ekwakunqandwa wona ngalo mthetho?  
Unotshe! Ndim ngokwam ozalusayo. Imo-ntlalo yoluntu iyaphicothwa ze ilungiselelwe njengoko kufanele. Ngabatheni aba banamhlanje abantu bangakufuniyo ukunyaniseka ngemo-ntlalo ebangqongileyo, bazilungisele ukuze baphile impilo ebafaneleyo?  
Nxibani izigqebhezana ke mabhinqa kuba lilungelo lenu elo. Kodwa yazini ukuba izijama-nkungwini zilindele ukuba nenjenjalo kanye.  
Xa bendinako ngendisithi fakani iingxeba ngambini!  
Goba msenge iibhokhwe zikutye!  
Owenu kwisiXhosa, Nxuba.",Isigqebhezana!
"Ixesha leziyunguma,  
Ixesha elimaxhaphetshu,  
Ixesha apho kumakhaya ngamakhaya kuyakube kuyimivuyo,  
nolonwabo nentlutha,  
Ixesha elibi kwiinkedama ezingenabani  
Kwanga kumakhaya onke kungafudumala,  
Konwatywe kubhiyozwe,  
Kufudumale kuvuywe,  
Umhla weKrisimesi umhla omkhulu,  
Umhla wezimungumenye namapoyoyo.  
Kwabo bazakuqhuba ezindleleni ,  
Baqhube ngenkathalo nonophelo, Kwabo bayakuyitya ngaphandle kwentsapho zabo,  
Ngenxa yemeko ezithile, nabo bayonwabele,  
Nabo bazakuzitika ngomabil’ebanda,  
Basele ngenkathalo bazilinganisele, Ze kunyaka ozayo sibonane kwakho, Siqale unyaka omtsha sisaphelele.  
Halala ! 
kwabo bakungena kunyaka ozayo bengoNobhonasi,  
Sithi huntshu nakwabo bakungena bengoNomgcana,  
Abo badudelwe nguJambase, Bangalahl’ ithemba le min’ iyeza nakubo.  
UThixo woxolo asombathise ngengubo yoxolo nothando,  
 sibuye sihlangane kunyaka ozayo,  
Kungekho onxaphela omnye, Krisimes’ emyoli, egcwele ulonwabo namathamsanqa.",Krisimesi Emyoli
"Ndinjenje kungenxa yentlupheko, 
Ndiliqhawe eliqhakazileyo neliziqhenyayo, 
Iqhawe eliziqhayisa ngobuqhawe nobugagu, 
Ndiqaqambile ndiqatshelwe nazingqondi, 
Ndiwuqinisil’umqolo kuba ndiliqolo kwamna, 
Ndagob’umnqonqo ndathozama, 
Ndiqamele ngobuqhijili bokuqaqambisa ikamva lam, 
Nditsho nangoku ndithi ndiliqhawe . 
Kwakungeyontando yam, 
Kungeyiyo nentando yabazali bam, 
Okhokho bam nabo abanagalelo, 
Nditsho nezinyanya azinasandla, 
Kwakuyintando kaMvelingqangi, 
Konke okwenzeka phantsi kwelanga, 
Kwenzeka ngentando yalowo wasidalayo, 
Ophila phantsi kwelanga akanatyala, 
Ityala malingathweswa mntu, 
Akukho namnye onokukugweba, 
“Kungako ndisithi umzingisi akanashwa.” 
Intlupheko ayinamnikazi, 
Ukuhlupheka kuyashiyana, 
Ezingqondweni zongantweni ulikhoba, 
Emehlweni engqondi ungungqondo-ngqondo, 
Entliziyweni yakho kugcwele inzondo nentiyo, 
Uzibuza imibuzo engaphendulekiyo, 
Mna ndingotheni, ndoneni kabani? 
Xa bekutheni? 
Yiwa uvuke uzivuthulule uthathise uyeke ukukhalaza, 
Nditsho ngomzimba ongenaxhala ndithi ndiliqhawe . 
Ukuhlupheka kunesigqezu, 
Intlupheko ikhatshwa ziimpazamo, 
Ungenil’entluphekweni wasola abazali bakho, 
Ukufa uhlupheka seyilityala lakho, 
Yilwa nentlupheko ungasoli abantu, 
Unamehlo okubona, unezandla zokubamba, 
Unengqondo yokucinga, unenyawo zokuhamba, 
Unendlebe nje unetyala, 
Mna nentlupheko namhlanje sizintshaba, 
Mna nentlupheko sakhula singamathe nolwimi, 
Namhlanje sizintlaba-zahlukane, 
Enkosi Mdali ngokundipha ingqondo yemveli, 
Akusenani noba wandibandezela eyesikolo, 
Ingqondo esebenza ngokugqibeleleyo nangokuqonda, 
Ndinga nakusasa ndingema phambi kwezihlwele ndithi, 
“Intluphekho yandenza ndaliqhawe” 
Andizigwagwisi nganto , 
Andisosikhakhamela, ndingesiso nesinhanha, 
Kodwa ingaphakathi lam liteketeke, 
Andinibangisi nto, ndingasoli kwanto, 
Ndiqhayisa ngobuqhawe nobuqaqawuli boMvelingqangi, 
Ndiqhayisa ngothando nenkxaso macal’onke, 
Andisebenzisanga buqhophololo, 
Ndingasebenzisanga zigalo, 
Ndisebenzise ubuchule nobuchwepheshe, 
Ndancediswa yintobeko nokuthembeka, 
Umonde nethemba zizikrweqe zakowethu, 
Kungako ndisithi ! 
Ekunyamezeleni ukhona umvuzo. 
Andinabango nantlupheko, 
Ndingenabango nabo nobutyebi, 
Ntonje ndibulela le ntlupheko ngokundishiya ndiqhakazile njengeqhaji, 
Umqhagi uyakhonya ekuzeni kusa, 
Kungakhony’umqhangi kusondel’ukukhanya, 
Kumfiliba kusisithoko sobumnyama 
Umqhagi kulo ndawo ukuyo awukulibali ukukhonya, 
Nawe ungamncami uThixo. 
Iinyembezi zezolo yincindi yobusi ngomso, 
Khala uzithulise, ulile uzithuthuzele, 
Uqokelele ubomi bakho, ubenze bubeyimbumba, 
Ungunozakuzaku wesiqu sakho, 
Ungumongameli womzimba nengqondo yakho, 
Ungumphathiswa wentliziyo yakho, 
Ubomi bobakho bulawule ngengqiqo hayi ngegqudu, 
Nditsho ndingenavalo nadyudyu, 
NdinguNodeliqabaka umbhali-sihobe, 
INTLUPHEKO YANDENZA NDALIQHAWE.",Intlupheko yandenza ndaliqhawe
"KAPA: Ivele phambi kweNkundla kaMantyi eKhayelitsha ngoLwesithathu umhla wamashumi amathathu kule nyanga inkosikazi ejamelene nezityholo zokudlulisa amafu umyeni wayo yaye igcinwe kwintolongo iPollsmoor. 
Kungokunje lizibuza imibuzo engaphendulekiyo usapho lakwaBheme eSite B eKhayelitsha kulandela isithwakumbe sokungcwatywa kwesizalwane salo ngaphandle kolwazi nemvume yalo, uThobela Bheme, onamashumi amahlanu anesine eminyaka ubudala.  
Umfi lo ungcwatywe ngoLwesihlanu umhla weshumi elinanye kule iphezulu, engcwatywa bucala ngamalungu eCawe yamangqina kaYehova. 
UNosisi Jevu, 58, uxelele intatheli ye-I’solezwe malunga nesi sihelegu. 
I’solezwe: Sithini isizekabani sokubhubha komntakwenu? 
Nosisi Jevu: Ngomhla weshumi kweyeNkanga kunyaka ophelileyo kufika inkosikazi kamfi uNothemba Bheme, indixelela malunga nokulahleka komyeni wayo ongumntakwethu nadize ukuba akabuyanga emsebenzini nanjengoko ebexelenga kwiziko lamajoni eEsteplaat njengompheki owayeqale ngeminyaka yoo1987. 
 Zindothusile ezi ngxelo kuba umntakwethu akazange angabuyi emsebenzini. Inkosikazi kabhuti wam yadiza ukuba akukho ndawo ingamkhangelanga kuyo, sele isuka nakumzi ogcina izidumbu ze yabuya nelize.  
Emva koko le nkosikazi yadiza ukuba umyeni wayo usenkazaneni makangakhangelwa, kulapho ndamphikisa khona malunga nale nkazana awayethetha ngayo kuba wohlukana nayo.  
Uphinde kwayena wasixelela ukuba abelungu bomyeni sele ebaxelele malunga nokulahleka kwakhe.  
Emva kweentsuku ezimbalwa, ibuyile le nkosikazi indixelela ukuba umntakwethu ukhona usemsebenzini yaye uza kuhlala khona.  
UNothemba udize ukuba baye badityaniswa ngabelungu ngelizama ukufuna ukuqonda unobangela wokuba le ndoda ingahlali kwikhaya layo neyadiza ukuba iyathwetyulwa  
kuvela unina wayo yaye iyaphaphazela, kulapho abelungu bathatha isigqibo sokuba bayigcine ngokokutsho kwenkosikazi yomntakwethu. 
I’solezwe: Wazi njani ukuba umntakwenu ubhubhile? 
Nosisi Jevu: Ixesha lonke kuthe kathi uNothemba uyasixokisela kuba mna ndeva ngomnye umfazi endibuza malunga nokuba bekutheni uThobela ukuze abhubhe, ndothuke, ndiyiphikise le nkosikazi.  
Ndimane ndiziva iingxelo zokuba ubhubhile ngenene ubhuti nto nje inkosikazi iyakhanyela. 
 Ndiphindile kwakhona ngomnye umhla ndadibana nala nkosikazi yayindixelela ngokubhubha kukaThobela. 
 Yandibamba ngengalo yandisa komnye umama olilungu eliphambili kumaNgqina kaYehova, ngenene ikungqinile ukuba ubhuti ungcwatywe ngomhla weshumi elinanye kule nyanga, umzimba wakhe awuzange uze endlini yakhe, waphuma kwikhaya lokugcina izidumbu wangqala emangcwabeni. 
 Nalapho inkonzo yakhe yokugqibela yayizinyaswe ngamaNgqina kaYehova nabantu basemsebenzini wakhe.  
Emva koko ndabikela izalamane zam ze savula ityala kwisikhululo samapolisa eSite B ukuze ibanjwe inkosikazi yakhe nebisele iza kugqiba unyaka itshate nenye indoda. 
Apha endlini kabhuti ibifika izokuthatha imali kuphela.  
Ixelele amapolisa ukuba yaqesha abantu babulale umntakwethu ngamashumi amabini amawaka eerandi. 
Umzimba wakhe wafunyanwa sele wonakele kunxweme laseStrandfontein.  
Kungokunje kukhala ibhungane kulo mzi kabhuti.  
Into esiyifunayo ngamathambo akhe ukuze siwagoduse ukusinga eTsomo, yaye umama usakhala kunanamhlanje ngendlela ubhuti abhubhe ngayo. 
UNosisi Jevu uthi emva kanye kosuku lomngcwabo kabhuti wakhe wafumana umnxeba othi ubhuti wakhe utshe wabhubha kwingozi eyehle eKimberly.  
Esitsho kananjalo ukuba inkosikazi kabhuti wayo yadiza ukuba iyile eKimberly ukuya kufanisa umzimba kuba bekushiyeke ingalo yodwa kumyeni wayo. 
 Olu sapho luthi le nkosikazi yasebenzisa unyana womyeni wayo ukumfumana kumzi wabangcwabi nanjengoko wayesele onakele ze kwenziwa uvavanyo lweDNA ukuze akwazi ukufumana isidumbu, phofu unyana wayengenalwazi malunga nokubhubha kukayise. 
“Kuvulwe ityala lokubulala kwizityholo ezijoliswe kwinkosikazi enamashumi amane eminyaka ubudala netyholwa ngokubulala,” utshilo uSajini uNoloyiso Rwexana isithethi samapolisa eNtshona Koloni.",Ungcwatywe ngaphandle kwemvume yosapho!
"INKULUMBUSO yaseMpuma Koloni uPhumulo Masualle, uza kukhe athi gu bucala kumsebenzi wakhe wokuxakeka ziimfuno zephondo nanjengoko ethabatha ikhefu leentsuku ezisixhenxe. 
Kule veki uMphathiswa woPhuhliso loLuntu kweli phondo, uGqirha Pumza Dyantyi, ufungiswe njengeBambela Nkulumbuso.  
UDyantyi, obefudula enguMphathiswa wezeMpilo, uza kubambela kwesi sikhundla de kube ngomhla wesixhenxe kule yeNkanga. 
Ngokwengxelo, uMasualle ebethe tsi gxada phesheya kweelwandle ngokwempangelo, ukusuka ekuqaleni kwale veki ukuza kuthi ga izolo (ngoLwesithathu). Ukusukela namhlanje (uLwesine), uMasualle uza kuthatha ikhefu ayokubuyela emsebenzini ngomhla wesixhenxe. 
UDyantyi ufungiswe yiNtloko yeeJaji yaseMpuma Koloni uMfanelo Mbenenge koondlunkulu bephondo eBhisho. 
UDyantyi ligqala lombutho iANC kwaye sele esuka kuba nguSodolophu kumasipala waseMbhashe ozinze eDutywa.  
Ngaphandle koko uDyantyi, owaqeqeshelwa ubugqirha eCuba kwiminyaka yoo1990, ukhe wachitha iminyaka engugqirha wabucala eDutywa.",UMasualle usahlaba ikhefu leveki
"Amaqela esizwe ombhoxo, AmaBhokobhoko neSpringbok Women, aseYurophu – apho alungiselela kudlala khona imidlalo yovavanyo. Iqela lesizwe lamanenekazi linikele umva ilizwe loMzantsi Afrika ukuzithemba kuphezulu nangona linethuba elide lingasadlali. Kulindeleke ukuba lidibane namazwe alushica emidlalweno yovavanyo afana neNgilane, iWales neFrance. Utyelelo loMzantsi Afrika kwizwekazi laseYurophu yinxalenye yamalungiselelo etumente yehlabathi eza kudlalelwa eNew Zealand kunyaka ozayo. Kulindeleke iSpringbok Women sidibane neFrance emdlalweni wokuqala eVannes ngosuku lwangoMgqibelo. Emva koko, siza kuntingela eNgilane – apho kulindeleke sidlale imidlalo yobuhlobo phambi kokuya komnye umdlalo obalulekileyo eTwickenham. 
Umqeqeshi weSpringbok Women, uStanley Raubenheimer, uxelele amajelo eendaba ukuba bacele kubekho utyelelo oluseYurophu ukuze bakwazi ukulungiselela ukudibana neFrance kwitumente yehlabathi eyingozi kakhulu. “Asikwazanga ukufumana ithuba lokudlala iminyaka emibini yonke ngenxa yezizathu ezahlukeneyo. Sibona kubaluleke kakhulu ukujonga inkqubela yeqela lethu njengokuba silungiselela itumente yehlabathi. Sifune ukuzivavanya kwiFrance ngoba ikwindawo yesithathu kumanqwanqwa ehlabathi,” utshilo uRaubenheimer. 
“Asifuni ukulinda kube ngunyaka ozayo ukuze sibone indlela edlala ngayo iFrance. Okunye okunika umdla kutyelelo lwethu eYurophu kukuba siza kudlala imidlalo eliqela eza kunceda kakhulu abadlali bethu. Akukho mahluko ungako phakathi kwethu neqela elifana neWales ngokomgangatho nangona idlale imidlalo eliqela xa ithelekiswa nelethu,” utshilo uRaubenheimer. ULusanda Dumke uthi akanalo tu uvalo. “Siyalibulela ithuba esilifumanayo lokudlala namaqela aseYurophu. Thina siliqela elisoloko lilangazelela ukudlala ngoba umbhoxo yinto esiyithandayo. Uxinizelelo lukwiFrance, hayi kuthi. Apha eqeleni kuxutywe abadlali abanava nabasebatsha. Lo nto yenza kube mnandi kakhulu enkampini. Singxamele ukufika eFrance senze umsebenzi,” utshilo uDumke.",Amanenekazi oMzantsi Afrika afumana uvavanyo kumaqela aseYurophu
"Liphinde lazenzela igama kwakhona iphephandaba I’solezwe lesiXhosa emva kokugqwesa kwiimbasa zamawonga obugcisa.  
Oku kulandela emva kokuba umfoti uMichael Pinyana ethe wabuya newonga lokuba ngumfoti ogqwesileyo kumsitho obubanjelwe eGoli weembasa zobugcisa bobuntatheli obusingathwe yiBusiness Arts SA kwakunye neNational Arts Festival (NAF).  
Ukuphumelela kukaPinyana kuza emva kwemifanekiso abeyithathe eRhini ngethuba lomnyhadala wezobugcisa obanjwa minyaka le.  
UPinyana uchulumance kakhulu yile mbasa. Uthi oku kuthetha lukhulu kuye kwaye kubonisa nokukhula kweli phephandaba. 
“Ndiyayivuyela le mpumelelo. Ngoku songeza elesine iwonga kwingxowa yethu kweli xeshana sinalo sipapasha. Oku kukwabonisa nakuluntu jikelele ukuba sele sinalo igalelo elikhulu kwakunye nefuthe,” utshilo uPinyana.  
“Nangona iphepha lilitsha impumelelo yona kwakunye nothando lolwimi lwesiXhosa lokubalisa amabali abantu. Oku kubonisa ukuba umyalezo wona uyafika eluntwini, yilo nto ndonwabe kangaka,” woleke ngelo uPinyana. 
UPinyana ngumfoti onamava osele eneminyaka eliqela kweli candelo. Usebenzile kumaphepha afana neCape Argus, Cape Times, Sunday Times kwaye sele efudula ukuba ngumhleli wemifanekiso kwiphepha laseBhayi iHerald.  
Usihlalo weIndependent Media uGqirha Iqbal Surve uqhwabele izandla iqela lakhe elithe laphumelela kula mawonga. “Amawonga afana nala asisiqinisekiso sokuba senza umsebenzi oncomekayo.”  
I’solezwe liphephandaba lesiXhosa eliqale ukupapasha kweyoKwindla kunyaka ophelileyo. Iimbasa esele zizuzwe leli phephandaba ziquka ezimbini zakwaVodacom, eyesebe lezobugcisa nenkcubeko kwaneli lakwaNAF.",I’solezwe liphinde lazuza imbasa
"SuperSport United: Williams, Kekana, Daniels, Gould, Bhasera, Furman, Letsholonyane, Webber, Modiba, Mnyamane, Smith. 
Amalalela: Pieterse, Boateng, Mokoena, Mbule, Egwuekwe, Nhlapo, Le Roux. 
Petro de Luanda: Gerson, Diney, Azulao, Mira, Ari, Elio, Herenilson, Job, Manguxi, Carlinhos, Wilson. 
Amalalela: Lama, Maludi, Dennis, Nandinho, Tony, Tresor, Pedro.",UMnyamane uwakhulule esengxakini Amatsatsantsa kumdlalo weConfederation Cup
"UMongameli Jacob Zuma uthi bonke abagqatswa abasixhenxe abafolele isikhundla sobuMongameli kwiANC, banezakhono zokuthatha lo mbutho nelizwe bawuse kwelinye inqanaba. 
UZuma ebethetha ngenjikalanga yangoMgqibelo ngethuba evula ngokusesikweni inkomfa yeANC yamashumi amahlanu anesine ebanjelwe eNasrec eRhawutini. 
Ukuvulwa kwale nkomfa, kuthetha ukuba izithethe zenkomfa ezifana nokulungiselelwa komba wokonyulwa kwabagqatswa, zingathabatha inxaxheba. 
UZuma uthi uthethile nabagqatswa abafolele isikhundla sobuMongameli kwiANC, futhi uyabathemba bonke. 
“Nokuba konyulwa bani, bonke banezakhono zokukhokela ilizwe. Kokokuqala ndibona kukho abagqatswa abasixhenxe kwisikhundla sobuMongameli. Yonke le nto ibonakalisa ukuba inkqubo yedemokhrasi iyasebenza kwiANC. 
“Ndilindele nokuba konyulwa bani, ukuze ndimbize uMongameli wam. 
Masamkeleni iziphumo zenkomfa nokuba zinjani,” utshilo uZuma. 
UZuma uthi umgaqo-nkqubo weANC uthi nokuba sele ubumthanda kanjani umgqatswa wakho, kufuneka wamkele iziphumo zenkomfa, kuba “amasebe athethile”. 
Le nkomfa iqhubeka ngexesha apho umbutho wethu usezingxakini. UZuma uthi iziphumo zolonyulo loomasipala ngo-2016, zingumfuziselo wokuba uluntu alonwabanga yindlela “esiqhuba ngayo izinto”. 
Kodwa uZuma ukhuthaze abathunywa bale nkomfa ukuba bamanyane emva kwale nkomfa. 
“Masiphume kule nkomfa simanyene, kuba ubumbano lulo oluzakubangela ukuba sibenempumelelo,” utshilo uZuma. 
Abagqatswa abafolele isikhundla sobuMongameli kwiANC nguNkosazana Dlamini-Zuma, Cyril Ramaphosa, Lindiwe Sisulu, Zweli Mkhize, Baleka Mbethe, Mathews Phosa noJeff Radebe. 
Iziphumo zophumelele kwisikhundla sobuMongameli, nakwezinye izikhundla, zakubhengezwa ngokuhlwa kwangeCawe.",Zuma: Owonyuliweyo izakuba nguMongameli wam
"Imbaleki ephokeleyo eMzantsi Afrika kwicandelo lezembaleki, uStephen Mokoka, uphinde wenza adume ngazo ngethuba eqhumisela ngothuli inyambalala yeembaleki eKapa kwimpelaveki egqithileyo. UMokoka ubhale ngokutsha iincwadi zembali ngokuthi abe yintshatsheli yeCape Town Marathon – ethandwa kakhulu ziimbaleki zehlabathi – ityeli lesithathu. Olu gqatso olubanjwa rhoqo eKapa lohlulwahlulwa kaninzi ngokwemigama kuba kulungiselelwa iimbaleki ngokohlukana kwazo. Umgama woompondozihlanjiwe beembaleki ngulowo ungamashumi amane anesithandathu, kubekho owamshumi amane anesibini ukuya kwishumi leekhiomitha. UMokoka, 37, uye watshatshela kwakhona emva kokuba ebaleke ixesha eliziiyure ezimbini nemizuzu elithoba (2:09:54). 
Emva kwakhe kulandele uDerseh Kindie Kassie ngeeyure ezimbini ezineshumi elinanye lemizuzu (2:11:26) kwaze kwindawo yesithathu yanguDagnachew Adere Maru ngeeyure ezimbini naye (2:11:52). Emva kokuphuma phambili, uMokoka uvumile ukuba bekunzima. “Bekunzima kakhulu ukubaleka olu gqatso. Okuye kwandivuyisa kukuba ndikwazile ukugqiba iikhilomitha ezilishumi ndiphambili ngoba bekunzima kakhulu. Ndisokoliswe kakhulu liqhina laseDistric Six – kodwa ke bekumnandi,” utshilo uMokoka okwayintshatsheli ye-Olimpiki. Le mbaleki yaseMahikeng, kwiphondo laseMntla Ntshona, iye eKapa inomnqweno wokuphucula ixesha eyalenza kwilixa elidlulileyo. 
“Rhoqo xa ndisiza apha, ndisoloko ndifuna ukwenza ngcono kunangaphambili. Mhlawumbi ndiza kude ndizifumane iiyure ezimbini nemizuzwana,” utshilo uMokoka oyimbaleki yemigama emide. Kwicala lamanenekazi kuphumelele uMseret Dinke Meleka welizwe lase-Ethiopia. “Bekumnandi ukubaleka eKapa,” utshilo uMeleka. “Kuye kwanyanzeleka ukuba ndibaleke ndodwa ngoba bekungekho mntu ecaleni kwam. Akululanga ukubaleka wedwa. Kuye kube ngcono kakhulu xa ukhuphisana nezinye iimbaleki – kodwa ke ndibalekile ngendlela ebendicwangcise ngayo,” utshilo uMeleka obaleke iiyure ezimbini namashumi amabini anesine emizuzu (2:24:02). Emva kwakhe kulandele uTecla Kirongo noJudith Cherono baseKenya.",UStephen Mokoka uthi uyifumene evile intshinga yeCape Town Marathon!
"Ngomhla wamashumi amabini kule nyanga, iTLB Boxing Promotions iza nengxikela yetumente yamanqindi emva kwesithuba esingaphaya konyaka kuvaliwe. Phakathi kweembethimanqindi ekulindeleke zibuyele eqongeni lamanqindi nguXolisani “Nomeva” Ndongeni – owagqibela ukulwa ngo-2019, unyaka awabethwa ngawo yimbethimanqindi yaseGauteng, uPrince Dlomo. 
Le tumente eququzelelwa yinkampani yabathelekisi, iTLB Boxing Promotions, iza kubanjelwa kwidolophu yaseSecunda, eMpumalanga. UNomeva, owayekhe wayintshatsheli yeWBF lightweight, ngoku ufuna ukubuyisa isidima sakhe xa edibana noByson Gwayani waseMalawi emlweni oza kuba nemijikelo engaphaya kweshumi. 
“Ndiyakuvuyela ukubuyela eqongeni emva kokubethwa kakubi. Kuhle ngoba ndiyazazi ukuba ndiza kuphumelela. Yaba lilishwa nje into yokubethwa kwam nguDlomo. Ndiya kubulela ukuba yinxalenye yetumente ezayo,” utshilo uNomeva, ethetha neentatheli ekuqaleni kwale veki eGoli. Emva kokubethwa kwakhe, kwaye kwanyanzeleka anzule ngeengcinga uNomeva akhangele nomntu onokubuyisa ubunganga bakhe kwicandelo lamanqindi. Akekho omnye umntu othe qatha engqondweni yakhe ngaphandle kukaMnu. Mzamo “Chief” Njekanye – umqeqeshi ophum’izandla emanqindini eMpuma Koloni. 
“Emva kwala mlo, ndandihleli ndiza kubuyela kuChief. Ndihleli kakhulu eGoli. Noxa ndizazi izinto ezenziwa yimbethimanqindi – kodwa uChief ngumqeqeshi osemgangathweni ophezulu kwaye kulula ukusebenza naye. Ndingaya kuye eMonti okanye angeza kum eGoli. Kulula ukusebenzisana naye,” utshilo uNomeva wakwaBhaca – kodwa ongumhlali waseGoli. 
UNomeva akamazi uGwayani; nangona kunjalo – uthi uza kulwela ukuphumelela. “Ndimbonile kancinci; endikuqapheleyo kukuba noko akangomntu onokundisokolisa. Ndiza kulwela ukuphumelela umlo mna,” utshilo uNomeva. Enye imbethimanqindi eza kulwa nguNoxolo Makhanavu waseMonti.",UNomeva umfuna esiqwini uGwayani waseMalawi!
"Abalandeli be-Orlando Pirates bazizisulu zokuncithwa nokuhlaselwa ngoogxa babo ebholeni emva kokungaqhubi kakuhle kwezi sizini zidlulileyo. 
 I’solezwe lichube isikhwebu nomnye wabalandeli abayithanda kakhulu futhi onqwenela ukuba iPirates ingadlala ngcono kule isizini. 
Pedro Mapelo: Siyabulisa Mhlekazi, unjani namhlanje? 
Umlandeli: Molo Bhuti. Ndiphilile, unjani wena? 
PM: Nceda uzazise kubalandeli bebhola nabafundi beSolezwe ngokubanzi. 
Umlandeli: Mna ndinguMzukisi Tikita, ngokokuhlala ndilapha eMossel Bay – ndingumlandeli we-Orlando Pirates. 
PM: Siyabulela ngokuzazisa. Khawutsho, ngubani umdlali kwiBucs omthandayo? 
Mzukisi Tikita: Ha ha hanguThabo Qalinge. Eyona nto ndikholwa yiyo kuye yindlela ayidlala ngayo ibhola ekhatywayo. Kangongokuba ndivuya kakhulu njengokuba ebonakala kakhulu kwiPirates kule isizini. 
PM: Kuhle ke xa kunjalo. Ungathi sesiphi esona siganeko ongasoze usilibale ngePirates? 
MT: Ndaqala ukulandela iPirates phaya ngo-1997. Eyona nto endingathi iphuma phambili zezandebe zintathu sakhe saziphumelela kwisizini enye. Ngoko iPirates yayisaqeqeshwa nguRuud Krol. Ndikhumbula umdlalo wokugqibela wePSL siwudlala neGolden Arrows kwelinye icala nayo i-Ajax Cape Town esasilingana nayo idlala. Sakhululwa ligowuli elafakwa ngu-Isaac Chansa kuloo mdlalo, kunzima kakhulu. 
PM: Unqwenela kwenzeke ntoni kwiPirates kule sizini? 
MT: Ndingavuya ukuba umqeqeshi angasinceda ngokuphumelela indebe yeTelkom Knockout. Kungakuhle ukuba singaqhuba kakhulu nakwimidlalo yePSL ngokuba ndifuna sibuyele kwiCaf Champions League. Ndisakhala ke phaya esiswini, ingase bafumane nokuba ngu-Andile Jali ngemboleko ukuze kube ngcono.",UTikita ufuna iPirates ibuyele kwiChampions League
"USAVUTHA ngumsindo umsasazi owanikwa uphum’ aphele sisikhululo sasekuhlaleni iForte’ FM. 
UZuko Giyose wayengumsasazi kweli jelo likanomathotholo elizinze eDikeni, ukususela kunyaka ka2012 de yangunyaka ka2014 ukugxothwa kwakhe. 
UGiyose okwayinzalelwane yaseDikeni, usenesikhalo ngolawulo lwe-Forte fm phantsi kwesandla sikaNksk.Vuyelwa Mdazana. 
Exelela I’solezwe lesiXhosa, uGiyose utyhola ngelithi, “Eyona nto ibuhlungu ngeForte FM ayikhuli, uluntu lwaseDikeni alumelwanga kwesa sikhululo, akukho nxibelelwano.” 
UGiyose uqhubekeka ngokutyhola uMdazana ongumphathi-sikhululo ngelithi, uyazilawula kwaye amagunya kwesa sikhululo ngawakhe. 
“Awaziwa nokuba ngubani amalungu ebhodi kwesa sikhululo, uMam’Mdazane wenza ngohlobo afuna ngalo. 
“Xa eziva efuna ukuqasha uyaqasha, xa efuna ukugxotha uyakugxotha,” uthethe watsho lo msasazi. 
UGiyose ebefudula eqhuba inkqubo yasemin’emaqanda iCommunity Calendar eForte’ FM, kwaye uthi ukugxothwa kwakhe ngendlela engenalusini iseyinto ekunzima ukuyamkela. 
“Azange ndityityinjiselwe mnwe (warning) , zange ndisiwe kuviwo (hearing), ndaye ndanqunyanyiswa ze emva koko ndagxothwa.” 
“Ndanqunyanyiswa emva kokuqhwaba umsasazi owandibukula ngokwesini,” utsho uGiyose. 
Uthi emva kokugxothwa kwakhe, wakhangela iminyango enokumnceda. 
“Elinye ilungu lebhodi laliseKapa, elinye kuvakala ukuba liseRhawutini. Emva kokungaphumeleli ukuncedwa yibhodi yesikhululo, ndaya kwigosa lonxibelelwano kwiYunivesithi yaseFort Hare, uNksz. Zintle Filtane, owohlulakalayo naye kukundinceda, emva koko ndaya kuMnu. Mvuyo Tom oyinqununu yeziko eliya, naye wazisonga ezakhe izandla.” 
“Ngoobani abalawula iForte FM? Ngoobani amalungu ebhodi eForte’ (kuba thina zange sawabona ngeliso lenyama). 
Kutheni yona i-Eastern Cape Radio Forum iyeke iForte’ FM injeya?” uthethe watsho. 
“Xa ukhala kumphathi wesikhululo ubangumntu ogwenxa,” uvakalise watsho uGiyose. 
Uhlabela mganyana etyhola uNksk. Mdazana njengowabulala into ayithandayo ikukusasaza. 
“Ndizamile ukuthetha naye, wathembisa ukuba uzakundibuyisela kunomathotholo, ndalinda, emva kokuba ndibuyele kuye ndiyokuqonda ngesicelo sam, wathi usandul’ukuqesha abasasazi abatsha, ndabe ndiyancama.” 
“Ndancama ndayokusebenza esibhedlele kodwa iphupha lam ikukusasaza,” ukhalaze watsho uGiyose. 
UGiyose uthi usayenza imisebenzi wayefudula eyenza ngethuba engumsasazi weForte’ FM. 
“Ndisanceda uluntu nangoku. Ndandinceda abantu bafumane izazisi, ulwazi ngezinto yinto, nkqu nemisebenzi. Kwinkqubo yam ndandisebenzisana norhulumente, imibutho yasekuhlaleni kunye noogqirha bengqondo noonontlalontle,” utshilo. 
Eziphendulela kwezi zityholo, uMdazana uthi, nasiphina isikhululo sosasazo siqhutywa phantsi kwemiqathango yemigaqo-nkqubo yaso. 
“Esi sikhululo sisebenza ngemigaqo njengazo zonke izikhululo zikanomathotholo. 
UZuko (Giyose) wanikwa umsebenzi njengaye wonke umsasazi, kodwa akube ephule imiqathango, kwanyanzeleka ukuba akhutshelwe ngaphaya kwamasango. 
UMdazana uthi, lo msasazi wagxothwayo wayengenandlela yokuziphatha. 
“Wemka ethuke kwamntu apha ukuya kubaphathi beYunivesithi, kwaye iimbalelwano zakhe ezilapha ungazoyika,” utshilo. 
“Andiyazi nokuba unengxaki nam uZuko okanye unengxaki nesikhululo na. Waya kwiinkundla zezikhalazo (CCMA) kodwa zange aphumelele. Ufuna nje ukugqwalisa isikhululo ngokuthetha ubuxoki,” uqukumbele watsho. 
UGiyose uyavuma ukubiza abaphetheyo kwela ziko njenga “mamene mene” emva kokungamanyelwa kwesikhalazo sokugxothwa kwakhe. 
Uthi, uCCMA wamgqithisela kwiinkundla ezingaphambili zezimangalo, kodwa wohluleka ukwenza njalo ngenxa yemali.",Usenemibuzo exananazileyo owagxothwa yiForte’ FM!
"Kapa: Kutshiswe ooduladula ababini benkampani yakwaGolden Arrow kwingingqi yaseTown Two, eKhayelitsha kwaye kutyholwa abahlali abafuna ukusika iziza kumhlaba wabucala.  
Abahlali bathi bafuna ukubeka amatyotyombe abo kumhlaba okufutshane nenkundla kamantyi yaseKhayelitsha; mhlaba lowo ungoweKhayelitsha Community Trust (KCT) ulungiselelwe ukwakha izindlu ezizakuqashiswa kubantu abarhola imivuzo emincinci. 
Usomlomo wenkampani yakwaGolden Arrow uBronwen Dyke uthi, “emva kwesisiganeko sesibini sokutshiswa koduladula wethu siye sazinqumamisa inkonzo zethu kula lokishi ukuqinisekisa ukhuseleko lwabantu. Imeko siyijonge ngeliso elibukhali kuba siphoxekile kakhulu yile nto kuba sizama ngako konke ukusa iinkonzo zethu eluntwini nekulapho zifuneka khona, kodwa kufuneka sijongile nelahleko eyenzekayo ngenxa yeziganeko ezikumila kunje.” 
Omnye uduladula utshiswe ngenjikalanga yangeCawe, logama owesibini utshiswe ngenjikalanga yangoMvulo; nalapho kuye kwagityiselwa ngamatye udululadula wesixeko seKapa nekudizwa ukuba umqhubi uzisindise ngokuba aphume ame ngaphandle kwayo. Ngenxa yokuba aba duladula besixeko besoloko bebekwe esweni ngamagosa onyanzeliso-mthetho akhawuleze afuna uncedo emapoliseni yabe isinda ngolohlobo ukuba ingatshiswa. 
Kwezi zenzo zabahlali konakaliswe nesikhululo sikaloliwe saseKuyasa.  
Abahlali bengingqi ezahlukileyo eKhayelitsha basika iziza kumabala akufutshane kubo bengajonganga ukuba abekelwe ntoni na, babanga ngelithi badiniwe kukuhlawula imali yerenti apho bahlala khona.",Badudula ooduladula eKhayelitsha
"Ndingomnye wabaninzi abangazi zwe limbi ngaphandle kwelo bahlala kulo, ndingenawo nomnqweno ke kambe. Ingxoxo yam isoloko isithi kuninzi endingakwaziyo ngeli lizwe lam, ukufuna ukwazi elinye akusayi kuba bubulungisa ke ngoko. 
Entloko kule veki (ngeCawa), ndithathwe ndayophoswa kwelinye ilizwe nebendihlala ndisithi amanakanibe endinawo ngalo andanele.  
Ndifumanise ukuba ndisekude ukuba ndilazi, ndahlupheka nangakumbi kukuthi kanti ndisasilela kangaka nje ukulazi lingummelwana esingahlulwanga nalucingo. Ukungahlulwa nalucingo kuthetha ukuba asilizwe limbi koko yimida yobuyatha. 
ISebe lezeMfundo leMpuma Koloni, ngeprojekthi yalo yoLwimi lokuThetha ngeZandla loMzantsi Afrika, lisityhilele banzi ngelizwe lezithulu.  
Lisazise okuninzi ngolwimi nenkcubeko yezithulu kumsitho obubanjelwe eNU 15 eMdantsane, kusaziswa ngokusesikweni le projekthi. Abantu abazizithulu siphila nabo, nakwabo kungekho zithulu kumakwabo bahlala besiva ngobuthulu.  
Kodwa ngenxa yobuyatha, isizwe asikuthathelanga ngqalelo oku ithuba elide, de kwakho umsantsa omkhulu phakathi kwethu nabo ngokungathi bakwelinye ilizwe. Banolwimi lwabo nenkcubeko yabo, njengabo nabaphi na abantu abadibana ngolwimi nenkcubeko kweli lizwe. 
Urhulumente wedemokhrasi iimbedlenge neenkedama neziqhwala, nabantu abanezinye iziphako zomzimba, nezikhwasilima, ubanike indodla ukuze bafeze izidingo zabo ezizodwa.  
Izithulu, nangona nazo zilufumana uncedo lobukhwasilima, kodwa ezona nto zingundoqo ebomini bazo, ulwimi nenkcubeko, zibethwe ngoyaba.  
Ukushiya ngaphandle ezo nto zimbini emntwini kuthetha ukuba ushiye uqobo lwakhe. Umntu ngumntu ngolwimi nenkcubeko, ze alekelise ngenkolo. 
Ulwimi lokuthetha ngezandla, nekuphela kolwimi olusetyenziswa zizithulu, buninzi ubutyebi obumele kwaziwa sithi “bothethayo” kulo.  
Kolu lwimi into ibizwa ngobunjalo bayo nangegama layo, itoliki iqhiyaze ifune izihlonipho nangona zingekho kolu lwimi. Izinto esithi mna nawe zizithuko, kulwimi lokuthetha ngezandla zizibizo nezenzi, kungakhathaliseki nokuba kuphi na. 
 Ecaweni umfundisi osisithulu uthe ecacisa ngobudlavu bonyana wolahleko ekubuyeleni kwakhe kuyise, wazekelisa ngokurhama ukwenza umfanekiso-ngqondweni ngobumdaka bakhe, itoliki yona ikhethe ukuthetha ngokosula iimpundu; ndatsho ndathi “ihlangene!” EmaMpondomiseni siyakwahlula ukurhama nokwasula. 
Abacimeli xa bethandaza. Bathi ukungacimeli kwabo kukuba indawo yokungasebenzi kweendlebe ithathwe ngamehlo, ngako oko umthandazo bayawujonga abawumameli. Ndaza ndakuva zwindini! 
Lisebenzile iSebe lezeMfundo leMpuma Koloni ngokuza nale nkqubo. Lisivule amehlo ekuthe kanti sijongile nje asiboni, lisivule iindlebe ekuthe simamele nje kanti asiva, lisityhile ingqiqo ekuthe sinobuchopho nje kanti asinangqondo!  
Kunini ngoku ukuba makube kanti ulwimi lokuthetha ngezandla, nekuphela kolwimi oluthethwa ngabantu abazizithulu, asikalwenzi ulwimi olusemthethweni kweli lizwe?  
Ingaba oku sikwenzayo asikuko na oko kwenziwa ngabacinezeli bethu? Abacinezeli bethu basifuthanisele iminyaka engaphezu kwamashumi amane, thina mingaphi le sele sibafuthanisele yona abantu abalwimi likukuthetha ngezandla? 
Sivumelene noMphathiswa wezemfundo kweli leMpuma Koloni, oHloniphekileyo uMnu Makupula, ukuba isenzo sokuyekela ukucinezeleka kwabolwimi lokuthetha ngezandla sisenzo esingafanelwe kuxolelwa – ukuphilisa abantu kwilizwe elingekhoyo elizweni labo! Elowo kulo msitho umke engazilibali ubutyala anabo ngakubantu abazizithulu. Isilogeni sale nkqubo kaMphathiswa Makupula esithi “Ukudilizwa kothango lobulolo kwabangeva ngeendlebe,” nebenegalelo eliphambili iPanSALB (Mpuma Koloni) ekusakheni, sithetha lukhulu. Maludilizwe uthango lobulolo! 
Phantse zonke iindawo zoncedo lukarhulumente azinazitoliki zolwimi lokuthetha ngezandla, zimbini ntathu ezinazo.  
Izithulu kufuneka zixhomekeke kwinceba yabamelwane abalwaziyo ulwimi lwabo okanye baqeshe iitoliki ukufumana iinkonzo zasimahla. Ndaza ndakuva zwindini!  
Goba msenge iibhokhwe zikutye. 
Owenu kwisiXhosa, Nxuba.",Elingaziwayo ilizwe
"Umqeqeshi we-Orlando Pirates upopene, akayazi eyona nto makayenze – ngenxa yabadlali bakhe abangama-athalala phambi kweepali. Emva komdlalo we-Absa Premier Soccer League obuphakathi kwePirates neGolden Arrows ophelenga ntanganye ngo’0-0, uMilutin “Micho” Sredojevic uthe ukuphosa kwabadlali amathuba emidlalweni yeyona nto imbi angazange wayibona kwamanye amazwe aqeqeshe kuwo ngaphambili. USredojevic, 48, uneminyaka engaphaya kwamashumi amabini engumqeqeshi kwinqanaba eliphezulu kwibhola ekhatywayo kumazwe afana noMzantsi Afrika, Uganda, Ethiopia, Tanzania, Sudan, Rwanda neSerbia – ilizwe awazalelwa kulo nawaqala kulo ukuqeqesha. 
Le ndedeba igaleleke eMzantsi Afrika embindini wonyaka isuka e-Uganda; injongo ibikukunceda nokuguqula imeko yeBucs esokoleyo kwisizini yePSL ka-2016/17 – kodwa umsebenzi wakhe awululanga ngenxa yabadlali abangaziboniyo iipali. “Ndizama ukubethelela umkhwa wokufaka amagowuli ebadlalini ngokuthi bangazikhathazi ngamathuba abawaphosileyo xa ebesebaleni. Le yingxaki ebonakalayo jikelele elizweni. Bendifanelwe kukuphuma izimvi ngenxa yoxinizelelo – kodwa andinguye umntu onikezelayo,” utshilo uSredojevic emva kokubambana kweqela lakhe naBafana Bes’thende ngoLwesibini. 
USredojevic uyahlonitshwa ebholeni ngoba uthathwa njengomnye wabaqeqeshi abangoongqondo-ngqondo. Ukuzothi ga ngathi uzamile ukusitshintsha isimo seqela – kodwa eyona nto isilelayo ngoku yile yamagowuli ngoba indlela iqela elidlala ngayo ibhetele kakhulu kunaleyo yesizini egqithileyo. “Ingxaki ekhoyo apha yile yabadlali abazikhathaza kakhulu xa bephose amathuba. Siyazama ukuncedisana nabo ngoba asifuni lo nto ihlale ezingqondweni zabo. EMzantsi Afrika iyadlalwa ibhola. Ingxaki ilapha engqondweni qha. Zange ndayibona into nje, kudala ndijiekeleza ihlabathi,” utshilo uMicho. 
Emalanga ngeCawe, iPirates indwendwela iBloemfontein Celtic. Eyona nto enika umdlalo ngalo mdlalo kakhulu kukuba kuzakube kudibene abaqeqeshi abazanayo – uSredojevic noVeselin Jelusic owenza izinto ezibonakalayo kwiCeltic esinde ngolambisa ekuthotyisweleni kwisizini edlulileyo.","“Zange ndayibona into enje, kudalala ndilijikeleza ihlabathi!”"
"AbeNkonzo yesiPolisa eMpuma Koloni baphisa ngemali ekumakhulu amabini amawaka eerandi (R200 000) kulowo unokuza nolwazi ngaphambili olunokukhokelela ekubanjweni komrhanelwa obandakanyeka ekubulaweni kukaNamhla Mtwa. 
UMtwa, 35, wafunyanwa egwintiwe ekhayeni lakhe eliseSidwadwa eMthatha ngentlwa yomhla wama21 kuTshazimpuzi 2022. 
Kutyholwa ukuba eli nenekazi ladutyulwa lwahlanz’ iselwa lungaphakathi kwinqwelo yalo ngumntu ongaziwayo ngethuba lifika ekhaya eSidwadwa. 
Lachanwa ziimbumbulu kumzimba ongasentla, laze lachazwa njengelingasekhoyo kwindawo leyo yeshwangusha. 
OnguMlomo emapoliseni kula mmandla, uBrigadier Tembinkosi Kinana, uthi uphando luyaqhutywa ukuze kube kubhaqwa umenzi wesi senzo. 
“Imali ekunikiswa ngayo yinxalenye yophando oluqhubayo, ngoko ke nawuphina umntu onokuza nolwazi olunokukhokelela ekubanjweni, utshutshiso oluyimpumelelo nasekugwetyweni komenzi owenza oku kuNamhla Mtwa, makeze ngaphambili,” kutsho uKinana. 
UKinana uthi kulowo unokwabelana nabo ngolu lwazi lubalulekileyo angaqhagamshelana noBrigadier Venetia Masingi kwa: 082 040 6751 okanye atsalele kwaCrime Stop kwinombolo engu: 08 600 10111. 
Lonke ulwazi oluza ngaphambili lwakuthathwa njengoluyimfihlo.",Isixa semali ngokubulawa kukaNamhla
"Lwesihlanu, Agasti 05  
*   OhBrigado Champaigne & Cigar Bar  
Djs: Cooper/ Yoba  
*   Ground X Lounge  
Djs: Palture\ King wave  Blackman.  
*   WiseGuys Pub & Grub  
Djs: Pandora\ Phuxx\ Pablo Da Don Funky furaz.. 
*   So What Lounge (Mthatha)  
Djs: Angisto\ Jovisto\ Phoenix\ Tonic\ Pk.. 
NgoMgqibelo, Agasti 06 
*   Pulse Night Club  
Djs: Master Jam  Spin  Angelo.  
*   Ground X Lounge  
Djs: Lady Mpumie\ Kelvor\ Khanyie\ Dumza\ Chubbz\ Tulz\ Misser\ Tulz\ Cooper\ Lumpa\ L entors.. 
*   Jeff Place Mdantsane  
Djs: Lentor  Khanyie  Onke  Khanyisa  Sbee. 
*   Blackspade Entertainment Lounge  
Djs: Palture\ Pandora\ Le Vinnyl\ Stixx\ Deepstar\ Liquidsoul..  
*   Isiqalo court (Alice)  
Djs: Lady Mpumie\ Ms Eve\ T-Lady.. 
 *   Dopparaz Lifestyle (Port Elizabeth)  
Djs:  Mobi Dixon\ Warrinho..  
*   Kwa Lhu (TinaRHA) Djs: Distruction Boyz (DBN) Pelco\ Cute\ Khubz\ Shane. 
NgeCawa,  Agasti 08  
 *    
Djs.Twins On the deck(Jhb)Monty\MasterJam\Spin..  
*   Buccaneers Pub & Grub  
Djs: Shimza\ MisserHouseFanatic\ Lady Mpumie\ Avees.",Isolezwe Gig- guide no-Agent Lungaz
"NAKULO nyaka njengakwiminyaka edlulileyo, iPAC isakhokelisa umbandela womhlaba, isithi isicwangciso sokusetyenzwa komhlaba sifanele ukuhamba ndawoninye nemfundo. 
Usihlalo wePAC eMpuma Koloni, uSandla Goqwana, uthi akukho ntshukumo yezoqoqosho enakuze ibonakale xa uninzi lwabantu baseAfrika, abantu abamnyama, besaxuthwe umhlaba. 
“Akukho nto sinakuze siyenze singenalo ulawulo lomhlaba. Umhlaba mawusenzele imali, kodwa ukuze kwenzeke oko kufuneka isicwangciso esicacileyo. Isicwangciso esiphambili yimfundo eluntwini ukuze abantu babenezakhono. Xa uza kuphatha umhlaba, kufuneka ubenezakhono ingakumbi ezo zeenjineli,” utshilo uGoqwana. 
“Yonke into esinakuthi siyenze njengorhulumente woMzantsi Afrika isekezelwe kulawulo lwethu kuqoqosho lweli lizwe. Iintsika zemveliso kwezoqoqosho zintathu: ngumhlaba, ngabasebenzi kwanenkunzi (imali yokuqala nokuqhuba ushishino),” kutsho uGoqwana. 
Kwimpelaveki esiyishiya ngasemva, iPAC iphehlelele ngokusesikweni umqulu wayo wezithembiso eMonti, apho ibidakanca izicwangciso zayo nanjengoko ifinyeziwe imihla phambi konyulo lwenyanga ezayo. 
UGoqwana uthi into ephambili kwiPAC kukubuyiselwa komhlaba eluntwini. 
“Kwantlandlolo sasiqhuba idabi lokubuyiswa komhlaba usiya kuluntu lwaseAfrika ukuze lwenze iintshukumo zalo zoqoqosho. Nangoku sisaqhuba nelo dabi. Umhlaba mawubuyiselwe kubanikazi bawo amaAfrika.” 
UGoqwana ubalule iSajonisi esithi yenye yeendawo ekufanele kugxilwe kuzo kuphuhliso loqoqosho lwaseMpuma Koloni. 
Kumbuzo wokuba ithini na iPAC kumbandela womhlaba osele wenziwe undabamlonyeni ngamanye amaqela ezopolitiko, uGoqwana uthe: “Masibaqhwabele izandla. Asikhathazeki nakancinane. Le nto ithetha ukuba umyalezo ekudala siwuqhuba ude wavakala nakwamanye amaqela ezopolitiko.” 
“Babesithi iPAC ifanele ukunikwa ikiriva ukuba ifuna umhlaba, xa ke beyibonile inyani – masibaqhwabele izandla. SiyiPAC sithi lo mhlaba woxuthwa ngokuphalala kwegazi lamaAfrika, ngoko ke sithi makuthathwe wonke umhlaba.”",PAC: Umhlaba ebantwini kuqala
"Eziphuma eNaturena iindaba namhlanje zithi iKaizer Chiefs ityikitye umdlali omtsha. Igama lale ndedeba nguDumsane Zuma – obekade edlalela iBloemfontein Celtic kwisizini egqithileyo. UZuma utyikitye isivumelwano sengqesho seminyaka emithathu kwiChiefs. “Sinovuyo lokwazisa umdlali-siswini obekade edlalela iBloemfontein Celtic, uDumsani Zuma, ukuba ngumdlali wethu,” itshilo ingxelo ekutshwe yiChiefs kwikhasi layo lonxibelelwano uTwitter namhlanje. 
Amakhosi asakhangela ifolosi ezakuncedisana noGustavo Paez okubonakala ngathi ngoyena ongawanceda kwicala lamagowuli kwisizini entsha. Kungokunje abaqeqeshi baphonononga ifolosi yase-Argentina egama linguJonathan Philippe enkampini. Kulindeleke kuthathwe isigqibo ngaye phambi kokuphela kwale veki. Amakhosi atyikitye abadlali abambalwa abaquka uBhongolwethu Jayiya obedlalela iCape Town City kwisizini ka-2016/17.",Amakhosi atyikitye umdlali weBloemfontein Celtic
"“Ezi zikhumbuzo zeenyhikityha azithethi ukuba asenzi nto ukulandelela izinto ezi zazisilwelwa ngabo babhubhayo,” uthethe watsho uNkosi Mzileni ongumdikoni kwiChurch of God eyaziwa njengenkonzo yakwaSirayeli.  
“Kufuneka inguqu, kutshintshwe neekhalenda kususwe amagama afana nooJuly – obhekisa kuJulius Caesar noAugust obhekisa kuAugustus. Ayombali yethu leyo.  Mayitshintshwe,” uqhube watsho uMzileni.  
Oku kuvele kwindibano yephondo yeenyhikityha kule veki iphelileyo, eGinsberg, nalapho bekumenywe iikomiti zeenyhikityha ezilithoba; iBulhoek, Duncan Village, Bhisho, Egerton, Northen Areas, Uitenhage, Queenstown, Aliwal North neNgquza Hill Massacres.  
Egxininisa le ntetho kaMzileni, uNkosinathi Biko wongeze elithi: “Xa sisenza izikhumbuzo kufuneka siqaqambise le nto yabhujelwa ngabo babesilwa, hayi amagama abantu.”  
Ekwatsho ukuba bona beyiSteve Biko Foundation basekwa ngeenjongo zokulandelela kumsebenzi owawusilwelwa nguSteve Biko, hayi ukukhumbula indlela awabhubha ngayo kuphela.  
UNkosinathi ucebise ezi komiti ngeendlela zokuseka izakhiwo zezikhumbuzo ezifana neSteve Biko Centre ekwatsho ukuba ukubandakanya urhulumente kwenza izinto lula. 
 Nangona kunjalo uninzi lwabo bebezimase le ndibano bakhale ngokungabinalo ulwazi lweenjongo zale ndibano kunye nokungabikho koomasipala abafana neBuffalo City kwinkqubo. UMphathiswa kwezobugcisa nenkcubeko, uBulelwa Tunyiswa, unqande ngelithi makhe kubekwe izikhalazo bucala kuvakaliswe ukuba zifuna ukusebenzisana njani norhulumente ezi komiti zeenyhikityha. 
 “Endaweni yokuthi ‘sicela uncedo rhulumente!’ oko, kunganjani ukuba ningathi ‘nantsi into esiyenzayo rhulumente, sicela usebenzisane nathi’. 
 “Sifuna ukomeleza ezi komiti zenu ngolwazi oluthe vetshe ukuze nikwazi ukucela imali nezixhobo ngendlela efanelekileyo kwiiarhente zabucala nezikawonkewonke,” uqhube watsho uTunyiswa phambi kokuba amalungu eekomiti acebise ngelithi kufuneka bazenzele imanyano yezi komiti, bathethe ngazwi linye.  
                                   – isibhalo@inl.co.za",Ziyakhala iikomiti zeenyhikityha!
"UXolisani ‘Nomeva’ Ndongeni, owayeyintshatsheli ye-IBO light weight, usavuyela imbasa yembethi manqindi yonyaka ayifumene kumsitho obubanjelwe eThekwini kwiveki ephelileyo.  
Le mbethi manqindi, 26, yeMpuma Koloni ifumene eli wonga kwicandelo ebikhuphisana kulo noSimphiwe Konkco – enye yeembethi manqindi eziqaqambileyo eMzantsi Afrika.  
UNomeva uphumelele imidlalo emibini kunyaka ophelileyo – kodwa ebaluleke kakhulu kwikhono lakhe lamanqindi. Kumlo wokuqala wabetha * -Emilio Norfat kumjikelo wokuqala, walandelisa ngoJuan Garcia Mendez. Waba uNomeva uzenzela imbali ngokuyiphumelela yonke imidlalo engamashumi amabini anesibini.  
Le ndedeba isayivuyela imbasa eyifumeneyo kwaye ithembisa ngezinto ezinkulu ezizayo. 
“Kuluvuyo kum njengokuba ndiphumelele le mbasa. Le nto ithetha ukuba umsebenzi wam uyabonakala, ndiyavuya kakhulu. Ngokomsebenzi wam bendikulindele ukuphumelela – kodwa ndiye ndisazi ukuba wonke umntu obephaya usebenzile kakhulu. Bendizithembile – kodwa ndiye ndothuka xa kubizwa igama lam,” utshilo uNomeva kwincoko yakhe neli phephandaba. 
Njengokuba unyaka ophelileyo uyihambele kakuhe le nzalelwane yaseMount Frere, kulo unyaka kulindelwe lukhulu kuyo. “Lo nyaka uyathembisa xa ndisiva. Ndilinde ukuvela komlo wehlabathi ungaphelanga lo nyaka,” uvale ngalo mazwi uNomeva. 
Umlo wonyaka ibe ngulowo wawuphakathi kukaKonkco noHekkie Budler.  
Kanti iwonga le mbethi manqindi yonyaka kwabasetyhini lithathwe nguBukiwe Nonina waseDutywa. 
pedro.mapelo@inl.co.za",‘Umsebenzi wam uyabonakala’ – Ndongeni
"Njengoko ndisenza uphando ngokusungulwa kwemfundo yasesikolweni kubantu abaNtsundu boMzantsi Afrika, ndithe ndahlangana nemigaqo eyasekwa phantsi kwayo iYunivesithi yaseFort Hare ngamaNgesi.  
Wonke umntu owayeza kusebenza nowayeza kufunda khona ukususela ngo1916 kwakufuneka engumKrestu.  
Umngeni waba kwiilwimi zesiNtu, isiXhosa, isiSuthu nesiZulu ekwakungekho zincwadi zibhaliweyo ezinemigaqo yokwakheka kwazo.  
Kwelinye icala kungekho ziincwadi ezinamabali ngezi lwimi asekeke kubuKrestu. Nto leyo eyenza ukuba kutolikwe iincwadi zesiNgesi, kuphindwe kubhalwe iincwadi ezazihambisa iLizwi likaNdikhoyo ngezi lwimi. 
 Eso sizathu sawalahla kude amabali afundisayo esiqaba afana neli, nawakhokelela ekuthini amadoda aNtsundu agcinwe ezinkomponi ngabeLungu kuba kusithiwa awalithandi isondo. Nomfazi xa encancisa akamombathi. 
 USityana, A.M.S. kwincwadi yakhe ethi, ‘Izixingaxi ZamaXhosa,’ ubhala uthi ngokufika komfazi ekwendeni: “Mandulo intombi ibisenda iyintombi nqo, ukutsho oko bungazanga buchukunyiswe ubuntombi bayo ebomini bayo. Ngelo lixa lokulala kubakho abantu abaya ngakulaa ndlu kulelwe kuyo ngaba bantu, bathi nca ngodonga bamamele.  
Le nto yayisenzelwa izinto ezimbini; eyokuqala kukuqondisisa okokuba umfana lo akoyiswa yintombi; okwesibini kukuva xa ikhalayo, kuba kaloku buhlangene ubuntu bayo ebuntombazaneni.  
Ukuqhekezwa komhlumba wobuntombazana akulula. Iye ikhale ke intombazana. Babesithi ke abo baye kumamela bakusiva isikhalo bonwabe bayokulala. Into ebonwabisayo kukuqonda okokuba zombini ezi zinto zenzekile, ungumfazi ke kwelo khaya.  
Kanti okokuba ihlangene nomfana lowo ayakhala sisithuko eso kuyo apho emzini wayo. Unobangela waloo nto kukucinga into yokuba ithwelwe ingasenawo umhlumba eyona nto iliqhayiya lentombi ebomini bayo. Okokuba kwenzekile ahamba amathuba nemihla kungekho nto iqondakalayo, umfana uyabizwa nguyise abuzwe unobangela wokokuba kubekho loo mrhano.  
Akuba exelile kuyise esithi ayivumi iyamoyisa, uyise uqokelela abafana baye kungena kulaa ndlu yabo emini nomyeni lowo wayo, baxelelwe abafana okokuba bayibambe bayilalise ngomhlana alale nayo umyeni lowo de baqonde okokuba uyikrazule umhlumba, bayiyeke ke. Xa kunjalo ayinakude iphinde ikhathaze, kananjalo izazi okokuba ingumfazi ngoku, ibhongo lobuntombazana liphelile kuyo.”  
Xa ndingqina ke apha okuthethwa ngokaSityana, ndingathi kwakusenzeka ukuba umfana azekelwe intombi naye engazi nto ukuba kuqalwa ndawoni na, kuthiweni, kuyekwe xa kutheni xa kutswetyelwana nebhinqa.  
Omnye umama wakhe wandibalisela wathi, “Isishumane sendoda esasingazange sakhe sazililela entombini siphimisa, sakhe sazekelwa eyona yakhe yabantle intombi, saze sasiwa ekoyini nomtshakazi. Zaqengqeleka iinyanga zade zantathu umfazana engenzakali.  
Bathe abazali bakubona le nto, utata wakhe wabuza kunyana, “Mfo wam sifuna de sibone umzukulwana, sibadala siza kufa nonyoko. Njengokuba uyindoda nje ukhe umtsibe umfazi wakho?  
Amadoda ayabatsiba abafazi bawo, nam ndamtsiba unyoko kwatsho kwavela wena lo.” Unyana waphendula, “Hayi tata, zange ndimtsibe oko wafika.” Uyise wathi, “Kufuneka namhlanje mfo wam nicime isibane, ukhulule ume ze bhushu, umtsibe. Uqine mfo wam umtsibe, umtsibe kude kuse ungadinwa tu nyana. Umfazi uyatsitywa mfo wam. Ukuba akumtsibi uya kukhathazeka ancame azitsibise ngamanye amadoda. Kufuneka xa utsiba umfazi ungawavali amehlo, ude ukhonye uthi, ‘Ndicel’inkwenkwe!” Ebusuku sicinyiwe isibane, walala umfazana, yavuka ngoko into enkulu yenza umyalelo kayise yatakataka njengesele itsiba umtshakazi. Yamtsiba, yamtsiba, yamtsiba, kwade kwasa tyaa, zakhala neentaka zokusa, bavuka abantu.  
Yaba ke indoda enkulu iyayeka ukutsiba. Ngeli thuba itsibayo iyathetha ithi, “Ndiceli inkwenkwe!” Yavuka yayokubalisela uyise, “Tata awunakungamfumani umzukulwana oyinkwenkwe.” Kwelakhe icala umolokazana uvuke waya kuninazala, “Mazala ubhuti kaNozithile ndiyabona wena uqalwa yimpambano, okanye utshaya icuba lamahashe. Ndibe ngakhalaza wenza isimanga kwade kwasa oko enditsiba tsiba, athi ekweli cala abe ekweliya.”  
Abazali babona ukuba ikhona into, kwathunyelwa abafana, kwathiwa ze baqale bakhe bamhlukuhle bajonge ukuba ziyakhonkothana na izinja. Bafika izinja zisitsho kuqala, baze bamthatha, balalisa umtshakazi, bamlalisa yena phezu komtshakazi, bamsondeza ukuba afunze izinja ziye.  
Hayi umfana akakwazi kufunza kwancanywa kwagalelwa iinkozo zombona obomvu apha esinqeni sendoda, kweziwa nesikhukukazi saxhola. Sithe sakuxhola elokuqala wehla wangena, saxhola elesibini wenyuka, saxhola elesithathu wehla wangena kwakhona.  
Sithe sisiya eshumini leenkozo isikhukukazi, wabe umfana sele ezihlela ezenyukela. Susela loo mini waqala wamgada umfazi wakhe, wade wamncoma, “Mfondini, kanti unento emnandi kangaka oyifihle phantsi kwamathanga. Sindincedile isikhukukazi senkuku ngendingakhange ndiyibhaqe. Undincede mfazi wasekhaya ungaze uyilahle into emnandi kangaka.”  
Kwabanzima nokuhamba kumfazana ayokutheza okanye ayokukha amanzi nabanye abafazi kuba umyeni wayegadile exhalele ukulahleka kwento emnandi.  
Ukuzophula kuloo nto yokusoloko elandelwa ngumyeni wavela wathi eye emlanjeni wagoba wafaka isandla phantsi kwezikhaka wenza ngathi ukhupha into emnandi.  
“Jonga ungaphinde undilandele kuba into emnandi ngoku nantsi ndiyayilahla esizibeni. Jonga nangoo amanzi esimka nayo.”  
Kumhla loo mfo wakhe waxakeka imihla namazolo esihla umlambo ekhangela into emnandi, de waphinda waxolelwa ngumfazi wathi unayo enye into emnandi yokugqibela, kodwa ngoku xa emnikile angaphindi amjikeleze, emlandela kuba uya kuphinde ayilahle.",Ungalali ikhona into endiza kwenza yona
"Ukuba ungahlala phantsi uphulaphule inkulumbuso entsha eMpuma Koloni, uOscar Mabuyane, ungagqiba kwelokuba ‘noko, ithemba likhona!’ Zonke izinto azithethayo nazithembisayo zezi kanye kanye kudala silindele ukuziva.  
Uyambona kwayena ukuba ayingomntu wee ‘pomp and ceremony’ okanye wee ‘protocol’ kakhulu; kukho umsinga ka “masiqhubeni sisebenze, ixesha limkile!” Aphinde abe ngulo mntu usoloko egxininisa ukuba amagosa karhulumente awaqeshelwanga ukubhatalwa, aqeshelwe ukusebenzela abantu.  
Unyanisile, kwaye kulapho aza kuxakana nento. Phaya ngaphakathi kurhulumente nakumasebe ngamasebe karhulumente kugcwele iinkonde neenkondekazi ezicinga ukuba unyaka isengu1960-nto; basajonge ukuhlonitshwa kuqala, basajonge ukuphakanyelwa xa beza kuthetha, basajonge ukubongwa nokwaziswa xa bekhona kumsitho.  
Kwakuloo masebe kusekho amatitisholo amavila angakwazi nokuzonwaya oku; izinto ezasoloko zicela abanye abantu zibenzele. Kukwakho naba bangakwazi kwaukwenza kwanto bengakhange baqale bathethe neenqununu zabo; kwaukuphendula i-imeyili ethi ‘ingaba umsitho othe nothe uyenzeka ngemini ethile’ uphendulwa emva kwexesha elide; umntu uxakeke ngooSolitaire nooFacebook kwakunye neza imeyili zithi ‘gqithisa lo myalezo ukuze uThixo akusikelele’ ngeekhompyutha zomsebenzi. 
 Iimbalelwano ezibalulekileyo ke zona aziphendulwa kwaukuphendulwa. Silapho, kwaye iinkokheli ezifana noMabuyane nooZamani Saul (inkulumbuso yoMntla-Kapa) ezithetha kamnandi kuza kufuneka ziqinisekise nangokugqogqa, zikhuphe la magosa, adodobalisa umsebenzi karhulumente.  
Kuyo yonke lo nto baqinisekise ukuba kufakwa ulutsha kwizikhundla eziphezulu zamasebe karhulumente. Kugcwele ulutsha oluneeMasters nezinye izifundo phandl’ apha. Ukuze izinto zenzeke ngesantya kwakufuneka lo rhulumente azithobe, afake ulutsha.  
Ukuba sijonga pha kumaxesha akudala; ooMandela, ooBiko, Sobukwe, babekule minyaka sithi yeyolutsha namhlanje xeshikweni besenza izinto ezinkulu. Kutheni ke olu lwanamhlanje ulutsha siluvalela?  
Sicinga ukuba ooMandela abalandelayo bakusuka phi xa bengafakwa ezikhundleni benze beselulutsha?","Noko, ithemba likhona"
"U-ADVOCATE Dali Mpofu unelungelo lokumela nabani na ocela uncedo lomthetho kuye.  
Oku kuthwethwe ngumbutho we-EFF emva kondaba-mlonyeni wokuba uMpofu okwangusihlalo uzakumela usaziwayo kwezosasazo uGareth Cliff, notsalela inkampani yakwa-Mnet ezinkundleni ngelithi ugxothwe ngokungafanelekanga.  
Ibingumnqa kubemi beli emva kokuba uCliff egxothwe ngentetho enobuhlanga, xa ezakumelwa nguMpofu, oyinkokeli kumbutho olwa ubuhlanga.  
Lo mbutho uthe ukholelwa ukuba uCliff ngumntu onobuhlanga, kodwa ukumelwa kwakhe nguMpofu akuthethi kuthi lo mbutho umele ubuhlanga.","UMpofu unelungelo lokumela wonke ubani, itsho i-EFF "
"UGavin Hunt akonwabanga ngenxa yeKaizer Chiefs engakwaziyo ukuphumelela imidlalo. Kodwa okuthe kwabonakala kutshanje kukuba iingxaki zakhe zongezelelekile ngoba ngoku kukho ingxaki kaSamir Nurkovic obekade onzakele. Emva kokuba iChiefs ibambene neBlack Leopards ngo’2-2 emdlalweni weDStv Premiership ngoLwesithathu wale veki, uHunt uthe uNurkovic uneeveki ezimbini zonke ephilile – kodwa kukho into embambileyo engadibenanga nokonzakala kwakhe. 
Kwisizini ephelileyo, uNorkovic ebengoyena mdlali ebixhathise ngaye iChiefs nofake amagowuli wayo amaninzi. “UNurkovic uneeveki ezimbini zonke ephilile – kodwa kukho ezinye iingxaki ezikhoyo. Zingxaki ezo ezingalungiswa. Angadlala yena – kodwa masiyiyekele olunye usuku lo nto,” utshilo uHunt emva komdlalo eFNB Stadium kule veki. Emva kwemidlalo emithandathu kule sizini, Amkhosi aqokelele amanqaku amathandathu kuphela. 
Kwinyanga ezigqithileyo, kukhe kwakho iingxelo ezithi uSamir Nurkovic uphakathi kwabadlali abafunwa yi-Al Ahly yaseYiphutha eqeqeshwa nguPitso Mosimane obekade eqeqesha iMamelodi Sundowns. Kubonakala ngathi lo nto iyamphazamisa umdlali waseSerbia osenesivumelwano sengqeshi seminyaka emibini neChiefs. Yayibeka yacaca ke iChiefs into ethi akathengisi uNurkovic – kodwa kuye kwanyanzeleka uBobby Motaung aphinde acacise. 
“Kufuneka kubekho ofuna ukuthengisa nofuna ukuthenga. Amacala omabini kubekho ixabiso avumelana ngalo,” utshilo uMotaung ezama ukucacisa kwiSAFM kule veki. “Andifuni ukuxoka, umdlali uyaphazamiseka xa kusithiwa ufunwa liqela elithile. Kodwa ke yena unesivumelwano sengqesho seminyaka emithathu. Into esingasoze siyenze kwiChiefs kukuvala ucango xa umdlali efuna ukuhamba – kodwa xa sikhulula umdlali, kufuneka sibe sisazi ukuba kukho umntu oza kuthatha indawo yakhe. Angakhululwa kunyaka ozayo xa umqeqeshi emfumene omnye umdlali,” utshilo uMotaung.",UBobby Motaung ucacisa okwenzeka phakathi kukaSamir Nurkovic neChiefs
"ISuperSport United igoduke namanqaku amathathu emva kokubetha iKaizer Chiefs ngo’2-1 kumdlalo we-Absa Premier Soccer league obuvutha bhe kobu busuku eFNB Stadium. Amatsatsantsa afumana impumelelo emva kokubethwa ngo’2-0 yiMamelodi Sundowns kumdlalo wokuvula isizini kwiveki ephelileyo. Amakhosi alwe kangangoko kulo mdlalo nangona ebedlala ngabadlali abalishumi. Ngaphandle kwamathandabuzo uSteve Komphela uxhelekile emva kokungaphumeleli umdlalo wesibini wePSL nakukuphulukana nomdlali ekuqaleni komdlalo. 
Aziwahambelanga kakuhle kwaphela izinto Amakhosi kwisigaba sokuqala. Umdlali wasemva u-Eric Mathoho unikwe uphumaphele ngusompempe ngekhadi elibomvu emva kokuwisa uBradley Grobler kufuphi nomhlaba kanozinti weChiefs. Emva kwemizuzu embalwa u-Aubrey Modiba ubeke emnatheni igowuli lokuqala ngentloko; ibhola igotywe kakuhle nguDove Wome kwicala lasekunene. Athe esajonge leyo Amakhosi konzakala uTsepe Masilela kumzuzu wamashumi amabini anesine. 
Konke oku kunike amandla iSuperSport United; phaya phambili uGobler ebeyinkathazo exhaswa nguThuso Phala noTeboho Mokoena. Nangona iKaizer Chiefs ibidlala ngabadlali abangaphelelanga ikwazile ukudlala umdlalo othembisayo – kodwa ayikwazanga ukugqobhoza kwiSuperSport kwisigaba sokuqala. 
Kuvele kwacaca nje ukuba u-Eric Tinkler ufuna ukuyicishilela kwisigaba sesibini ngokufaka uJeremy Brockie zisuka. Uqhubele phambili iChiefs nokuzama ukufumana amathuba nangona bekunzima. USteve Komphela ukhuphe uBernard Parker waze wafaka uWilliam Twala endaweni yakhe. UGustavo Paez ebengathi ufakwe enkonkxeni ngabadlali beSuperSport kwaye noogxa bakhe bebengakwazi ukumnikela iibhola eziphucukileyo. UPaez ukafe igowuli leChiefs kumzuzu wamashumi amathandathu anesixhenxe emva kokuyixheshwa kweSuperSport macala onke. URamahlwe Mphahlele uyinike amandla iChiefs ngezabhola ebeban’ ukuzigoba ekunene. Kuye kwanyanzeleka okokuba abadlali beSuperSport bafumbe emva ngelizama ukukhusela kwiChiefs ebihlasela macala onke. Kude kwaphela umdlalo engaguqukanga amagowuli ebhodini.",Amatsatsantsa ayibethile kwakhona iChiefs
"Abantu bephondo laseFree State, ngakumbi abalandeli bebhola, bashiyeke benxubile emva kokubhanga kweBloemfontein Celtic, eyasekwa kumashumi amahlanu anesibini (52) eminyaka eyadlulayo. ICeltic ithengwe ngusomashishini waKwaZulu-Natal, uNksz. uShaun Mkhize, ngemali eqikelelwa kumashumi amahlanu ezigidi zerandi (R50-m). Ukuthengwa kwelinye lamaqela elinabalandeli abaninzi kuqinisekisiwe ngusihlalo wePSL, uGqirha Irvin Khoza, kwindibano yamajelo eendaba ngoLwesibini wale veki. “Into ebalulekileyo ekuthengweni kweCeltic sithe malungabinamaqhina ngoba baninzi abantu abachaphazelekayo. Kukho into esixoxe ngayo kakhulu kuyo yonke le nto: imeko yezimali yeqela nenkqubo yePSL ngokubanzi. 
Zizinto ezi esijongana nazo yonke imihla ebholeni. Siyakufuna ukukhusela imbali yeqela – kodwa ingxaki esijongene nayo luzinzo lwezimali. Noxa singayithandi into yokuthengiswa kwamaqela, kufuneka siqinisekile ukuba yonke lo nto yenziwa kakuhle,” utshilo uKhoza. “Xa umntu esithi andikwazi ukumelana neendleko zeqela, thina sithini? Thina siyiPSL sinoxanduva lokuqinisekisa ukuba kukho amaqela alishumi elinesithandathu xa kuqala isizini. Asinabantu abaninzi abanemali eninzi ebholeni yaseMzantsi Afrika. Yiyo lo nto sithathe iintsuku ezintathu zonke sixoxa lo mba. Kuko konke okwenzekayo, kufuneka sikhusele imisebenzi yabadlali nabasebenzi,” utshilo uKhoza. 
Kupasisiwe ukuguqulwa kweCeltic, ngoku yiRoyal AM ebiguqulwe yayiTshakhuma Tsha Madzivhandila emva kokuthengwa ngusomashishi waseLimpopo. Ukuguqulwa kwamagama kuthetha ukuthi yiBloem Celtic engekhoyo ebholeni yaseMzantsi Afrika. Abadlali abebedlalela iCeltic kunyanzeleke bafudukele KwaZulu-Natal – apho baphantsi komphathi omtsha. Ngokokutsho kukaMnu. Max Tshabalala, umnikazi weRoyal AM ugqibe kwelokuba uJohn Maduka, uAbraham Nteo, uDitheko Mototo noSimon Gopane abathathe njengabaqeqeshi.",Irvin Khoza: Sibe njalo ke isiphelo seBleomfontein Celtic
"Iqela elizinze eBhayi iChippa United liphinde laqesha uRoger Sikhakhane njengomqeqeshi oyintloko ukulungiselela le sizini izayo.  
USikhakhane ebesandula kugxothwa kweli qela ekuzeni kuphela kwesizini ephelileyo indawo yakhe yathathwa nguErnst Midderndorp. USikhakhane ubuyele kwiChippa emva kokugqibezela isizini ephelileyo.  
Ukugxothwa kwakhe ngaphambili bekungenxa yokungaqhubi kakuhle kwakhe neli qela.  
“Ewe ndingangqina ukuba uRoger Sikhakhane ngumqeqeshi wethu oyintloko, njengokuba ibisele ihletywa lo nto ngamajelo eendaba,” utshilo usomlomo weli qeli uLukhanyo Mzinzi kwikhasi lomnatha leKickOff.   
Kukwavakale nokuba kuseza kubhengezwa iziphumo ezenziwe ngoMidderndorp, nowathi wanqunyanyiswa naye kweli qela ngokungaphumeleli midlalo.",Ubuyele  kwiChippa kwakhona uSkhakhane
"Kweli gumbi kuqikelelwa ukuba kutshe iimpahla ezingaqikelelwa kwizizigidi zerandi. Kuzo kungabalulwa iibhedi, oomabonakude, iimatshini zokuhlamba impahla, izitovu, iikhompuyutha kwakunye nezinye izixhobo zokusebenza ebezingaphakathi. 
Isithethi seSANCO, uJabu Mahlangu uthe,  abo bafundi babandakenyekayo kwesi sehlo mabadibane nengalo yomthetho ngukahlekwa nanye kubo. 
Ukanti abanye babafundi besisikolo bayaziguzula koku besithi bekungafanekanga ukuba kwenziwe ngoogxa babo. Eligcuntswana litshisileyo,  belikhalazela ukuba makongezwe oonogada bazokukhuseleka kwindawo zabo zokuhlala. 
Usekela ngqonyela ugqirha Mvuyo Tom, uthe oku kwenzeke xa kanye befikelela kwisivumelwano neSRC yeli ziko lemfundo kwiingxaki ezomethe imfundo nezikhokelele kuqhankqalazo lwabafundi abafuna imfundo engahlawulelwayo. kumagumbi kufundwe.  
Okwangoku amapolisa ebengekabambi mfundi malunga ngokwayamene nekutshiswa kwesi sakhiwo.",ISANCO ithi mababanjwe abafundi abatshise iFort Hare
"Nto zimnandi, hay’ithemba Nto ziyonwabisa hay’ ithemba Ngumomelezi wemiphefumlo eyonakeleyo Sihlobo esingabonwayo Silw’amadabi’anzima  
Lincoko lendab’eziphilisayo Mthembisi weminqweno utsho wonwabe Mniki themba kwabagulayo Liyimfuneko kumntu wonke Ongenalo uhle’ekhalaza  
Onalo ngonethamsanqa Likunik’ukuzithemba Likunik’ ukuthenjwa Lisus’ubumnyama kuvel’ukukhanya Likhulu linamandla  
Onal’uvakala selethetha Akaligcini kuye unika nabanye Linwen’okomlilo liyosulela Litsho liphilise abaninzi Ngethemba unento yonke  
Mfihlo eviwa ngumniniyo Sixhobo nomomelezi kwabakhulayo Mphelisi wamaxhala nokoyika Mniki mfuneko yokuphila Ungazilahla zonke,hay’ithemba",Ithemba
"UMONGIKAZI waseLife St Dominics eMonti, ucele ukuba akhe ayozihlalela kowabo emva kokuqaphela ukuba isigulana athe wasondelelana naso sinentsholongwane yeKhorona, kodwa isibhedlele siye “samalela” sathi makaqhube nomsebenzi. 
Le ngcamango yalo mongikazi, nengakhange yamkelwe ngabasemagunyeni eLife St Dominics, iza emva kokuba lo mongikazi ezazi ukuba “angasemngciphekweni” ngenxa yesigulo ebekhe wanaso ngaphambili. 
Usapho lwalo mongikazi lubanga ngelithi iziphathimandla zesibhedlele zala ukuba lo mongikazi ayokuhlala ekhayeni, zathi makaqhube asebenze noxa nje isigulana ebesondelelene naso sinentsholongwane yeKhorona. Akukhange kudlule ntsuku zingephi, lo mongikazi waneempawu zeKhorona. Uye kuvavanyo kwiveki ephelileyo, iziphumo zabuya zisithi unentsholongwane yeKhorona. 
Usapho lwalo mongikazi, osesibhedlele esilwela ubomi bakhe sibhala nje, lubanga ngelithi ingcaciso yeLife St Dominics, ngokwemibandela yokhuseleko lwabasebenzi, ayibonelisi. 
“Khange bakhathale kwasekuqaleni. Umama ngumntu ebendisoloko ndimsa emsebenzini kuba uphangela ebusuku. Ngenye imini umama ufumene umnxeba kugxa wakhe embuza ukuba ingaba ukhe wadibana kusini na nesigulana esithile. 
“Ngaloo mini umama noogxa bakhe babizelwa kwigumbi elijongene nezabasebenzi (HR), baxelelwa ngesigulana abebesondelelene naso esifunyenwe sinentsholongwane yeKhorona. 
“Emva koko babuzwe imibuzo ngokusondelelana kwabo nesi sigulana. Emva kwalo mibuzo umama ucele ukugoduka kuba uhleli enaso isigulo awakhe wanaso esimenza abesemngciphekweni ukodlula abanye, kodwa sala isibhedlele sathi makaqhube nomsebenzi wakhe,” kutsho unyana walo mongikazi, nocele ukuba lingapapashwa igama lakhe. 
Kwiintsukwana nje emva kokuba bebuzwe le mibuzo, olu sapho luthi lo msebenzi uqale ukubonakalisa iimpawu zentsholongwane yeKhorona. Wayokuvavanywa wafunyaniswa ukuba unayo ngenene le ntsholongwane. 
“Isibhedlele sithi sathatha ingcaphephe yezifo ezosulelayo, sathi umzali wethu akekho semngciphekweni. Njani kodwa umzali ebebaxelele ukuba angasemngciphekweni futhi wacela ukukhe ayokuhlala ekhayeni?” kubuza unyana walo mongikazi. 
Usapho lwalo mongikazi luzivavanyile nalo, kodwa ngethuba sibhala eli nqaku belisalindele iziphumo. 
Ukuphendula, iLife Healthcare Group iwaphikile la mabango. UGqirha Charl van Loggerenberg, umanejala jikelele kuNyango oluNgxamisekileyo eLife Healthcare uthi ukhuseleko lwezigulana nabasebenzi babo bakuthathele ingqalelo.  
“Abasebenzi abanezigulo eziqhubekayo (chronic) kufuneka baxelele abasemagunyeni ukuze babekwe kwiindawo ezingabangela ukuba bangabikho semngciphekweni wokufumana iCOVID-19 besemsebenzini, futhi kufuneka bazithathele ingqalelo nakwiindawo abahlala kuzo. Xa (umsebenzi) engakwenzanga oko, kunzima ukuphefumla kuhlolo lokuba akekho semngciphekweni.  
“Imigqaliselo esiyimiseleyo iquka imfundiso yokuzikhusela emakhaya, apho usuleleko luvame khona, kwanasemsebenzini,” utshilo uVan Loggerenberg.  
UVan Loggerenberg uthi bonke abantu bayahlolwa xa bengena kwizibhedlele zaseLife Healthcare ukujonga iimpawu zeKhorona.  
Ukwathe: “Izixhobo zokhuseleko zikhutshiwe kubo bonke abasebenzi ze baqeqeshwa ngendlela yokuzisebenzisa. Ukungasondelelani yinto esisinyanzelo kuzo zonke izibhedlele zeLife Healthcare,” utshilo uVan Loggerenberg, ekwathi ukuhlolwa kwabasebenzi babo abathe basondelelana nabo baneKhorona kuyaqhutywa futhi banciphise kwaneeyure zotyelelo.","Ebezama ukuzikhusela kwikhorona, ‘sala’ isibhedlele!"
"INKUNDLA yengingqi yaseNgcobo imgwebe iminyaka engamashumi amathathu uMonwabisi Sizani emva kokudlwengula amakhosikazi amabini ngethuba engaphandle ngengqawule kwityala lodlwengulo. 
Isithethi segunya-bantu lezotshutshiso uLuxolo Tyali uthi uSizani (49) wakwilali yaseMaMpingeni eNgcobo ebengaphandle ngengqawule edontsa isigwebo seminyaka elishumi elinesibini yesehlo sodlwengulo emva kokugwetywa ngo2008.“USizani ukhululwe ngengqawule kweyeDwarha ngo2015, kodwa ibeyinyanga nje kuphela kuba kweyeNkanga ngo2015 wathi wadlwengula intwazana eneminyaka engamashumi amabini ananye. 
“Ngenyanga yoMdumba kulo nyaka, le ndoda iye yadlwengula ixhegwazana elineminyaka engamashumi asixhenxe. Onke la maxhoba ngawelali yaseMaMpingeni,” utshilo uTyali. 
Iingxelo zithi uSizani uwadlwengule ngokuthi awanqakule ezihambela endleleni ilanga lihlabe umhlaba omabini la maxhoba. Kwityeli lokuqala, le ndedeba yaye yabonwa ngabahlali idlwengula le ntwazana kodwa yaphuncuka, yabalekela ukuzophula emva koko yakhe yanyamalala elalini. 
UTyali uthi le ndoda ibanjwe kwisihlandlo sesibini emva kokudlwengula eli xhegwazana. “Siligunya-bantu lezotshutshiso siyasamkela esi sigwebo,” utshilo uTyali. 
sithandiwe.velaphi@inl.co.za",Ugwetyelwe ukudlwengula ekwingqawule yetyala lodlwengulo
"KULINDELEKE ukuba afake isicelo sebheyile ngomso owasetyhini ojongene netyala lokuhlaba abulale indoda athandana nayo kumatyotyombe aseSkiet eGcuwa kwimpela veki esisuka kuyo. 
USizeka Mangala onamashumi amane anesithoba (49) ubudala uvele phambi kweenkundla zamatyala eGcuwa ngoMvulo nalapho angakhange anikwe thuba lakucela ibheyile.  
UMangala usashiyeke ngaphakathi kugcino lwamapolisa. Ixhoba lona elithe lahlatywa nguNyameko Mahlathi onamashumi amathathu anesihlanu (35). 
Isithethi samapolisa aseGcuwa uKapteni Jackon Manatha wadiza ukuba esi sibini sasifika kwityotyombe laso emveni kwentsimbi yeshumi ebusuku ngoLwesihlanu.  
“UMahlathi bathi xa befika noMangala wafika wafuna ukutya ngenkani nalapho owasetyhini waphendula ngelithi, njani sifika sobanini, ukungavisisani kwavela apho nowaye warhuthula imela wahlaba indoda leyo yakhe kumzimba ongentla neyathi yabhubha kwangoko kwindawo leyo yexhwayelo,” utsho uManatha.",Icela ibheyile inkosikazi yaseGcuwa
"Iqela laseKapa, i-Ajax Cape Town, selihlabele mgama ngamalungiselelo esizini ezayo ngokuthi lityikitye umdlali wasemva weChippa United, * -Erick Chipeta.  
Lo mdlali unamashumi amabini anesihlanu uya eKapa ekupheleni kwale sizini. UChepeta ngonye wabadlali exhathise ngabo kule sizini iChippa United njengokuba iqhuba kakuhle kwi-Absa Premier Soccer League.  
Ukufika kwakhe kwi-Ajax Cape Town kuzakuyinceda kakhulu emva kwesizini ka’2015/16 eyiqale kakuhle, kodwa yasokola emva kokufumana indebe yeMTN 8 eyabetha kuyo iKaizer Chiefs kwisixeko saseBhayi kunyaka ophelileyo. “Ndibulela uMdali ngokundisikelela,” ngamazwi okuqala lawo kaChipeta. “Kudala ndisebenza nzima enkampini nasemidlalweni, kanti kukho abantu abandijongileyo. Ndiyababulela abaphathi be-Ajax ngokundinika ithuba lokuzibonakalisa.  
Eli lelinye lamaqela amakhulu apha eMzantsi Afrika, liyibonisile lo nto ngokuthatha iMTN 8. Ndilindele isizini entsha ukuze ndizoqala ubom obutsha. Ndizimisele ukulincedisa eli qela kanangoko, kumnandi kum kakhulu,” utshilo uChipeta.",UChipeta utyikitywe yi-Ajax
"Namhlanje Amakhosi axikixana ne-Orlando Pirates kumdlalo we-Absa Premier Soccer League ongo’15:30 eFNB Stadium. Nangona imidlalo yala maqela angawona alandelwa kakhulu eMzantsi Afrika inamaxesha okubaphoxa abalandeli bawo – kodwa kukho ithemba lezinto ezingcono kweli tyeli. AmaBhaka-bhaka anomqeqeshi omtsha kule sizini, uMilutin ‘Micho’ Sredojevic, okucingeleka okokuba angeza nento entsha kulo mdlalo emva kokuphucula indlela adlala ngayo kule sizini. Yona iKaizer Chiefs iya kulo mdlalo inyathelela phezulu kukuzithemba emva kokubetha iMamelodi Sundowns ngo’2-1 ngoLwesibini wale veki – kodwa uSteve Komphela uthi usakhangela iqhinga lokuqubisana nePirates ngoba umqeqeshi wayo usemtsha. 
“Akululanga ukulungiselela iPirates, ngoku kukho uMicho osemtsha noxa sesiyibonile nje indlela adlala ngayo. IPirates ayidlali ngendlela enye. Kubakho amaxesha idlalise abadlali abahlanu emva, ngamanye amaxesha babe bathathu,” utshilo uKomphela xeshikweni ethetha neentatheli kule veki. 
Lo kaKomphela uyaliqonda nefuthe likasekela mqeqeshi ofana noRhulani Mokwena kwiBucs – obefudula engungqondo-ngqondo kwiMamelodi Sundowns phantsi kwesandla sikaPitso Mosimane.  
“Awukwazi ukubajongela phantsi abantu abakwaziyo ukucinga phaya kwiPirates. La ntwana inguRhulani sebenzisa ingqondo kakhulu – ungayideleli. Zange ndimfundise nto uRhulani, uThixo wamnika italente qha. Nabo beza kwiChiefs bengayazi into elindelekileyo. Yeyabo leyo, kufuneka sijongane nengxaki ebaleni thina qha. Kukho abaqeqeshi abaya edabini besazi okulindelekileyo. Kuphinde kubekho abo bakwaziyo ukusombulula iingxaki ebaleni. Kulo umdlalo kufuneka abantu abazakuthi bakwazi ukuqubisana neengxaki xa zisenzeka ebaleni,” utshilo uKomphela. 
Kule isizini iPirates ibe nesiqalo esingcono xa kuthelekiswa nesizini egqithileyo noxa ingekasibambi ngokupheleleyo isingqi edume ngaso – kodwa umqeqeshi wayo, uMilutin Sredojevic, unethemba lokuba izinto ziza kubangcono ngokuhamba kwemidlalo. Iqela likaMicho liya kulo mdlalo kungekho nto ingako eliqhayisa ngayo emva kokubambana ngo’1-1 nePlatinum Stars ekuqaleni kwale veki. Noxa iPirates ingenaye umdlali ofaka amagowuli ngokufanayo noTendai Ndoro, izakubeka ithemba layo kuThamsanqa Gabuza osaqhuba kakuhle phantsi kukaMicho futhi onomkhwa yokuyonzakalisa iChiefs. Nakubeni ingxaki yeBucs yokungadibani phaya emva ingekathi ncam – kodwa kukho ukuphucuka okubonakalayo. Ezimnyama ziphumelele imidlalo emithathu, zadlala ntanganye kwemine zaze zabethwa komnye kule isizini. Noxa umqeqeshi weSea-Robbers evuma okokuba iqela lakhe alikafiki kwindawo alifuna kuyo – kodwa uyayazi into yokuba iziphumo ezincumisayo anokuzifumana kulo mdlalo zingalifunqula iqela lakhe. 
“Asikafiki kowona mgangatho esiwufunayo. Lo nto iyinkuthazo ngoba ndilala ndisazi ukuba kufuneka sivelise umsebenzi ongcono. Andikwazi ukuqikelela ukuba sakufika nini kwindawo esiyifunayo, lo msebenzi awufani nemnxeba wona uthatha ngokucofa ube sowusebenza. Ukwakha iqela ngumsebenzi othatha ixesha,” utshilo uSredojevic. 
Enye yezinto ezithi zigxobhe imidlalo ephakathi kwala maqela kukuqhotyoshwa kwabadlali kuba kukho uloyiko lokuphulukana nemidlalo. Leyo yeyona nto ethoba umgangatho womdlalo ubalulekileyo kwibhola yelizwe loMzantsi Afrika. UMicho uyakwazi okulindelekileyo ngoba imidlalo efana nale uyiqhelile. “Ukuzothi ga ngoku, ndingatsho ukuba iyandonwabisa indlela abadlala ngayo abadlali. Sinethemba lokuphucuka komsebenzi wethu. Imidlalo emikhulu njengale ifaka uloyiko noxinizelelo kubadlali – kodwa ezo zinto ndifuna zishiyeke kuthi baqeqeshi, hayi kubadlali. Bona ndifuna badlale ngokukhululeka ukuze bakwazi ukusinika konke. Ndiqinisekile sizakuzifumana iziphumo ezincumisayo,” uvale ngalo mazwi uMicho.","Kwidabi elikhulu namhlanje, ngubani ozakuphumelela?"
"Iphupha: Molweni, tata ndikhe ndaphupha amadlaka akuthi angazange asanyentwe (okanye akhiwe). Apha kweli phupha ingathi bendibona la mangcwaba esanyentwe kakuhle. Kuthetha ukuthini oku? 
Impendulo: Camagu. Iphupha lakho licacile kwaye linomyalezo ogqale ngqo, eli lelinye lamaphupha angaqulathanga umyalezo ufihliweyo koko okuthethwa lilo kube kunjalo. Iphupha eli libonisa ukuba amadlaka lawo akowenu afuna ukunakekelwa kunye nabantu abalele kuwo kuba kulapho amathambo ezalamane zenu alele khona.  
Kwaye ukuba kukho imisebenzi eningazange nabenzela yona abo balele ukuthula ningalithatha iphupha elo njengomyalezo wokuba nabo bafuna iimfanelo zabo. Chosi. 
Iphupha: Kwiminyaka embalwa edlulileyo, ndaphupha ndibulala ingonyama (lion) ngomkhonto, Ndayihlaba yafa. Emva koko unomji yaba kukufumana ufele. Isingathi ndandisilwa ndandixambulisana nomntu othile malunga nolu fele lwale ngonyama, saphela singalufumananga sobabini ufele. Umnqa wam kukuba andizange ndayibona ingonyama ngawenyama, ndiphelele nje phaya ethivini. 
Impendulo: Camagu mntomdala. Ingonyama le sisihlwele ze kweminye imizi okanye amakhaya ibe sisilo. Ukanti ke gabalala ingonyama ithathwa nnjengezinye zezilwanyana ezinamandla kakhulu de ngelinye ixesha kuthiwe yinkosi yehlathi. Umntu ke oyinkosi okanye umtwana wegazi ebeye ombathiswe isikhumba sengonyama ukubonakalisa ubungangalala bobukhosi bakho, yonke lo nto ingqina amandla oyanyaniswa nesilo esiyingonyama.  
Ngabantu abanamandla okanye izigantsontso ebeziye zibulale ingonyama ze ziqhayise ngofele lwazo kumaxesha asendulo. Xa ke ngoku lingekho ufele wena uzakuqhayisa ngantoni. Ndivumele ke ndithi iphupha lakho libonisa ukuba wena, ewe, uyazama ukumisa nokuvuselela ikhaya kwaye needzame zakho ziyabonakala kumanyange, 
 Kodwa kukho le nto ikuphazamisayo ekubeni iizinto zakowenu uziphumeze ngokupheleleyo ngelinye ixesha isenokuba ngumlingane onezinye nje iinjongo okanye mntu othile ongafuni uphumelele kuba enezinye iinjongo.  
Ngoko ke abantu bakowenu bafuna ukuba uphathe imicimbi yabo ngobulali kungekho nto ikuphithikezayo okanye uyakuphulukana nezinye izinto eziligugu kuwe. 
Iphupha: Ndinengxaki apha bhuti andiyazi ingalungiswa njani, ngubani kuba ndibanamathongo amanye ayenzeka kukho omnye umntwana othwasayo amane endixelela izinto kuba ndingafumani msebenzi xa ndinothi ndiye kulo tata ndiyothethelwa ebuhlanti ngotywala, bendicela ubuza kuwe ukuba ingaba utywala buyathetha na ebuhlanti? Ndingaqwenela nokwazi ukuba iingxaki endinazo kwezothando ingaba zibangelwa kwayile meko inye na. 
Impendulo: Camagu sisi. Ewe ngamaxesha athile xa kukho iingxaki kubomi bethu kufanele uye emaxhantini akowabo ukuya kuthetha namawabo omthonyana, kuba kulapho eminye imomoya yabantu bakowabo ingakumbi iinkode esezalandulela iphila khona..  
Wayenyanisile lo mntu kodwa into endingaqinisekaknga ngayo kukuba yintoni ekumele uyiphathe kuba kaloku imizi ayifani ifana ngeentlanti kuphela, kodwa xa unokubuza ebantwini abadala ungafumana inkcazelo.  
Kwaye ukuze wazi kabanzi ngezinye iiinto zakho kunye neemeko zakho zothando iya emntwini ochazayo ukuze akuxelele. Chosi 
Iphupha: Tata Umphilisi, apha ezintsukwini ndiphuphe ndizicheba iintshebe. Eli phupha lenzeka kodwa iintshebe ndizicheba rhoqo ngeveki kwaye nangoku ndicheba iintshebe bendingenazo. Lithetha ukuthini? 
Impendulo: Eli phupha mntakwethu lingawe nangedlela oziphethe ngayo.  
Ngxe ungandiva kakubi andithi kukho hlobo lugwenxa oziphethe ngalo koko ndithi khawukhe uzibhence ukhangele ukuba yintoni le nto ungayenzi ngendlela okanye yintoni le nto uyenzayo ingabaxolisiyo abantu bakowenu. Ukucheba ethongweni kukususa izinto ezimdaka emntwini ukuze abe nesiqalo sobomi obutsha.  
Wena ke ngoku kwiphupha lakho uzucheba wena, oko kuthetha ukuthi ususa izinto kuwe ezi zenza ukuba amawenu kubenzima ukunxibelelana nawe. Lo nto isenokubangelwa zizinto eziliqela umzekelo; ukujongela phantsi imicimbi yasekhayeni lakho; ukungayi kweminye imicimbi eyenziwa lusapho, ukwala ukuthatha uxanduva olunikwa ngamawenu, njengento yokwala ukuba yintlabi yekhaya ube wena utyunjiwe.  
Okanye ukucwezela kude kwizinto ezinamsiko nezithethe. Iphupha ke eli ungalithatha njengendlela elungileyo yokuba wena uyakhunjuzwa ukuba ujonge apho usuka khona. Camagu! 
.KHUMBULA, ukuba unephupha orhalela ukuba lichazwe, thumela umyalezo ngombane ku: isibhalo@inl.co.za. Ungasindwendwela kuFacebook (Ilisolezwe) okanye uTwitter (@ilisolezwe) usishiyele umyalezo. UMphilisi iyafumaneka nakuFacebook phantsi kwegama uMphilisi – The Healer",Incazelo yamaphupha
"Kwenzeka ntoni ukuba umntwana akazithembanga ngokufunda? Akazi ukuba angafikelela njani ezincwadini? Okanye uziva esoyika ukungena kwithala leencwadi? Kwenzeka ntoni ukuba akukho bantu babagcinayo bahlala phantsi bafunde nabo? 
Kulapho umdlalo weqonga unokudlala indima ebalulekileyo! Iiwekshopu ezisekelwe kumdlalo weqonga ezinika abantwana kunye nabantu abadala ithuba lokudlala, zingabakhuthaza nyani ukuba bazame izinto ezintsha. 
Umzekelo, emva komboniso owenzelwe uGrade R wabantwana abaneengxaki zokufunda, sicele abantwana ukuba bazobe into abayonwabeleyo malunga nalo mdlalo. Omnye wootitshala uye weza kumbhexeshi ngokuzithoba, wamxelela ukuba angalindi lukhulu kumntwana othile ngenxa yeengxaki zakhe zokufunda. 
Kungaphelanga nemizuzu emihlanu, lo mntwana beyizobile eyona ndawo ayithandayo kulo mdlalo, eyedwa engancediswanga ngutitshala wakhe okanye nguye nawuphi na omnye umntu oncedisayo. Wothuka utitshala, engakwazi ukuyiqonda into yokuba kutheni ezi ziphumo zilolu hlobo zingafezekiseki eklasini. 
Siyayazi ukuba umdlalo weqonga awukwazi kwenza imimangaliso. Abantwana badinga ixesha nokuzinikela kwabantu abadala, abagcini kunye nootitshala ukuzinzisa umoya wokudlala, wokumangazwa nokufuna ukwazi ngaphandle kweziphumo kunye noxinzelelo lokufezekisa izifundo zaseklasini.  
Le ndlela yokwenza izinto ipholileyo nedlalisayo iyafana nendlela iNal’ibali ekhulisa ngayo isithethe sokufunda kuMzantsi Afrika uphela; ngokunika abantwana kunye nabagcini babo ithuba lokufikelela kwiincwadi namabali abacingisayo nabafaneleyo ngeelwimi zabo, kananjalo namathuba abakho rhoqo okuzifunda nokuzonwabela kwiindawo ezipholileyo nezikhuselekileyo. 
Siza kukusebenzisa njani oku kuhambelana kumandla ukuze sisebenzisane? Ngokuzisa amandla amabali kunye nemidlalo kuluntu lakwaZulu-Natal, eMpuma Koloni, eGauteng naseLimpopo, siza kumema abantu abadala kunye nabantwana ukuze bafumanise iilayibhri zabo zasekuhlaleni ngeendlela ezintsha. Bafumane ithuba lokuphola nokuziqhelanisa neendawo eziye ngamanye amaxesha zibonwe njengezingafikelelekiyo okanye ezoyikisayo, nokubakhuthaza ukuba bathandane neencwadi nokufunda baze babe ngabasebenzisi belayibhri abanomoya. 
UJayne Batzofin yidayirektha yemidlalo yeqonga esebenza ngeekhontrakthi zexeshana aze uSuzan Eriksson abe yidayirektha yophuhliso yeClowns Without Borders South Africa. 
UClowns Without Borders South Africa ngumbutho wokunceda abantu okhokelwa ngamagcisa, ozinikele ekuphuculeni imeko yengqondo ngokwasentlalweni yabantwana noluntu olukwiindawo ezigxalathelene nonxunguphalo, ngokubahlekisa nokubadlalisa. Lo mbutho wamiselwa ngo2004, uye waqalisa iinkqubo zokungenelela ngemidlalo yeqonga engaphezu kwama500 kunye neendawo zokuhlala zabantwana nabagcini abangaphezu kwama480 000. Ngenkcazelo ethe vetshe, tyelela ku-www.cwbsa.org 
Ngenkcazelo ethe vetshe malunga nokhankaso lweNal’ibali, ngentsebenziswano noClowns Without Borders South Africa, okanye ukuze ufikelele kumabali abantwana ngeelwimi zaseMzantsi Afrika, tyelela * -www.nalibali.org no-www.nalibali.mobi. Kananjalo ungamfumana uNal’ibali kuFacebook nakuTwitter: nalibaliSA.",Ukusebenzisa umdlalo weqonga kunye namaqhula ukukhuthaza uthando lokufunda
"Iphoswe ngamanqaku amathathu i-Orlando Pirates emva kokuba ibambene ngeqanda neGolden Arrows emdlalweni weDStv obubanjelwe e-Orlando Stadium emalanga namhlanje. Abalandeli bePirates bebethemba lokuba iqela labo lakuthi libuyise isidima salo emva kokuquthiswa kabuhlungu yiBlack Leopards ngo’2-0 emdlalweni wempelaveki egqithileyo. 
Iphantse yabhakuzelisa umnatha kekambe iPirates zisuka emdlalweni. UVincent Pule uphose ithuba lokwenza oko emva kokuba engakwazanga ukusebenzisa kakuhle ibhola ayinikelwe nguBongani Sam – obenethamsanqa lokuqala umdlalo okokuqala kule sizini. Ezimnyama ziwulawule umdlalo kwisigaba sokuqala, bona Abafana Bes’thende baqinisekise okokuba bavala amazibuko – kodwa bemane ukuya phambili xa befumana ithuba. 
Umdlalo weGolden Arrows uye waqina kwisigaba sesibini emva kokufakwa kukaLindokuhle Mtshali endaweni kaSiboniso Conco. UPule noThembinkosi Lorch – abona badlali ekuthenjelwa kubo xa kunzima – abakwazanga ukusebenzisa amathuba emdlalweni wanamhlanje. Abafana Bes’thende babuyeka KwaZulu-Natal imisila iphezulu ngoba bafumene inqaku elinye – kodwa ngaphezulu koko, imbali yokungabethwa kwabo kule sizini kusahleli. 
Ihleli kwindawo yesine i-Arrows eqokelele ishumi elinethoba lamanqaku emidlalweni elishumi alinanye. Kanti yona iPirates ihleli kwindawo yesithandathu. Kweminye imidlalo: Swallows 1-1 Chippa United; SuperSport United 1-1 AmaZulu; Stellenbosch 2-3 Baroka; Maritzburg United 0-3 TS Galaxy; Black Leopards 0-2 Cape Town City. 
Pirates: Ofori, Jele, Hlatshwayo, Nyauza, Sam, Motshwari, Makaringe, Monare, Lorch, Pule, Dzvukamanja 
Amalalela: Sandilands, Tshobeni, Mntambo, Maela, Dlamini, Jooste, Hotto, Ndlovu, Mhango. 
Arrows: Mlungwana, Lunga, Shitolo, Sibisi, M.Dube, Mmodi, Ndwandwe, Makhubela, Parusnath, Conco, Mutizwa 
Amalalela: N.Gumede, Nkombelo, Sabelo, Ndlovu, L.Dube, M.Gumede, Mtshali.",IPirates ayikwazanga ukubetha iGolden Arrows emdlalweni weDStv Premiership
"UNOBHALA weANC eAmathole uTeris Ntutu ukholelwa ukuba uMphathiswa weSebe leNtsebenziswano kuRhulumento kwakunye neMicimbi yeeNkosi, uFikile Xasa, kukho into ayifihlayo kwinto ayichaze njengokunkonywa kwengxelo yophando ngemali efikelela kwi-R92 million eyabhunyulwa kumasipala waseAmahlathi. 
Kule veki, uNtutu uphumele elubala ebhodla kuFacebook wakhe ngengxelo yeButho loPhando eliKhethekileyo (Special Investigating Unit [SIU]), akholelwa ukuba inkonywe nguXasa. 
Ziinyanga ziliqela kugquba umbhodamo eAmahlathi apho kuqhuba uqhankqalazo, olukhokelele ukuba umasipala ungasebenzi ngendlela yesiqhelo. 
Ebhala kuFacebook wakhe uNtutu uthe:  
“Kungelishwa okokuba uMphathiswa wooRhulumente baseMakhaya eMpuma Koloni angaphumeli elubala azokudakanca ingxelo yeSIU. Abantu baseAmahlathi [banelungelo] lokwazi ukuba idyarhazwe njani na imali ekwi-R92 million ze abo bachaphazelekayo babhenceke futhi bakhankanywe ukuze baziwe. 
“Ingaba uMphathiswa akasenamdla kwiziphumo zophando lwale ngxelo okanye ingaba kukhona ukudibana phakathi kwale ngxelo kwakunye nombhodamo oqhubeka eAmahlathi. Ingaba ikhona into ezama ukufihlwa ngaba bachaphazalekayo [kulo] mbhodamo. Ukusukela ngoku siza kunyanzela uMphathiswa akhuphe le ngxelo,” utshilo uNtutu, esithi makungakhethwa iphela emasini xa kusiliwa ubuqhophololo. 
Ethetha eKatikati kule veki, ngethuba esiya kudakanca ingxelo eyenziwe lisebe lakhe ngokumayelana nomasipala waseAmahlathi, uXasa uthe: “Yingxelo yethu yesibini le [ukusukela kweyeSilimela ngo2018]. Iziphumo nezindululo zayo azizange zihoywe libhunga likamasipala [waseAmahlathi]. Oku ngahoywa kwale ngxelo kubangele uqhankqalazo. Imeko yaseAmahlathi ayinyamezeleki, yiyo le nto umasipala kufuneka umilisele iziphumo nezindululo zethu ngaphandle koloyiko.” 
Ezinye zeziphumo zengxelo yesebe likaXasa ziquka ukungalandelwa kwemiqathango kwimicimbi yengqesho kwanokuqeshwa koomanejala abaphezulu ngaphandle kwemvume kaMphathiswa. 
Ephefumla ngengxelo yeSIU, isithethi seSebe leNtsebenziswano kuRhulumento kwakunye neMicimbi yeeNkosi, uMamkeli Ngam, uthi le ngxelo yayigunyaziswe ngowayesakuba nguMongameli weli uJacob Zuma kwaye sele yanikezelwa kwiziphathimandla zomasipala waseAmahlathi. 
 “UMphathiswa uXasa akananto yakwenza nala ngxelo, kuba ayizange igunyaziswe nguye,” utshilo uNgam.",Teris: Xasa iph’ingxelo ye-SIU?
"Ngelixa umfundi wesikolo esiphakamileyo saseMthatha ephulukana nabazali bakhe bobabini, ubomi bakhe baye baba nzima kakhulu. Nangona kunjalo wafumana injongo yokuba abuguqule bube ngcono ubomi bakhe. 
UPhilasande Tinzi waqala uphawu lwakhe lwempahla yokunxiba olubizwa ngokuba yiFlip Card njengendlela yokuhambisa umvandedwa wakhe kwinto efanelekileyo. 
Le nzalelwane yaseMonti nekhulele eMthatha KwaLink, ithi ibinako ukukhetha ukuba ngumvukeli, ukuzibandakanya kwizigulo zempilo yoluntu okanye yenze ububi bodwa, kodwa yayifuna ukuguqula ilahleko yayo iyenze inzuzo. 
Xa lo mfundi oneminyaka engama21 ubudala ofunda ibanga le11, engekho kwiklasi kwisikolo samabanga aphezulu iZimele, kwilokishi yaseKhwezi, uba segumbini lakhe ehambisa iingcinga zento aza kuyongeza ukukhulisa ishishini lakhe. 
“Ukuqala kwam iFlip Card kuye kwandinika ithuba elitsha ebomini. Bendingabandakanyeka kwiziyobisi njengabantu abaninzi abalingana nam ukuba bendingaqalanga uphawu lwempahla olu,” utsho uTinzi. 
Ukusukela ebudaleni, uTinzi wayeyithanda ifashoni, kodwa unqwenela ukuba ngusoqoqosho kwaye usebenza nzima ukulungelelanisa isikolo sakhe nokwakha uphawu lwempahla olu. 
“Ubomi bam bebunzima emva kokulahlekelwa ngutata [uVuyisile Soyikwa] ngo2008 kwalandela umama [uNtombomzi Tinzi] ngonyaka ka2010. Ndacinga ukuba sisiphelo sobomi bam eso, yayingathi umhlaba ungavuleka ndingene, kodwa ifashoni yandisindisa. IFlip Card indinike into yokuyiphilela ngokuba ndijonge phambili kwaye ndisebenzise ixesha lam ngobulumko,” utsho uTinzi. 
Uqale ngokuthenga iikepusi ezintathu kwimali yakhe yemihla ngemihla eziponti ezintlanu nalapho angakhange abuye umva. 
Uthi nangona inyanga idlula kungekabikho nto ithengwayo, lo nto ayithinteli ukuzimisela kwakhe ngolu phawu lwakhe lwempahla. 
“Endaweni yokuba ndiphele amandla ndiyibona loo nto njengesiqinisekiso sokusebenza nangakumbi kwaye ndiseza kunyamezela ngokuba yonke into inamahla ndenyuka. 
“Kubhetele ukugxila kwinto endiyithandayo kwaye ndiyenze ibe yimpumelelo, ndicwangcise umsebenzi wam wesikolo nokwakha uphawu olu lwempahla ngokuba lubalulekile kum,” utsho uTinzi. 
UTinzi uthi ufuna ukuba ulutsha luthathe isifundo kumzabalazo wakhe. 
“Njengabantu abancinci, sixhomekeke ikakhulu kubazali bethu ukuba benze yonke into. Ndayitshintsha loo ngqondo. Ukuba umntu oselula uba nombono abanawo kwaye kufuneka enze okuthile ngawo okanye oyele ekusizelweni ngabantu. 
“Kunqongophele imisebenzi apha phandle kwaye abantu bafudukela kwizixeko ezikhulu ukuze bakhangele imisebenzi. Ndifuna ukudala imisebenzi, amathuba kunye nokukhulisa uphawu olu,” wongezile uTinzi. 
Okwangoku uthengisa izikipa zophawu lwakhe neekepusi, atsho athathe imali ancede umakhulu wakhe uBuyiswa Tinzi, 62, kunye neemfuno zekhaya, kodwa uceba ukwandisa ishishini. 
“Akukho lula, kodwa ke ukwenza into oyithandayo kusoloko kufanelekile kwaye kufuna ukukhuthala kum. Lo nto izokutsho incede abantu ukuba balandele ekhondweni nabo benze izinto abazithandayo,” utshilo uTinzi.",Intlungu yakhe imqhubele empumelelweni
"Abantu abaNtsundu base-Afrika asibantu babeyibhala phantsi imbali yabo, imbali ngentsukaphi yabo babeyibalisa ecaleni kweziko ebusuku beyidlulisela kwiindlebe zolutsha.  
Ulutsha nalo le mbali liyidluliselwe kwizizukulwana ngezizululwana ngohlobo lokuthetha ngomlomo nokuva ngendlebe ngeendlebe. Apha ekubalisweni kwembali bekude kubekho namabali abuntsomirha, angakholelekiyo. Bathe ke abantu bakuhlangana nomLungu baqala ukuba nolwazi ngokubhala. 
Apha ngezantsi sinika imbali yemvelaphi yesiduko samaNgqosini. Aba bantu bangamaNgqosini, kuthiwa baphuma kwisizwe sabeSuthu abaFukweni. Xa silanda ezantsi ibali lesi sizwe sabaFokeng ekuthiwa amaNgqosini aphuma kuso, lithi: Aba bantu baphuma kubaTaung bazalwa ngumzukulwana kaMotebele esingalazanga igama lakhe. Le ndlu ivele ngolu hlobo: uMorolong wazala uNoto, waza uNoto wazala uMorara; uMorara kwindlu yakhe yokuqala wazala uMabi, waza kwindlu yesibini wazala uMasilo I. AbaTaung ke bazalwa kule ndlu yesibini kaMasilo I. 
UMasilo I wazala uMalope; uMalope ke yena wazala uMohurutse, kunye noKwena, noMkhatla. AbaTaung ke bona baphuma kule ndlu kaMohurutse unyana omkhulu kaMalope I. UMohurutse wazala uMotebele ononyana esingalaziyo igama lakhe kunye nesizukulwana esinye naso esingalaziyo igama laso. Lo mzukulwana kaMotebele wazala uLezani, yena owazala uGitjie kwindlu yokuqala noTlopo kwindlu yesibini. UGitje noTlopo bavelise izizukulwana ezibini ekuthiwa ngabaFokeng. Nantsi inzala kaGitje, wazala uSegungela; uSegungela wazala uMzale; uMzale wazala uJembe; uJembe wazala uGuanca; uGuanca wazala uBhayi; uBhayi wazala uNgopheni; uNgopeni wazala uNgobozi; uNgobozi wazala uTjale; uTjale wazala uStockoe; uStockoe wazala uVova; uVova wazala uMama. 
UTlopo yena nantsi inzala yakhe, wazala uMare; uMare wazala uNtsikoe; uNtsikoe wazala uSefiri; uSefiri wazala uKata; uKata wazala uMolise; uMolise wazala uNtahle; uNtahle wazala uSeephephe; uSeephephe wazala uMatete; uMatete wazala uSetha; uSetha wazala uBernard ophile kulaa minyaka yowe-1866. Ingcali ngembali yemilibo neminombo yabantu uNgqangweni, S.K. kwincwadi yakhe ethi, ‘Emqwashini’, ubalisa uthi ngemvelaphi yamaNgqosini: “AmaNgqosini aphuma kwisizwe saBafokeng ayemi eMrhugwane (eCaledon River). UNgqosini wayenoonyana ababini, uNdoko, inkulu, noGaba, umninawa wakhe. UNdoko wafa eselula, eshiya unyana wakhe, uNgqili, esengumntwana. Kwabamba uGaba ebukhosini bamaNgqosini. Naye uNgqili wafa eselula, washiya uMjobi, unyana wakhe eseyinkwenkwana. Waqhuba ke uGaba ebambele, wada waziqhela iintambo zokulawula. Uthe uMjobi ezifuna, wala uGaba. Kwaliwa, woyiswa uGaba, wabhacela kwelamaXhosa kaPhalo emaMpondweni. Aba ngamaXhosa ngolo ke amaNgqosini kaGaba. La maNgqosini kaGaba afuduka noPhalo ukuza kweli lizwe sithi kukwaGcaleka namhlanje. Emva kweminyaka alandela amaNgqosini kaMjobi aza kugaleleka kubaThembu bakaNdaba, acela indlela yokudlulela phambili; wala uNdaba nendlela. 
Kungeli xesha amaNtshilibe nawo afudukayo kwelamaMpondo, nawo evalelwe indlela ngabaThembu. Adibaniselana amaNgqosini namaNtshilibe, ayivula indlela ngomdlanga. Yawela kwelo dabi inkosi yabaThembu uNdaba. Agqobhoza, edlula amaNgqosini kaMjobi, aya kungena namaBhanqo kwaGcaleka. 
AmaNgqosini kaMjobi agaleleka edlula kwaGcaleka, aya kuma phezu kweNxuba, efikela kumaGwali, imiDange, amaMbalu, namaGqunukhwebe, namaNtinde. Aba ngamaXhosa ngolo hlobo ke amaNgqosini kaMjobi. UMjobi wabhubhela apho eNxuba echanwe ziintolo zabaThwa kubangiswana ngeenkomo neenyamakazi.” 
AmaNgqosini adume ngesiziba sakwaCihoshe. UCihoshe sisiziba apho kwathwasela khona uNgqanga. UNgqanga wayengumNgqosini. Ukususela ngoko zange ohlukane neziziba amaNgqosini asoloko esenza izingxengxezo emilanjeni. 
AmaNgqosini ke adume ngokuhlonipha izilo zasemlanjeni oononkala, amafudo, ooxam, amasele, izabonkolo, oogqamanzi, iintini (izilwanyana zomlambo ezibunjarha), amazilenzi, iingwenya, iimvubu, iimpalanga, oonojubalala, iinkwili, amadada, amanqatha. 
AmaNgqosini xa enamasiko akha imizi eluhlaza ayithwale emlanjeni aye kuyandlala kuloo ndlu iza kuba nomcimbi, okanye bakhe inkxopho. Kweminye imizi yamaNgqosini xa benemicimbi bahamba ekuseni okanye ngongcwalazi, bahambe baye kukha udaka lukanonkala kunye nobulembu bahambe baye kubugalela kuseluqhiza emthonyameni. Ngale ndlela bamema abalele ukuthula basemzini omkhulu ukuba mabenze iindlela zibemhlophe kube chosi kube hele! 
Kuthiwa xa kulungiselelwa umcimbi wamaNgqosini ukubonisa ukuba icamagu livumile kuye kwenzeke ezi zinto: amanzi aye abonakale emana ukuyaluzela ngokungathi kukho into eza kuvela xa abafazi besiya kukha amanzi okudidiyela utywala bomcimbi lowo; ooxam baye bamane ukubonakala bedada emanzini; amafudo kuthiwa athi gqi nawo egcakamele ilanga; okanye kubonwe izinja zasemlanjeni iintini zidada; iintaka zamanzi nezemvula amadada, amanqatha, namahlankomo athi abonakale endanda apha emlanjeni; oononkala namasele bathi thu xa kukhiwa amanzi okudidiyela utywala bomcimbi wamaNgqosini. Yonke ke le nto ibonisa ukuba icamagu livumile kubantwana bakwaMjobi, kwaNgqosini. 
Abantu besi siduko samaNgqosini bathuthwa ngolu hlobo: Ngqosini, Cihoshe, Jwaqula, Mntuwomlambo, Thithiba, Nozinga, Msuthu, Mlanjana, Gaba, Mjobi, Mpondozephela, Thikoloshe ezingcongolweni, Mkhonto ubuthuntu, Mfakela, Ndoko, Ngxangana, Fulali, Ngqili, Ngqanga, Cihoshe, Isizib’esabimbiliz’ibhokuva neenkabi zayo, Kwaduk’umbhexeshi, Kwaduka nomkhokeli, Nanamhlanje bonke abakaziwa!",Ngamani amaNgqosini
"ISEBE lezoThutho eMpuma Koloni likhuphe isilumkiso ngelithi abo batshintsha imibhalo ekwiibhodi zezalathiso endleleni bangajongana nengalo yomthetho. 
Oku kuza emva kokutshintshwa kwegama lelali iShushu B elikwibhodi yesalathisi kuN2 phakathi kweNgqushwa neQonce, lasiwa ku IShushu Baby, ngumntu okanye abantu abasebenzise ipeyinti etshizayo. 
Isithethi sezoThutho ephondweni, u-Unathi Binqose, uthi bamemelela kuluntu ukuba luphakame lubike naye nawuphi na umntu ongunobangela “wolu lwaphulomthetho, kuba lungabangela ukungaqondi okungeyomfuneko kubaqhubi, nto leyo engakhokelela kwiingozi”.","Batshintshe igama lelali iShushu B, bayibiza IShushu Baby"
"INKULUBAPHATHISWA yaseMpuma Koloni, uOscar Mabuyane, uthi inyathelo lokukhusela amashishini eli phondo ekutyhuthulweni, nelenziwe ngooNoteksi, libavule amehlo bengurhulumente ukuba balinike ingqwalasela eli candelo. 
UMabuyane ebethetha eMthatha ngentsasa yangoLwesihlanu apho ebetyelele ngeenjongo zokukhuthaza uluntu ukuba bazikhwebule ekulinganiseni okwenzeke KwaZulu-Natal naseRhawutini apho amashishini athe atyhuthulwa ze onakaliswa ngethuba lezidubedube. 
“Masibambisaneni kuba sesenze kwabonakala,” utshilo uMabuyane. “Siyanibulela apha erenkini [kuba nina nisondele ebantwini].” 
UMabuyane ukhumbule isehlo sebholo lokunqolotywa kwakhe kwakunye nezinye iinkokheli zeANC ngo2011, bholo elo lathi lathityazwa ngomnye wabanini beeteksi owayenikwe uxanduva lokukhangela abantu bokunqoloba uMabuyane, uSekela Somlomo weNdlu yoWiso Mthetho, uMlibo Qoboshiyane kwakunye nezinye iinkokheli ezintathu zeANC. 
Elo bholo laphanza ze babanjwa abo bantu babeliququzelele. 
“Xa kuthethwa ngendawo yaseMthatha ndibaneemvakalelo kakhulu, kuba kulapha eMthatha apho iintswelaboya zathi zagqiba kwelokuba masibulawe (uMabuyane, Mlibo Qoboshiyane…) komnye unyaka, kodwa sanqandelwa apha erenkini ngabatata balapha kwicandelo loshishino lweeteksi. 
“Intsebenziswano nani (oonoteksi) siyayihlonipha. Umsebenzi (oonoteksi) eniwenzileyo mkhulu kakhulu. Le nto niyenzileyo imenza urhulumente avule amehlo, abazi abantu bamanyhani,” utshilo uMabuyane. 
Ethetha eNgcobo kule veki, uMabuyane uthe: “IMpuma Koloni asiyondawo yophambanela. Ukuba siyayibona ukuba impambano yakho iyaqala, kufuneka sikulungise, sikubeke endleleni. 
UMabuyane wenze umbulelo kubantu baseMpuma Koloni ngokukhusela iphondo labo, esithi eli phondo kudala lenza izinto ezinobugorha. “Yiyo le nto eli phondo kusithiwa liphondo leengqwele.”",Mabuyane: ‘Nisivule amehlo booNoteksi’
"Ilihlazo elingathethekiyo idolophu yakuQoboqobo ngenxa yemeko ekuyiyo ebonisa ukuba akukho nkqubo zikarhulumente eziqhubekayo ezijoliswe ukuphuhlisa le dolophu inembali.  
Le yenye yeedolophu ezasungulwa ngeminyaka yo1800 yaza kamva yangqongwa ziifama ebezivelisa ukutya nemveliso zamahlathi ezifana nemithi ejikwa yenze amaplanga. 
 Ingxelo yabahlali ithi indlela igqityelwe ngeminyaka yoo-1970 ukusetyenzwa, izitalato zigcwele inkunkuma, iinkonzo zebhanki zifumaneka eQonce.  
Omnye wabarhafi okwangumhlali, oneminyaka ehlala kule dolophu, uXola Makhubalo, uthi kulusizi ukuhlala kwidolophu yaseQoboqobo. “Sibolekisana neehagu, amahashe neenkomo ngezitalato zethu apha, alukho uhlobo lophuhliso olukhoyo,” uthethe watsho uMakhubalo. Imeko embi yezitalato ezinothuli ibangela ukuba kungabikho zivenkile ezinkulu ezithengisa ukutya kwanezo zithengisa iimpahla. U-Asa Woko ukhulele eQoboqobo, uyazi kakuhle imeko yale dolophu. 
“Ndinesidanga kwezotyelelo, ndiphumelele eWSU ngo2015, alikho ithemba lokufumana umsebenzi kule idolophu, kuba umasipala akanawo umbono wokuqhubela intlalo yethu phambili, ulwaphulo-mthetho nokusetyenziswa kweziyobisi yeyona nto iphambili,” uthethe watsho uWoko. 
Ingxelo ithi ngamashumi asixhenxe ekhulwini eepesenti izinga lentswelo-ngqesho kule ndawo eyayinika ithemba ngexesha lobandlululo ngokudala amathuba emisebenzi. 
“Ndikhula apha kuhanjwa nanini esitratweni, kodwa ngoku akusenjalo, siyakhuthuzwa sihamba, kuthathwe izinto zethu, ngenxa yalo nto asisakhululekanga ezitalatweni zethu,” utsho uWoko.  
Ukanti nangona kunjalo, umasipala wase-Amahlathi uyaqhubekeka ukuthatha imali yeenkonzo eluntwini. UNobambo Mzamo uqale ukuhlala apha ngonyaka ka1986,  uyakhala ngemali etsalwa ngumasipala ngenxa yeenkonzo ezingekhoyo. 
“Kugqabhuka umbhobho apha, kuthwe funa umntu akwenzele lo mbhobho, logama ukhangela umntu iyenyuka imali yeenkonzo zokuhanjiswa kwelindle nokuba umbhobho ugqabhukile,” uthethe oko uMzamo.  
Lo mama ophila ngenkam-nkam uthi imali agqibele ukuyihlawula ibikumawaka amathathu eerandi ngenxa yokuqhawuka kwemibhobho. Idolophu igcwele zivenkile zabantu bamazwe aseSomalia nasePakistan, zonke zithengisa izinto zokwakha kunye nokutya. UBonga Makhaphela ngumntu omtsha oyinzalelwane yaseQoboqobo.  
“Iziko lokunikisa ngolwazi eluntwini livaliwe kuba akukho mali yokuhlawula umntu obevula le-ofisi, uninzi lwabantu apha luxhomekeke kwizibonelelo zikarhulumente, akukho phuhliso,” uthethe watsho uMakhaphela. Isibhedlele, isikhululo samapolisa kunye namaziko empilo amancinci akhiwa ngurhulumente kaSebe. 
Iivenkile zotywala luphawu oluphambili lwale dolophu, zingaphezu kweshumi elinanye ezibonakalayo xa uhamba ngesona sitalato sikhulu sale dolophu. Owayesakuba ngumphathiswa wesebe lezabasebenzi kweli, uMembathisi Mdladlana ngumntwana wale dolophu, logama umphathiswa wesebe lezomkhosi uNosiviwe Mapisa-Nqakula yena wayengumfundi kule dolophu.  
“Iloli ethutha inkunkuma apha inye inceda thina kunye nedolophu yaseStutterheim nanjengoko siphantsi komasipala omnye, asikho thina kwinkqubo zikarhulumente weli lizwe,” utsho uMakhaphela. 
 Uninzi lwezakhiwo zale dolophu zezeminyaka yo1800, zimbalwa kakhulu ezala maxesha. Igama lale dolophu lisuka kwigama likaNkosi uKama owayekhe wahlala kulo mhlaba. Abafundi besikolo iSteve Tshwete abangavumanga namagama abo, abavumi ukuba yidolophu iQoboqobo. 
“Ayiyodolophu iQoboqobo, yonke into apha siyenza kwezinye iidolophu,” batsho abafundi. Usomlomo webhunga lase-Amahlathi, uNokuzola Mlahleki, uthembise ngempendulo kwezi zityholo.",‘Ayiyodolophu iQoboqobo’
"Inguqu nophuhliso olucetywa lisebe lemisebenzi yoluntu kuzwelonke luzakutshintsha ubomi nentlalo yabantu basePort St Johns.  
Oku kuqinisekiswe ngusodolophu wala masipala uLindelwa Rholobile ngethuba kumiselwa isicwangciso sokuphuhlisa amanxweme amancinci aquka inxweme laseSajonisi. 
 Lo sodolophu uthi umasipala ngomnye kwabo banamanani aphezulu abantu abangaphangeliyo, kodwa unethamba ngenxa yolu phuhliso luzayo.  
“Uqoqosho, ushishino, imfundo nemeko yentlalo yaseSajonisi iza kuguquka ngenxa yolu phuhliso luza norhulumente kazwelonke,” ucacise watsho uRholobile.  
Umphathiswa ophumileyo kwela sebe uThulas Nxesi, umisele eli phulo e-ICC eMonti, esithi bajonge ukusebenzisa amanxweme weli ukuqhubela phambili uphuhliso. “Kule nkqubo kuthwa nguOperation Phakisa siqhubela phambili iinjongo zikarhulumente zokusebenzisa ulwandle namanxweme ukwenza imali,” ucacise watsho uNxesi. 
Uthi okwangoku bagxile kumaphondo amane abaza kuthi baguqule amanxweme amancinci bawenze amazibuko okumisa inqanawa kwenziwe noshishino. IMpuma Koloni, KZN noMntla Koloni ngawona maphondo ekuza kugxilwa kuwo kule nkqubo. 
“Sijonge ukutsala abatyali-zimali abanokuchitha imali efikelela kwishumi elinesibini leebhiliyoni (R12 Billion) ngonyaka ka2019, sidale amathuba emisebenzi ezinzileyo ephaya kwiwaka,” utsho uNxesi.  
Ingxelo ithi oosomashishini bamazwe ahlukileyo ehlabathi sele bengxangile befuna ukuthathela kuwo iindawo zoshishino kula manxweme acetywayo. 
 “Umasipala waseSajonisi sele eqalile ukuthetha nabantu ngeli phulo kuba luza kunaba lichaphazele abantu abaninzi, sifuna ukuba kwakhiwe isikolo esiza kufundisa izifundo ezingolwandle ukuze abantwana bakhule belungele ukusebenza kweli zibuko,” uthethe watsho Rholobile. 
 Iinkampani zeli nezangaphandle eziza kushishina kweli zibuko kulindeleke ukuba ziqinisekise ukuba abahlali bafumana amagunya obunikazi akumashumi amane anethoba epesenti ekhulwini.  
“Ezi nkampani eziza kushishina apha kukwalindeleke ukuba zithenge imveliso zomasipala waseSajonisi kuyo yonke into abayenzayo,” utsho uNxesi. 
Kwinqanaba lokuqala, ezi nkampani kulindeleke ukuba zifake izicwangciso zazo kurhulumente kazwelonke zichaza ukuba ziza kwenza ntoni kweli zibuko laseSajonisi. 
“Iindlela ezincinci nezinkulu zaseSajonisi nabalobi ekukudala befuna indlela yokuthengisa intlanzi zabo baza kufumana imfundiso nengcebiso ezizizo ngendlela yokwenza izinto. Ithetha kulo msitho, inkulumbuso yeMpuma Koloni uPhumulo Masualle, uthi mayikhawulezise le nkqubo yokuvuselelwa kwala mazibuko. 
“Ukuqalisa komsebenzi kula mazibuzo kuza kuthetha ukuba abantu baza kuphangela kwimisebenzi emikhulu nemincinci, ngoko ke makuqalwe umsebenzi,” utshilo uMasualle.",Iza kugwetywa indlala ebhuqa abahlali baseSajonisi
"Akumothusanga kwaphela okwenziwe liqela lakhe uPitso Mosimane.  
IMamelodi Sundowns ibethele oogqirha nezicaka iCote d’Or ngemvula yamagowuli alishumi elinanye kwelinye qha (11-1) emdlalweni weCaf Champions League obubanjelwe eLucas Moripe Stadium kwiveki ephelileyo.  
Emdlalweni wokuqala eSeychelles, iSundowns yaphumelela ngamagowuli amahlanu eqandeni (5-0).  
“Khange kundothuse okwenzekileyo emdlalweni ngoba ndabona sisadlala umdlalo wokuqala okokuba besinawo amathuba okufaka amagowuli kwangoko emdlalweni. Sakugxininisa ebadlalini bethu ukwenze umsebenzi njengendlela yethu eqhelekileyo. Zenzeke ngendlela ebesifuna ngayo izinto ezininzi,” utshilo uPitso.  
ISundowns izama ukubuyisela ubunganga bayo kwibhola yezwekazi le-Afrika emva kokukhutshwa kwizigaba sokugqibela kwiChampions League kwityeli eligqithileyo.",IDowns ibulele iCote d’Or ngo’11-1
"Mlisela nomthinjana wezwe lakowethu, 
Ndithi mandibhodle njengembongi, 
Ndishukunyiswa yinto,akuvumi ndithule, 
Imbongi iqumbile ,imbongi ikhathazekile, 
Imbongi inoloyiko ,imbongi iyatyhwatyhwa, 
Imbongi ikhathazwa lixesha esiphila kulo, 
Imbongi ikhathazwa yintsha yanamhlanje, 
Kungaqumb’imbongi yazini kunyembelekile, 
Kungatyhwatyh’imbongi yazini konakele, 
Qab’ixhala imbongi ayilolutsha, 
Akubi nje xa kuzakulunga. 
Ndikhathazwa lulutsha olungenankathalo, 
Ndikhathazwa lulutsha oluzigxagxisayo, 
Ndikhathazwa lulutsha olungenamonde, 
Ndikhathazwa lulutsha olungenamaphupha, 
Ndikhathazwa lulutsha olungacingiyo, 
Ulutsha lwanamhlanje lucinga phambi kwenyawo, 
Ndikhathazwa lulutsha olunekamva elimfiliba , 
Ulutsha lunamandla qha alunamdla, 
Ulutsha luhlakaniphile qha aluhlaziyekanga, 
Ulutsha malukhuthale lungakhuthuzi, 
Sinqwenel’amagorha hayi amathongorha, 
Sinqwenela iingangamsha hayi oongantweni. 
Ulutsha lwanamhlanje lufun’ukukhongozwa, 
Ulutsha lwanamhlanje lufun’ukukakazwa, 
Ulutsha lwanamhlanje lufun’ukutatanyiswa, 
Ulutsha lwanamhlanje lufun’ukuteketiswa, 
Vukani bantw’abatsha niyeke ukulal’emqokozweni, 
Izwe lelenu, izwe linini , 
Eli ilizwe lisentendeni yesandla somntu omtsha, 
Zizakuhamba iingwevu neengwevukazi kusale izifede, 
Zizakulala izisele zombiza kusale izidodo, 
Inyathi ibuzwa kwabaphambili. 
Vuka mnt’omtsha uyeke ukuhlal’ezimbarheni, 
Vuka uhlaziye ingqondo yakho kusekusasa, 
Vuk’uqhakaze icekwa lilele kuwe, 
Vuka musa ukuzenza inqenerha, 
Ukuzala umhla nezolo ayisosisombululo, 
Qiqa qhawe langomso uliqhayiya lesizwe, 
Sulibala ngengculaza engumceli-mngeni, 
Mavilandini funan’ubulumko nasembovaneni, 
Masiyenze imfundo ibesefashonini , 
Vuk’uzenzele ungalindi ukukhongozwa , 
Ukukhalaza akuncedi. 
Amathub’emisebenzi anqongophele kodwa ayonto esakulala sitye yona leyo, 
Iingqondo zethu maziphale kuba ziphangalele, 
Iingcinga zethu mazinabe sizokuzingca ngomso, 
Imibono mayibe khona ngekusasa , 
Ikusasa lenu liqhakazile ntonj’inkathalo ayikho, 
Utywala abuyonqwelo abusi mntu ndawo, 
Iziyobisi ziyayidodobalisa ingqondo yentsha, 
Masimenze uTsietsi Mashinini azingce ngolutsha lwanamhlanje, 
Masimenze uHector Peterson abenelunda ngolutsha, 
Ulutsha luka 1976 lungalila xa lunganibona ninje, 
Masizikise ukucinga sivuke necebo , 
Izwi lo mntu omdala alidliwa nja, 
Andishwabuli nto nje ndiyashwankathela, 
NdinguNodeliqabaka umbhali-sihobe, 
Ikamva leli lizwe lisezandleni zomnt’omtsha.",Ulutsha likamva lesizwe
"Kumadoda amathathu kubhubhe amabini emva kokubethwa ngabahlali baseButhongweni eNgqeleni kuba betyholwa ngokuba ibhokhwe. 
Ngokwengxelo ephuma kuSgt Kaya Matola-Mvanyashe kula mmandla, uSibonda waseButhongweni wafikelwa ligquba labahlali abangaphaya kwamashumi amane ubuninzi (45) eyedwa kwakhe. 
Eli gquba lifike namadoda amathathu anamanxeba okubethwa. Oku kwenzeke kuLwesihlanu weveki ephelileyo. Kwaye babephethe nale bhokhwe batyholwa ngokuba bayibile. 
USgt Matola-Mvanyashe uthi ababini kula madoda onama45 ezelwe kwakunye nonama55 ezelwe babhubha, ze omnye kwesi sithathu wabalekiselwa kwisibhedlele esikufutshane. 
Amapolisa ala mmandla aphanda ngetyala lokubulala kwaye akukabanjwa mntu. 
Umnikazi webhokhwe akafunanga ukuvula ityala lokubelwa, ngokokutsho kukaMatola-Mvanyashe.",Abatyholwa ngokuba ibhokhwe babhubhile
"ULuyanda Dukumbana, unyana kaLieutenant Colonel Nomalizo Dukumbana owadutyulwa wabhubha ngo2013, uthi noxa nje begwetyiwe abo babulala umama wakhe, kodwa oko akuzukubuyisa umphefumlo wakhe. 
UDukumbana (53), owayengumasitishi kwisikhululo samapolisa eXhorha, wadutyulwa kweyoMnga ngo2013 kwiyelenqe elaliphekwe ngoogxa bakhe ababini besebenzisana noyena mntu owathulula iimbumbulu kule nkosikazi. 
Ngokokutsho kweGunyaBantu lezoTshutshiso, uDukumbana wayengcatshwe ngoogxa bakhe uWarrant Officer Phumzile Ngqayimbana kwakunye noConstable Noxolo Matya kuba wayeqhuba inkqubo yoluleko ngakuNgqayimbana. 
UNgqayimbana noMatya basebenzisana noSiyamcela Ntshintshi nowadubula wabulala uDukumbana. 
ULuyanda uthe: “Kusebuhlungu kwaye kusenzima ukungabinaye umzali. Bekubuhlungu nokumane ndibona la madoda abulala umama xa evela enkundleni eMthatha. Ndiyavuya umthetho ubafumene benetyala yanga bangachitha ubomi babo bonke ejele nangona umama bengazukumbuyisa nje.” 
UMatya walivuma kwangoko ityala, wagwetywa ubomi ejele. Emva kweminyaka bephika, inkundla ephakamileyo yaseMthatha ifumene uNgqayimbana noNtshintshi benetyala. 
UNgqayimbana kuthwa wayekholelwa kwelokuba uyazondwa ngumphathi wakhe kuba engazange ahoye uphango olwalusenzeka kwivenkile yakwaSpar eXhorha elalichazwe esikhululweni ngoonogada bevenkile. UNgqayimbana wabandakanya uMatya kweli qhinga lakhe lokubulala uDukumbana ekubeni ajonge kwanyathelo alenzayo. 
Isithethi sooKhetshe ephondweni uKapteni Anelisa Feni uthi, uNgqayimbana kwakunye noNtshintshi ngethuba bevela enkundleni bebesoloko bephika besithi ityala abanalo de inkundla yabafumana benetyala. Isigwebo sesi sibini sakuwiswa ngomso umhla wokuqala eMthatha.","‘Ndiyasamkela isigwebo, kodwa asizukubuyisa umama’"
"UNomfinyana Titi Hlekani akanantanga kwilali yakhe yakwaDowu eTsholomnqa. Le nkondekazi, nesakwaziyo ukutshayela ibala lomzi walo, ibigqiba ikhulu leminyaka kule nyanga. 
Usapho lwakhe, abazukulwana nesizukulwana bamenzele itheko ngempelaveki lokugqiba leminyaka. 
Omnye wabazukulwana bakhe, uNopinki Kawe, uthi ukuqala nje kumalungiselelo okwenza eli theko bekumnandi besebenzisana nabanye abazukulwana de omnye wakhupha inkomo eyedwa, ekhuphela umakhulu wabo. 
UNomfinyana kuthiwa usazihambela nangona nje ke ecothoza, ingxaki anayo kukungaboni kakuhle, amehlo sele enorhatyazo okunye kukungeva ncam ngeendlebe. UNopinki uthi kufuneka ukhwaze kwaye umjonge ebusweni xa uthetha naye. 
Umnqa ngowokuba abazukulwana bakhe ubazi engabajonganga, mzukulwana ngamnye umva ngelizwi. 
UNopinki, uthi bangapha kwamashumi amahlanu anesithathu (53) bebonke kuquka nesizukulwana. Bona abantwana bakamakhulu babesixhenxe bebonke, kwabhubha ababini. 
Itheko likamakhulu belingoMgqibelo kwaDowu. Obethetha njengomhlobo mncinci kuye kuba kaloku akasenayo intanga elalini yakhe kuba babhubha bonke. 
“Siziva thina sisenomakhulu ode wagqiba le minyaka sisikelelekile, kwakuba kuthanda thina xa singafundi nto kuye. Sibone kubalulekile ukumenzela eli theko, sizilandela iintsikelelo kwaye besibulela noThixo ngaye,” utshilo uNopinki. 
UZukelwa ongomnye wabazukulwana bakamakhulu uthe: 
“Sibulela ummangaliso esithe sawenzelwa nguThixo wokuba asiphe ithuba elingaka nomakhulu wethu engabikwa hlaba njengoko engengomntu utya pilisi yasigulo.”",Ayisenantanga elalini yayo inkondekazi
"Bebevukele emsebenzini njengesiqhelo, kodwa endaweni yokuphangela ngentseni yangoLwesibini, abasebenzi bakwaNozukile Superspar eNgqushwa bagangwe ngamalangatya omlilo nomsi kulandela ukutsha kwale venkile kwakunye nezinye ezikufutshane.  
Unobangela walo mlilo awaziwa kodwa amapolisa aseNgqushwa sele eqalile nophando. Ziliqela iivenkile ezithe zachaphazeleka kulo mlilo, kodwa eyona ichaphazeleke kakhulu nguSuperspar.  
Oziboneleyo nobalisele I’solezwe lesiXhosa, uthi ugaleleke ngentseni imililo sele idwanguza.  
Ubalisa athi Iivenkile yakwaSpar itshe yaphela kuquka neevenkilana zabe I bangaphandle eziquka indawo yokwenza iinwele phambi kwakaPep.  
Oku kwenzeka kanye ngomhla wokuqala enyangeni, usuku lokungena kweemali zesibonelelo karhulumente, nalapho imiqodi yabantu ilindele ukuthenga ukutya kwemizi yabo. 
Obalisele I’solezwe uthi abasebenzi baxelelwe ngabaphetheyo ukuba kuza kunyanzeleka behleli emakhaya “kwikhefu elingahlawulelwanga”. 
Iinzame zokufumana uluvo kubaphathi bakaNozukile Superspar aphanzile nanjengoko ifowuni ibikhala nje.",Utshe waluthuthu uNozukile Superspar eNgqushwa
"Inkosikazi yelali yaseQhaga eQonce ebilinde isithandwa sayo ngosuku lwayo lokuzalwa uMgqibelo womhla weshumi elinesixhenxe, ithe endaweni yokonwaba yazibona ijijisana nomfana kwinto ekhokelele ekuxatyelweni komfana onamashumi amathathu ubudala welali le ngezembe, wabhubha.  
Oku kwenzeke ngokuhlwa kwangoMgqibelo, emva kokuba uThozama Xhosa (50) ebegqiba ukucima isibane nomabonakude emzini wakhe.  
“Emva kwemizuzu nje ndicime isibane kwakunye nomabonakude ungenile lo mfana ndabe sele ndithatha izembe ebe likwigumbi langasese. Ndifike esekhitshini, ndagalela kabini ngezembe ndamva esithi ‘mama kaSiphiwe layita isibane sithethe’, khange ndimhoye ndiye ndaphinda ndagalela wabe eleqa efestileni ebengene ngayo.  
“Ndiphinde ndagalela ngezembe, kodwa okwesine ndiqaphele ukuba izembe aliphumi ebusweni, xa ndikroba, ndaqaphela ukuba uyabhubha,” itshilo le nkosikazi, ekwangusihlalo weqonga lamapolisa asekuhlaleni (CPF) kule ndawo.  
Emva koku, uXhosa uthi ubize abammelwane ebaxelela ukuba ubulele umntu obengaphakathi endlwini yakhe, wabe sele etsalela namapolisa.  
Uthi isizathu sobugorha bakhe kukuba ebesoyikisela ubomi bakhe. “Bendisoyikisela ubomi bam kuba mhlawumbi ngeyindim lo ubhubhileyo ukuba ebendibone kuqala.” 
 Uthi kudala eli xhoba limosha emzini wakhe, ngoku ebezama ukuzikhusela. Amanina aseQhaga athi ayasixhasa isenzo sale nkosikazi kuba bahleli ukungcungcutheka bubugebenga bala lali.  
Bathi okuphambili kukuba abazali bezaphuli-mthetho bayabathethelela abantwana babo, kungoko izinga lolwaphulo-mthetho liphezulu.  
Olitshantliziyo kule lali uNolinda Xhakayi uthi bengamakhosikazi kula mmandla sele belala benxibile yonke imihla ngelokuzikhusela.  
“Sesilala sinxibile kuba nanini into ingenzeka. Olona suku baligadayo lokumosha bagada elinomoya obhudlayo okanye xa kuna imvula ukwenzela kungavakali xa beqhekeza emzini,” utshilo uXhakayi.  
UXhosa uvelile ngoMvulo kwinkundla yamatyala eZwelitsha eQonce, ze ityala lamiselwa umhla wesithandathu kwekaTshazimpuzi. 
Ukanti isiganeko esikumila kunje senzeka kwilali yaseSwartswater eLady Frere kunyaka ophelileyo, apho umama onamashumi amahlanu anesihlanu wahlaba amadoda amathathu awafika edlwengula intombi yakhe.  
Apho kwathi kwabhubha umfana wamnye kwangoko, ababini basinda ngokubaleka. Umama lowo wabizwa ngegama lokuba ngu “Lion Mama.”  Ityala awabekwa lona lokubulala laye lachithwa yinkundla yamatyala kuKomani.",‘Ndimxabele ngezembe wabhubha’
"Amawonga eeNkosi, ibintle into. Kunxitywe ezesiNtu kwaye kukho neKumkani yamaXhosa, uZwelonke, ubuqu. Uninzi lwabo bebelapho ibiziinkosi. Indawo? eHemingways, eMonti.  
Bekudityenwe ngokuqaphela igalelo leenkosi ekuhlaleni. Liphupha ke eli likaFatima Rulashe, ekudala elizama, lade ke labe liyaphumelela ngoMgqibelo.  
Nangona kunjalo uye wakhalaza okaRulashe ngomba wokuba kungakhange kume ngxi yonke into kweli xa kuwongwa iinkosi. Asazi njani xa izwi lingakhange lisasazwe ngokufanelekileyo.  
AboMhlobo Wenene nabo bakhalele ukuva ngomzuzu wokugqibela ngalo mcimbi baze bazama unakonako ngosuku lokugqibela ukuba bathethe nomsunguli.  
Nathi siliphepha siyalikhalela eli thuba ngoba kwagityiselwa ikhulu lamawaka eerandi kumaphepha esiNgesi ukuba adize ezi ndaba. Ze elesiXhosa lacelwa ukuba lenze simahla. Nangona onke amaphepha ephila ngenkxaso nje. Eli liphepha labantu kwaye liya ngqo ebantwini ngesiXhosa esi sabo. 
 Iikopi ezikuma-33 000 ziphuma qho ngeveki ziyokutsho kuzo zonke iidolophu neelokishi zeli phondo. Isiphatha kabuhlungu eyokuba singadlalanga ndima enkulu kula mawonga eenkosi.  
Ewe, silahlekile sizwe sikaNtu. Imikhulu kangaka imicimbi yamaNgesi, efana nalo mtshatokazi wawugcwele oomabonakude bethu, kungenxa yokuba benza izinto ngohlobo lwabo neelwimi zabo. 
 Thina? Sinomnqweno wokuwabona ekhula la mawonga kwaye sinethemba lokuba kulo nyaka uzayo singadlala indima enkulu kuwo. Singakhalalanga kakhulu besithanda ukuthi “huntshu!” kwezi Nkosi zithe zawongwa ngoMgqibelo: Nkosi Nobangile Gwebindlala, Zwelidumile Mavuso, Ntsindiso Mdunyelwa, Nkosi Nokhaka Jumba, Zweliyajika Ncamashe, Ngangomhlaba Matanzima, Phathisiwe Mjoji, Jongilizwe Mabandla, Nobhongo Ngonyama, Nzululwazi Sigcawu, Tholelengwe Diko, Zanokhanyo Socishe, Zwelikhanyile Gwebindlala, Noluntu Dalindyebo, Dilizintaba Holomisa, Tseamo Sejosengoe, Dalisizwe Dudumashe, Bakhanyisele Ranuga. Iwonga leyona nkokeli yemveli ephondweni lithathwe nguNkosi Dalisizwe Dudumashe.",Amawonga eeNkosi nokusasazwa kumaNgesi
"Kwiminyaka edlulileyo, uLerato Chabangu ebengomnye wabadlali abaphezulu ebholeni, kokubini kumaqela awadlaleleyo nakwiqela lesizwe – kodwa ngoku akusenjalo. UChabangu bumvikivile ubom, kangangokuba kuthiwa uhlala noMakhulu wakhe eLokishini. Ngeentsuku zakhe zokudlala ibhola, uChabangu udlalele amaqela afana neSuperSport United, iMamelodi Sundowns awaqaqamba kuyo kakhulu, aBafana Bafana, iMoroka Swallows neChippa United agqibelise kuyo ukudlala ibhola kwinqanaba eliphezulu kwiminyaka emibini edlulileyo. Kwiveki ephelileyo, kujikeleze umfanekiso kaChabangu kuFacebook nakuTwitter exhwalekile futhi ethe qhiwu ibhotile yotywala kuwo. 
Ekuqaleni kwale veki, uLerato Chabangu uncokole noRobert Marawa kwinkqubo yezemidlalo kwiMetro FM neRadio 2000 – apho adize khona ukuhleleleka kwakhe emva kweminyaka eliqela engumdlali ohlawulwayo ebholeni ekhatywayo. Nangona izinto zingamhambeli kakuhle ebomini – kodwa uthi angayidlala ibhola nokuba ngunyaka omnye okanye emibini ukuba anganikwa elinye ithuba. “Ungatsho ukuba ndiyabaphepha abantu ngoba andisayi emabaleni apho kudlalwa khona ibhola. Ndingumntu onomvandedwa, sendizixolisa ngokubukela umabonakude qha ngoku.  Ndibaphoxile abantu abaninzi,” utshilo uChabangu encokola noMarawa. 
UChabangu uthe wazifaka engxakini ngokwakhe ngokudibanisa neetshomi ezingalunganga – kodwa kuyo yonke lo nto akakhaleli mntu ngoba uzenze ngokwakhe. “Uzenzile akakhalelwa, andikwazi ukusola abanye abantu ngento eyenziwa ndim. Ndim ozibethileyo ngokuya kwiindawo ezingafanelekanga. Xa uhlala ezindaweni ezingacacanga, uye udibane nezinto ezingalunganga. Ayindim ndodwa okule ngxaki – kodwa abadlali abatsha akufanelanga bangene emgibeni endingene kuwo mna,” utshilo uChabangu. Le ndedeba yaseTembisa ithi zange yayeka ukuyidlala ibhola kwaye ingadlala iminyaka embalwa ukuba ingalinikwa ithuba kwakhona.","Uzenzile akakhalelwa, utsho uLerato Chabangu"
"Abacuphi basePatensie phantsi komasipala iKouga ngaseBhayi banikeza ngemali engamawaka alishumi (R10 000) kumntu onokuthi anikeze ngolwazi olunokuthi lukhokhelele ekubanjweni komrhanelwa owabulala ixhewukazi kwifama iOorogs Poort ePatensie ngenyanga yoMqungu. 
ULieutenant Gerda Swart wamapolisa ala mmandla uthi, eli xhewukazi negama lalo lingu-Ivy Hobbs linamashumi amathandathu anesibhozo (68) ubudala wayeyedwa ekhayeni ngethuba ehlaselwa ehlatywa endlini leyo yakhe ngumntu ongaziwayo. 
“Usapho lwakhe lubhaqe umzimba ka-Ivy phambi kwentsimbi yeshumi elinanye kwangobo busuku bunye enamanxeba esifubeni nasezingalweni. Umenzi wobubi lowo akakabanjwa kwaye abahlali bayabongozwa ukuba bancedisane namapolisa ngolwazi olunokuthi luncede ekubanjweni komrhanelwa,” utshilo uSwart.  
Nabanina onokubanolwazi ngobulele lo mama ancedisane namapolisa atsalele kumcuphi uWaranti Ofisa Johannes Noeth ku: 082 510 4419.  
abongile.ginya@inl.co.za",Acela uncedo ngemali amapolisa
"Namhlanje iPremier Soccer League ibugxeke kakhulu ubundlavini obenziwe ngabalandeli behola ekhatywayo kumdlalo obuphakathi kweMamelodi Sundowns ne-Orlando Pirates emalanga izolo eLoftus Stadium. Abalandeli be-Orlando Pirates bangene ngaphathi ebaleni ngetshova, baqhawula iintambo zoomabonakude emva kokufakwa kwegowuli lesithandathu yiSundowns. Esi sehlo sibi sothuse abantu abaninzi sigxekiwe kakhulu ngumongameli weSafa, ugqirha Danny Jordaan nangumphathiswa wezemidlalo nolonwabo, uFikile Mbalula. Nayo iPSL, njengelona qumrhu edlalwa phantsi kwalo le midlalo, yaleke umsundulo kwingxelo yembalelwano eyikhuphe namhlanje.    “SiyiPremier Soccer League siyaxolisa kubo bonke abalandeli bebhola namaqabane wethu, abachaphazelekileyo ebaleni nabo bebebuke kumabonakude ngesi sehlo sayizolo. Ubundlavini obenziwe ngabalandeli [izolo] buchasene nebhola yethu. Kuye kwanyanzeleka ukuba umdlalo umiswe ngusompempe kushiyeke imizuzu esibhozo ukuze kucocwe ebaleni. Emva koko kulandele intlanganiso ebiphakathi kwamagosa wethu abechphele lo mdlalo namagosa wamaqela omabini. Kuye kwagqitywa kwelokuba ugqityezelwe umdlalo. Thina siyiPremier Soccer League silinde ingxelo ebhaliweyo kwabo bebeyinxalenye yalo mdlalo,” itshilo iPSL.                                                                                    Ukusukela mhla kwasungulwa iPSL ngo’1995, iziganeko ezifana nezi zinqabe kakhulu. Kukholeleka ukuba lo mbhodamo ushiye kungxwelerheke abantu abalishumi elinesithathu. Bonke abonzakeleyo bangeniswe esibhedlele kwayizolo. Abalandeli bePirates abakwazanga ukunyamezela xeshikweni iqela labo abalithandayo livuthululwa ngolunya yiSundowns ngo’6-0 kumdlalo wePSL wesibini kulo nyaka mtsha.   Kulindeleke iBucs ithawuziswe phambi kwekomiti yamatyala yePSL ngesi senzo – kodwa nayo iSundowns kunokwenzeka ikhwetyelwe phambi kwale komiti ukuze incwinwe ngamalungiselelo wayo wezokhuseleko nanjengoko uxanduba ibilelayo kuba umdlalo ibingowayo.      
Namhlanje iPremier Soccer League ibugxeke kakhulu ubundlavini obenziwe ngabalandeli behola ekhatywayo kumdlalo obuphakathi kweMamelodi Sundowns ne-Orlando Pirates emalanga izolo eLoftus Stadium. Abalandeli be-Orlando Pirates bangene ngaphathi ebaleni ngetshova, baqhawula iintambo zoomabonakude emva kokufakwa kwegowuli lesithandathu yiSundowns. Esi sehlo sibi sothuse abantu abaninzi sigxekiwe kakhulu ngumongameli weSafa, ugqirha Danny Jordaan nangumphathiswa wezemidlalo nolonwabo, uFikile Mbalula. Nayo iPSL, njengelona qumrhu edlalwa phantsi kwalo le midlalo, yaleke umsundulo kwingxelo yembalelwano eyikhuphe namhlanje.  
  
“SiyiPremier Soccer League siyaxolisa kubo bonke abalandeli bebhola namaqabane wethu, abachaphazelekileyo ebaleni nabo bebebuke kumabonakude ngesi sehlo sayizolo. Ubundlavini obenziwe ngabalandeli [izolo] buchasene nebhola yethu. Kuye kwanyanzeleka ukuba umdlalo umiswe ngusompempe kushiyeke imizuzu esibhozo ukuze kucocwe ebaleni. Emva koko kulandele intlanganiso ebiphakathi kwamagosa wethu abechphele lo mdlalo namagosa wamaqela omabini. Kuye kwagqitywa kwelokuba ugqityezelwe umdlalo. Thina siyiPremier Soccer League silinde ingxelo ebhaliweyo kwabo bebeyinxalenye yalo mdlalo,” itshilo iPSL. 
                                                                                   
Ukusukela mhla kwasungulwa iPSL ngo’1995, iziganeko ezifana nezi zinqabe kakhulu. Kukholeleka ukuba lo mbhodamo ushiye kungxwelerheke abantu abalishumi elinesithathu. Bonke abonzakeleyo bangeniswe esibhedlele kwayizolo. Abalandeli bePirates abakwazanga ukunyamezela xeshikweni iqela labo abalithandayo livuthululwa ngolunya yiSundowns ngo’6-0 kumdlalo wePSL wesibini kulo nyaka mtsha. 
  
Kulindeleke iBucs ithawuziswe phambi kwekomiti yamatyala yePSL ngesi senzo – kodwa nayo iSundowns kunokwenzeka ikhwetyelwe phambi kwale komiti ukuze incwinwe ngamalungiselelo wayo wezokhuseleko nanjengoko uxanduba ibilelayo kuba umdlalo ibingowayo.",Ubundlavini obenziwe ngabalandeli bugxekwa kakhulu yiPSL
"Esinye sezona ziganeko zikhulu zembali ezakhe zenzeka eMzantsi Afrika yaba kukonyulwa kukaGqr. Nelson R. Mandela njengomongameli wokuqala oNtsundu emva kweminyaka abantu abaNtsundu bachwethelwa bucala kwimiba yolawulo lelizwe.  
Wayengumntu oNtsundu wokuqala owayeza kukhokela urhulumente welizwe jikelele loMzantsi Afrika.  
UGqr. Mandela udume ngokuthetha izinto ezininzi zenzeke. Wathetha phandle echase into yokucinezelwa kwabaNtsundu bangabi nalizwi kwimithetho ebalawulayo.  
Ngeso sizathu waya kuvalelwa esiqithini iminyaka engaphezu kwamashumi amabini.  
Uthe ukuphuma kwakhe akalanda izixhiba zayizolo walwela ukuba umcinezeli nomcinezelwa mabamanyane bajonge phambili baphuhlise ilizwe loMzantsi Afrika. Wathetha phandle esithi bonke abantu boMzantsi Afrika abaNtsundu nabaMhlophe mababenamalungelo.  
Loo malungelo akhuselwe ngumgaqo-siseko, kungalandwana kuvuswe izixhiba ezifana nokuthi wena wawundinyathele kwaze kwabuhlungu ubhontsi okanye ucikicane wam.  
UMandela wamemelela uxolo phakathi kweentlanga zonke zoMzantsi Afrika, wenza futhi kwabanjalo. Ngolu suku ke sithi makhe siqwalasele ukuba athini na amava akhe ngokutya awayeqala ukukubona nokukutya esiqithini.  
UMandela, N.R. (1994:375/6) kwincwadi yakhe ethi: ‘Indlela Ende Eya Enkululekweni,’ etolikelwe esiXhoseni nguP.T. Mtuze ubalisa athi ngamava aseSiqithini, iRobben Island ngokutya ababeqala ukukutya: “Ngezo nyanga zimbalwa zokuqala isidlo sakusasa sasisiphathelwa eziseleni zethu sisiziswa ngamabanjwa akwicandelo likawonke-wonke. Isidlo sakusasa sasiyipapa yomgubo wombona, ukutya okuziinkozo okwenziwe ngombona okanye ingqolowa awayekufaka esityeni amabanjwa akwicandelo likawonke-wonke, akuphose ukukuthubelezisa kwiintsimbi zesisele. Loo nto yayifuna ubuchule nokuhlakanipha okuthile ukuze loo papa ingaphalali nakancinane. Emva kweenyanga ezimbalwa, isidlo sakusasa saziswa kuthi kwiintendelezo zaloo ntolongo kusiza ngamagogogo amadala eOli yecangci. Sasiye sitye sisebenzisa izitya ezenziwe ngendlela elula zecangci. Elowo kuthi wayefumana imagi yento eyayichazwa ngokuthi yikofu, kodwa eneneni yayingumbona osiliweyo, wagcadwa wade wamnyama, wagalelwa amanzi abilayo. Emva kwethuba sathi sakuba nokungena ezintendelezweni ukuba siziphakele ukutya, ndandiye ndingene kwezo ntendelezo ndikhe ndijikeleze kuloo mjikelo ndiqhuqha apho kude kufike isidlo sakusasa. Njengayo nayiphi na enye into entolongweni, ukutya kwalapho kunocalucalulo. Ikakhulu abantu beBala namaNdiya. Babefumana ukutya okungcono kancinane kunobabantu abaNtsundu, kodwa ke umahluko ungengako. Abasemagunyeni babethanda ukuthi sifumane ukutya okudityaniswe ngendlela ebonelela zonke iindidi zokutya; eneneni yayikukutya okudityaniswe kakuhle – kuphakathi kokuba akuvakali kamnandi na okanye akutyeki na emlonyeni. Izikhalazo zethu ezininzi zazisusela ekutyeni, kodwa kwezo ntsuku zokuqala, abagcini-mabanjwa babeye bathi, “Nina bookafile nitya kamnandi apha entolongweni kunokuba benisitya emakhaya!” Kuya kuthi sisephakathi kwisidlo sakusasa, uve ngabagcini-mabanjwa bekhwaza besithi “Val in! Val in!” (Emgceni! Emgceni!), sisuke sonke siyokuma ngaphandle kwezisele zethu ukuze sihlolwe. Ibanjwa ngalinye kwakulindeleke ukuba libe liwaqhoboshe kakuhle omathathu amaqhosha ebhatyi yalo yekaki. Kwakulindeleke ukuba siyithule iminqwazi lo gama umgcini-mabanjwa adlulayo. Ukuba amaqhosha ethu akaqhotyoshwanga, ukuba iminqwazi asiyithulanga, ukuba izizele zethu azicocwanga kakuhle, sasimangalelwa ngokwaphula imithetho yentolongo sigwetywe mhlawumbi ngokuvalelwa wedwa okanye unganikwa kutya… Ngethuba lasemini enkulu, kwakuye kukhale intsimbi exela ukuba sisidlo sasemini kuze omnye umgqomo wokutya uqhutyelwe apho entendelezweni. Kubantu abaNtsundu isidlo sasemini sasiziinkobe. Amabanjwa angamaNdiya ayefumana umngqusho okanye imilirayisi, into ebumbona osiliweyo ongathi yisuphu. Umngqusho ngamanye amaxesha wawuhamba nemifuno lo gama iinkobe zethu zazihamba nje zodwa.  
Ngesidlo sasemini sasifumana uphuzamandla, owayesenziwa ngombona osiliweyo nentwana yegwele. Wenzelwe ukuba umntu amzamisele emanzini okanye elubisini, athi akuba nqumbululu, abe mnandi, kodwa abasemagunyeni babesinika umgubo wakhe omncinane kangangokuba wawungakwazi nokuwajika ibala loo manzi.  
Ndandiye ndizame ukuwugcina umgubo wam osiliweyo iintsuku ezimbalwa ndide ndibe nomgubo owanele ukuba ndenze isiselo esisiso, kodwa ukuba abasemagunyeni baye baphawula ukuba uyakugcina ukutya, loo mgubo wawuthinjwa wohlwaywe.  
Emva kwesidlo sasemini sasiye sisebenze kude kube yintsimbi yesine ababesithi ngelo xesha abagcini-mabanjwa bavuthele imityangampo ehlabayo ngeempempe zabo, siphinde sime emgceni ukuze sibalwe, sihlolwe… Kanye ngo-4:30 kwakuye kubekho unkqonkqozo olutsho kolo cango lomthi phaya ekupheleni kwepaseji yethu, nto leyo eyayithetha ukuba isidlo sangokuhlwa sesizisiwe.  
Kwakusetyenziswa amabanjwa abanjwe phantsi komthetho wesiqhelo ukuba asiphakele ukutya yaye kwakuye kufuneke sibuyele eziseleni zethu ukuya kutya khona. kwakhona sasifumana ipapa yomgubo wombona, ngamanye amaxesha kufane kubekho umnqathana omnye okanye intwana yekhaphetshu okanye ibhitruthi – kodwa kwakuye kufuneke ukuba uyizingele loo nto ifumene yaphoswa koko kutya.  
Ukuba sifumene umfuno sasiye sifumane uhlobo olunye ke kuhambe iiveki, ude umnqathe okanye ikhaphetshu libe lidala lingunde, sikruquke sibe nesicefane zezo zinto. Kwakuye kuthi emva kosuku sifumane intwana yenyama encinane kunye naloo papa yethu.  
Inyama yayithanda ukuba sisiqwanga esilukhuni kakhulu. Isidlo sangokuhlwa sabantu beBala namaNdiya angamabanjwa sasiye sibe yikota yesonka (ekwakusithiwa yikatkop oko kukuthi intloko yekati ngenxa yokumila kweso sonka) nomcwe wemajarina. Kwakusithiwa abaNtsundu abasikhathalele isonka, ngenxa yokuba sasiluhlobo lokutya “kwabeLungu”.  
Ngokwesiqhelo sasifumana izixa zokutya ezingaphantsi kunezo zixelwe kwimigaqo yentolongo. Loo nto yayibangelwa kukuba ikhitshi lalizele luthwethwiselwano lokutya.  
Abapheki bonke ke bengamabanjwa abanjwe phantsi kwemithetho yesiqhelo, babekugcina okona kutya kukuko bakubekele bona ziqu okanye abahlobo babo.  
Ngamaxesha amaninzi babeye babeke okona kutya kumnandi bakugcinele abagcini-mabanjwa ukuze babe nokwenzelwa izinto ezithile nabo okanye baphathwe ngendlela ekhethekileyo.”",Amava kaGqr. Nelson Mandela  Ngokutya kwaseSiqithini
"Igoduke imongoza i-Orlando Pirates emva kokukhatywa ngesithende kabuhlungu ngaBafana Bes’thende ngo’2-0 kwacima izibane emdlalweni weDStv Premiership obumhle eSugar Ray Xulu Stadium ngokuhlwa kwanamhlanje. Ezimnyama zivalwe umlo kakubi emva kokuphumelela kakuhle kwiveki ephelileyo zibetha iKaizer Chiefs ngo’2-1. Endaweni yayo, iGolden Arrows izicacise kwasekuqaleni komdlalo okokuba ifuna ukuphumelela. 
Oko kucace ngakumbi ngethuba uKnox Mutiza ekhaba ibhola ebethwe nguRichard Ofori ngesandla yaqabela phezu kwepali. AmaBhakaniya alwile nawo emdlalweni obubaleka ngesantya esiphezulu kakhulu. UDeon Hotto uphantse wabhalisa ebhodini ngebhola ayifumene kuPaseka Mako – kodwa ngelishwa, ifike uSifiso Mlungwana ethe qwa ezipalini. UPule Mmondi uyibeke endaweni entle iGolden Arrows ngegowuli alifake phambi kokuphela kwesiqingatha sokuqala somdlalo. 
Phambi kokuqala kwesigaba sesibini, uJosef Zinnbauer ufake uBen Motshwari, noGabadinho Mhango. Ukhuphe umdlali osakhulayo uAzola Tshobeni noNtsikelelo Nyauza oye wonzakala. IPirates ifumene ithuba lokufaka igowuli lokulinganisa emzuzwini weshumi elinesihlanu kwesesibini ngethuba uLindokuhle Mtshali ebamba ibhola kaFortune Makaringe ngesandla. 
Nangona eye wayifaka emnatheni lo bhola, usompempe nomncedisi wakhe bayikhombe echaphazeni. Ngelishwa lePirates, uThembinkosi Lorch ontywilisele iChiefs kwiveki ephelileyo, namhlanje uqabelise ipenela. Emva koko uMmondi ushiye amadoda ezizigede wafaka igowuli lesibini. Bazamile abadlali bePirates ukuhlasela macala onke – kodwa iGolden Arrows ikwazile ukukhusela amagowuli wayo. Abafana Bes’thende banyukele kwindawo yesine basuse iPirates ehlele kwindawo yesihlanu. 
Arrows: Mlungwana, Lunga, Sibisi, Zuke, M.Dube, Mmodi, L.Dube, Makhubela, Parusnath, M.Gumede, Mutizwa. 
Amalalela: N.Gumede, Nkombelo, Sabelo, Ndlovu, Mtshali, Conco, Phiri, Sibiya 
Pirates: Ofori, Jele, Nyauza, Maela, Makaringe, Monare, Ndlovu, Mako, Tshobeni, Hotto, Lorch 
Amalalela: Sandilands, Dzvukamanja, Mntambo, Muwowo, Dlamini, Jooste, Hlatshwayo, Mhango, Motshwari.",Abafana Bes’thende bayikhabe ngesithende iPirates zacima izibane
"Amanina akwezoshishino emaphandleni athe afumana izixhobo zokusebenza ngezandla eziquka iimatshini zokuthunga, amalaphu kwakunye nematshini yokubhaka kwisebe elijongene nolimo kwakunye nophuhliso lwamaphandle.  
Umphathiswa weli sebe uMlibo Qoboshiyane uthe, ngezi zixhobo zitsha kraca bazinikeze kula manina, oku kuzakuthi kutshintshe iimeko ebebefudula besebenza phantsi kwazo.  
Ezinye zezixhobo kwezo zithe zadluliswa nguQoboshiyane kula manina kwanakulutsha lwasemaphandleni, kungabalulwa ucingo lokubiyela izityalo zabo kubalwe nezixhobo zokwenza iJem yokuqaba esonkeni. Umsitho wokunikeza ngezi zixhobo ububanjelwe kwisikolo solimo kuTsolo.  
Ngeenzame zeli sebe zokulwa nendlala egqubayo, intswela ngqesho, eli sebe laye laqala ezi nkqubo, iinjongo zalo ikukuphuhlisa uluntu lwasemaphandleni olujongene nale miceli mngeni. Ngeenzame zokuzisa ezi zixhobo ukuze bakwazi ukuzenzela, kwaye bakwazi ukufumana into ezokubancumisa ekupheleni kosuku, oko kudizwe nguQoboshiyane.  
UNokwanele Ngantweni nongumnikazi weshishini iKwakho Coop, nothe wafumana iimatshini zokuthunga ezintathu uthe, oku kuzakumnceda ekuphuculeni ishishini lakhe lokuthunga. “Oku kuzakundenza ndithunge iimpahla eziliqela kunezo bendizithunga ndizokwazi ukuthengisela abantu bam, nditsho ndikwazi nokubeka ukutya etafileni kubantwana bam,” utsho uNgantweni. Omnye wabathe baxhamla nguAsanda Makhasi wakuTsolo ongumthungi naye, uthe, usokole gqitha ukuthunga engenazixhobo ezinokuthi zimele ishishini lakhe. Ebenawo umatshini kodwa ubusoyisakala.  
UMvusiwekhaya Sicwetsha nothethela eli sebe uthi, oku kuziinzame zokuphuhlisa amanina asemaphandleni ekubeni akwazi ukuzimela angalali engasanga nto phantsi kwempulo kwiintsapho zawo.",Izixhobo zoshishino kumanina asezilalini
"IiBulls zisazikhotha amanxeba emva kokubethwa ziiBrumbies ngoLwesihlanu weveki ephelileyo, kwaye ziza- kufumana ithuba lokubuyisa isidima ngoMgqibelo xa zijamelana neeWaratahs. 
 Kwaye iiBulls kufuneka zixolise abalandeli bazo emva kokuphosa ithuba lokuhlala phezulu kumaqela alapha eMzantsi Afrika kwiveki ephelileyo. 
 Lisekhona ithemba kodwa lokuba eliqela lasePitoli lingakwazi ukuqabela ngentla kweStormers neeLions kwezi veki zizayo.  
Kuqala kuzakufuneka iiBulls zibethe iiWaratahs phambi kokuba zibuyele kweli loMzantsi Afrika zizokujamelana namaqela alapha. 
 Lo mdlalo uphakathi kweeBulls neWaratahs uzakuqukumbela utyelelo lweBulls lase-Australia.  
IiBulls bezikhe zajamelana namaxesha anzima kakhulu kwiSuper Rugby kwiiveki ezidlulileyo, ingakumbi emva kokubethwa kumdlalo wokuqala siStormers. 
Owona msebenzi unzima izakuba kukubetha amaqela amathathu amakhulu kwezi veki zizayo ukulungiselela ukuya kwinyanga ezayo zime endaweni entle iiBulls. 
 IStormers kunye neeLions nazo zizakujamelana namaqela amakhulu kakhulu kule mpelaveki, nangona ebekhe aphumelela la maqela omabini kwimpelaveki esisuka kuyo izinto azizokuwahambela lula.  
IiBulls kulindeleke ukuba zenze utshintsho xa zisiya eSydney kule mpelaveki, kulindeleke nokuba iiBulls zilungise iimpazamo ezimbalwa ezibangele ukuba libethwe eli qela kwiveki ephelileyo.",Ithuba leBulls lokubuyisa isidima lifikile
"Amazwi kaLebohang Maboe awathethe kule veki athi: “Xa sidlala umdlalo wethu, ngendlela yethu – akekho umntu onokuma phambi kwethu” kuthe kanti achane ucwethe ngotolo. Namhlanje iMamelodi Sundowns ibonise izwekazi le-Afrika yonke okokuba akukho qela elakuma phambi kwayo ngokuvuthulula iAl Ahly ngempama yamagowuli amahlanu eqandeni (5-0) emdlalweni weCaf Champions League obutak’ iintlantsi eLucas Moripe Stadium ebigcwele qhu ngabalandeli abavume ingoma kwade kwaphela umdlalo. Nakubeni iAl Ahly ibe ziintshatsheli ze-Afrika amatyeli asibhozo – kodwa ukubethwa kwayo emdlalweni wanamhlanje kwakuhlala ezimbalini zebhola njengenye yezinto engenakuzilibaleka msinya. UPitso Mosimane namakhwenkwe wakhe baza kuya eYiphutha ngaphandle koxinizelelo kwaye iAl Ahly yazi kakuhle okokuba ngeke kube lula ukubetha iSundowns ngamagowuli amathandathu eqandeni ngaphandle kokuba kungenzeka into engazange yenzeka ebholeni ekhatywayo. 
Amakhwenkwe kaPitso Mosimane ayibambe apho incinci khona iAl Ahly kwisiqingatha sokuqala ebesivutha bhe. UThemba Zwane ubhakuzelise umnatha emzuzwini weshumi elinesixhenxe umdlalo uqalile emva kokufumana ibhola egotywe ngugxa wakhe uTeboho Langerman kwicala lasekunxele. Igowuli liyinike amandla iDowns okuya phambili. ULebohang Maboe uphose ithuba lokolekelisa emva kwebhola entle ebisuka kumtshutshisi omkhulu – uGaston Sirino. Emva kwemizuzu embalwa, uWyne Arendse ubeke igowuli leSundowns lesibini emnatheni, ibhola ebibekwe phantsi iphakanyiswe kakuhle nguSirino. Ayidlalanga kakuhle iAl Ahly kwisigaba sokuqala futhi ukuhlala emva ngelizama ukuthintela iSundowns ingafaki igowuli akuyisebenzelanga konke konke. 
Zisuka nje kwisigaba sesibini somdlalo, uRicardo Nascimento ufake igowuli lesithathu ngepenela. UGaston Sirino ufake igowuli lesine emva kwebhola edlalwe nguMaboe, uLangerman noZwane. UDenis Onyango ebeganyile ubukhulu becala kwisigaba sesibini ngoba umdlalo ubulawulwa yiDowns. Bobabini abadlali basemacaleni, uMorena noLangerman, bebeluncedo xa kuhlaselwa. UPhakamani Mahlambi ufake igowuli lesihlanu emva kokufumana ibhola kuMorena obeyinkathazo kakhulu kwiphiko lasekunene. Indlela edlale ngayo iMamelodi Sundowns emdlalweni wanamhlanje ibonakalisile okokuba ibiyilungiselele ngokupheleleyo iAl Ahly ekufuneka iphumelele ngamagowuli amathandathu emdlalweni wesibini ozakube useYiphutha ukuze iye phambili. UPitso unike ithuba lokudlala noSibusiso Vilakazi obekade engadlali ixesha elide ngenxa yokonzakala. Iphumelele kakuhle kakhulu iSundowns ngo’5-0 ekupheleni komdlalo.",Libethwe ngempama yiSundowns iqela laseYiphutha zacima izibane eLucas Moripe Stadium!
IZICWANGCISO zokuphuhlisa uluntu oluphantsi komasipala wesithili saseAmathole kulindeleke ukuba zibekwe elubala xa obambele njengoSodolophu walo masipala uZibuthe Mnqwazi eza kuba esenza iNtetho ngoBume boMasipala kwiHolo loLuntu eMsobomvu eGcuwa ngomhla weshumi elinesibini (12) kule nyanga yeSilimela.,Izicwangciso zaseAmathole ziza kubekwa elubala
"Usihlalo ophumayo weDA eMpuma Koloni uVeliswa Mvenya, uthi nokuba kungakho iyantlukwano phakathi kwakhe nenkokeli yeli qela ephondweni ephumayo uAthol Trollip, sokuze litshintshe igalelo alenze kuye. 
  
“Ningayingeni into yabantu ababini, ingakumbi ukuyingena ngeenyawo ezinodaka. Ndisebenze kakuhle kakhulu nobhuti [Trollip],” utshilo uMvenya. 
  
UMvenya ebethetha kwinkongolo yeDA ebanjelwe e-ICC eMonti ngoLwesihlanu, ezekelisa ngeyantlukwano edaleke ngethuba ezigqatsela ukuba yinkokeli yeli qela ephondweni. Lo kaMvenya ukhuphisana noNqaba Bhanga, uceba weDA eNelson Mandela Bay. Abaxhasi bakaBhanga bebevuma amagwijo achasene noMvenya. 
  
Noxa nje uMvenya esebenze noTrollip ukusukela ngonyaka ka-2000, uTrollip kukholelwa ukuba uxhasa uBhanga ukuba athathe iintambo zokukhokela iphondo. UBhanga ubeyinxalenye neDA ngonyaka ka-2014, emva kokucebuka kwiCOPE. 
  
Kukho inxakamo kwamanye amalungu ombutho, okuba uBhanga akanakukhokela iDA kuba usemtsha. 
  
Kodwa uTrollip ukuphikisile oko ngethuba ethetha nabathunywa bale nkongolo. “Oomafikizolo akufanele sibabhekisele phaya. Ukuba siyayenza lo nto, sibulala umbutho,” utshilo uTrollip ethetha ngesiXhosa. 
  
UMvenya uthi uwusebenzele lo mbutho, ngoko ke ukulungele ukuwukhokela kuba uyawazi. “Bendisoloko ndingafuni ukuzigqatsa kuba bendifuna ukuqala ndibenamava kuqala. Ndinamava ngoku, futhi andizideleli,” utshilo ngethuba ethetha nephephandaba I’solezwe. 
  
UBhanga uthi uwenzile umsebenzi wokugaya inkxaso, kwaye ukulungele ukukhokela umbutho. Iziphumo zabagqatswa abaphumeleleyo bazakubhengezwa ekuseni ngoMgqibelo.",Mvenya: Into yabantu ababini ayingenwa
"Amaxhoba okuphathwa gadalala kwiifama zaseQumrha izolo afumene ithuba lokuphalaza imbilini yawo ngezehlo ezimanyungunyezi ezenziwa kubo ngamaBhulu ala mmandla.  
Le nyoba ivele emva kotyelelo lukamphathiswa wophuhliso loluntu ephondweni uNancy Sihlwayi ephelekwa ngugxa wakhe kuphuhliso lwamaphandle nezolimo uMlibo Qoboshiyane.  
USihlwayi noQoboshiyane bebebambe umsitho nabahlali befama iDraaibosch eQumrha kwiholo yale dolophu, ebizele imi ngeembambo.  
Aba bahlali basezifama, nekudala bezizigculelo zokuphathwa gadalala ngamaBhulu aseQumrha, bathi ukuba urhulumente angathi abanike ngokusesikweni umhlaba osele bexhwarhe kuwo okwangoku, oko kungabenza bakhululeke nasemiphefumlweni.  
UNongetheni Marhwele onamashumi amathandathu anesine ngeminyaka ubudala obebonakala edandathekile nolixhoba lokuphatheka gadalala ngamafama aseDraaibosch uthi akukho namnye umntu onokuyinqwenela impilo abayiphilayo yokuphathwa gadalala ngamabhulu, bexuthelwa imizi kodwa yabo.  
“Sele sakhile kwaye sele sinexesha sihlala apha amafama awasifuni nosibona ibangathi bayanukiselwa xa besibonayo. Abantwana bethu bazizigcwilelo kuwo. Unyana wam kunyaka ka2014, wakhonjwa ngompu egruzulwa phantsi ngomnye wamafama aseDraaibosch esithi zisondele kwicingo lakhe iibhokhwe. Kunanamhlanje andikazifumani ezo bhokhwe, wathi ukuba ndiyazifuna ndakuzithatha ngemali okanye uyakundibonisa ukuba ubhinqa ngantoni,” utshilo uMarhwele.  
Abahlali balivuyele utyelelo labaphathiswa besithi banethemba lokuba utshintshio kwiindawo zabo luzakuba khona kwaye owona mnqweno kukunikwa indawo yabo bazotsho bakwazi nokuxhamla kwiinkonzo zikarhulumente nanjengoko bengenazo iinkonzo ezifana namanzi, umbane kwakunye nendlela. 
USihlwayi uthi bafumaniseke kunyanzelekile ukuba bayokujongana namaxhoba ubuso ngobuso. “Apha size ukuzokulungisa iingqondo zamaxhoba ezonakeleyo nanjengoko sizibonele kwaye sisiva nangentlalo abayihleleyo kwanokuphehluzeliswa kwabo ngabanikazi beefama abamhlophe balo mmandla,” utshilo uSihlwayi. 
USihlwayi ukwaqinisekisile esithi lo nyaka ka2016 awuzukuphela singekho isikolo soonomngqushwana (ikhritshi) kwezi ndawo zamaxhoba kwakunye nekhaya eligcina abantu abadala nanjengoko esithi bakwinqanaba lokuba banikezwe iinkonzo zabo.  
Ukanti nombutho ongenanto nakwenza norhulumente i-NGO ngamafuphi bazakuwuvula nathi uzokujongana ncakasana neengxaki ezijongene noluntu lwala mandla. 
Isebe libashiye neengubo ezishushu, iipasele zokutya, impahla yesikolo yabantwana nanjengoko umphathiswa esithi uninzi lwabo aluthathi-ntweni.  
Okwikomiti yaseDraaibosch uNtsokolo Mbulawa uthi kudala bezama bekhala kurhulumente befuna umasipala iGreat Kei kwakunye norhulumente abanike la mhlaba ngokusesikweni nathi kunzima ukungabinandawo nokungaxhamli kwiinkonzo.",Bakhala ngamaBhulu aseQumrha abahlali
"“Usozigidi (millionaire) olandelayo ndim.” La ngamazwi kaSisipho Zwakala wesikolo i-Emabhentseni Junior Secondary eGqogqora eTsomo. 
Esi sikolo sizuze imali engamashumi amahlanu amawaka eerandi (R50 000) kulandela ukhuphiswano lwezoshishino obeluqhutywa yinkampani engenanto yakwenza norhulumente iEducation with Enterprise Trust (EWET) ibambisene noEskom. 
Abafundi besisikolo bekhokelwa ngootishala beEconomic Management Science (EMS) bathe bangenela.  
Kukhuphiswano obelubanjwe eRhawutini kwiveki ephelileyo, uZwakala kwakunye nafunda naye uSibulele Ngqumshe bathe bafumana inyhweba yokumela isikolo sabo. 
Bobabini uZwakala noNgqumshe baneminyaka elishumi elinesine kwaye benza uGrade 9. 
Emva komsebenzi onzima wokubonakalisa isakho kwimiba yoshishino, esisikolo sithe sabhengezwa njengeentshatsheli zeMpuma Koloni. 
Ethetha nephephandaba I’solezwe emva kwale mpumelelo, uZwakala uthe: “Ndivuya kakhulu ngokunceda isikolo sam. Ndizuze lukhulu kolu khuphiswano. Yiyo le nto ndithi usozigidi olandelayo izakuba ndim, kuba yonke iqala phantsi ukuze iye phezulu.” 
UNgqumshe naye uthi uzuze lukhulu kolu khuphiswano. “Ndonwabe kakhulu ngegalelo endilenze kolu khuphiswano. Kolu khuphiswano sikwazuze lukhulu ngeendlela zokuphila ubomi. Ezinye zezinto endizizuze eRhawutini, ndiza kwabelana ngazo nabanye abafundi,” utshilo uNgqumshe. 
UNomfesane Dinga ohlohla iEMS Emabhentseni uthe wayinxalenye yohambo lwaseRhawutini.  
Uthi uchulumance kakhulu ngumzila oshiywe ngasemva sisikolo sakhe. Izakhono ezenze saqaqamba esisikolo ziquka imisebenzi yezandla efana nokwenza iimoto zamacingo, imithungo, ukuhlohla intsimbi nokunye. 
UDinga uthi le R50 000 bayifumeneyo izakuxhanyulwa ngabafundi kwakunye noluntu.  
“Sizakuthenga izixhobo sixandise ushishino lwethu. Sikwaceba ukuvula negadi yemifuno khon’ ukuze uluntu lwendawo yethu luyeke ukuya kuthenga edolophini, luthenge apha kuthi,” utshilo uDinga. 
sithandiwe.velaphi@inl.co.za","Ndifuna ukuba ngusozigidi, utsho umfundi waseTsomo"
"Ngabafundi abaliwaka namakhulu amahlanu baseMdantsane neendawo ezingqonge la lokishi abayinxalenye yesikolo sase- busika esiququzelelwe yiCawa i-Assemblies of God (AOG). Esi sikolo siqale ngomhla wamashumi amabini anethoba kweyeSilimela sizakuphela ngomhla weshumi kule imiyo. 
Aba bafundi bafakwe kwizikolo eziquka isikolo samabanga aphakamileyo iMasixole ebesisoloko sisetyenziswa ukusuka ngonyaka ka2009, kunye nesikolo samabanga aphakamileyo iMizamo naso sizakuncedisa ukufaka abanye abafundi. Oku kuzakwenziwa ngenxa yokuba lenyukile inani labafundi abanomdla kule nkqubo. 
Ngokwengxelo esuka kwilungu leCawa i-Assemblies of God kunye nomlawuli weenkqubo uZolani Kekezwa, eli phulo yindlela yokusabela ikhwelo elenziwe ngumphathiswa wezemfundo ephondweni.  
Umpathiswa uthe iCawa mayiphakame ibonakale ekuhlaleni, kwaye inike inkxaso ngokuxhasa ezemfundo, kubantwana beli phondo.  
Olu ngenelelo lujonge ukuba lube negalelo kwiziphumo zebanga leshumi eMpuma Koloni, njengokuba zisoloko zisiwa iinzame zokufumana iziphumo ezincomekayo.  
Ezona zifundo zizakunikwa ingqwalasela kwinkqubo yalo nyaka zizibalo, inzululwazi kunye nezifundo zokubalwa kwemali(Accounting). Zinikwa ingqwalasela ezi zifundo kuba zezona zibalulekileyo ingakumbi kumba wokuqwalaselwa kwezakhono ezidingeka ngamandla.  
Le nkqubo izakuzifaka nezifundo eziquka iilwimi ngokunjalo.  
Ootitshala bazakunikeza ngeenkonzo zabo simahla, kwaye bancame ikhefu labo lobusika ukuphucula abafundi. Abafundi baza kunikwa ukutya yonke imihla. 
Usuku lokugqibela kwesi sikolo sase busika, umhla weshumi kule nyanga izakuba losuku apho kuza kubanjwa umsitho wokucebisa aba bafundi ngamakhono abanokuthi bawalandele.  
Lo msitho uzakubanjelwa kwisakhiwo senkonzo i-AOG. Izithethi ezahlukeneyo zimenyiwe ngokwamaziko emfundo enomsila ohlukeneyo kunye namashishini athile abucala azokunika abantwana ingcebiso, ngamakhono anokulandelwa ngabantwana. 
“Le nkqubo yenziwa ngokwezigaba ezahlukeneyo, esokuqala bekukhuthazwa abafundi bezikolo ezithile zamabanga aphakamileyo zaseMndantsane.  Ekuhambeni kwexesha kuzakutshintshwa kuqwalaselwe izikolo zesithili ngokubanzi,” utshilo uKekezwa. 
Abantu abazakuqwalasela abafundi bachongwe kwalapha ecaweni, babekwa ngokwezikolo abazakusebenza kuzo benze umahluko.",Inceda abantwana i-Assemblies of God
"Icandelo lezezimali licebisa ukuba ubeke ecaleni iinyanga ezintathu ukuya kwezintandathu ezixabisa umrholo wakho wemini zikaxakeka.  
Ndiyakholelwa ukuba le ngcinga indala kwaye isebenzisa indlela efanayo kumntu wonke yokubhalwa kwezimali.  
Ngokuqinisekileyo, oku kufana nenani elikhulu kakhulu, kwaye kungenakufikelela kubantu abaninzi abaqhelekileyo. 
 Ngokweenkcukacha ezivela kwi-FNB ye-Retail yeklasi, malunga nama-56% wabathengi abaphakathi (abafumana imali engenayo yenyanga ngenyanga phakathi kweR7 000 ukuya kwiR60 000) eMzantsi Afrika bachitha yonke imali yabo ngenyanga  okanye emva koko bayifumana. 
Ufuna ngokwenene ukubeka bucala kwiimeko ezikhawulezileyo? 
Ndiyakholelwa ukuba kukho izinto ezimbini eziza kudlala ngexesha eso sigqibo: ubuninzi bokungaqiniseki kufuneka ujongane kunye neyakho intuthuzelo. 
Ukungaqiniseki kwakho ebomini bakho benkxasomali, obuninzi uya kufuna ukubanengxowa yakho kaxakeka. Ngokomzekelo, ukuba unomama ongatshatanga kwaye unenkampani yokutya, mhlawumbi uya kufuna ixesha elingangeenyanga ezintandathu (okanye ngaphezulu) kwingeniso yakho igcinwe. Okanye ukuba uye waba nomsebenzi ohlawulelwayo, uhlawulele ixesha elifutshane, wabelane ngemali kunye nomntu (njengomlingane), kwaye akukho bani uxhomekeke kuyo kwaye akukho mboleko yempahla, iinyanga ezintathu zikulungele. 
Kodwa mhlawumbi unesigxina, umsebenzi ohlawulelwayo kwaye wabelana ngemali kunye nomntu osisigxina, iinyanga ezintathu azive ngathi unokhuseleko olwaneleyo kuwe. Kwimeko apho, gcina ngaphezulu. Yenza oko kukuvelayo kuwe. Musa nje ukugcina yonke imali yakho ngemali. Oku kunokukubiza kakhulu. 
Emva kokuba ucacile kwinani lakho, izinto ezintathu zokukunceda uqale ukugcina.  
Okokuqala: ityala lentengo ephezulu-nantoni na ngaphezulu kwe10% – ngaphambi kokuba uqalise. (Kulindele ukuhlawula loo matyala.)  
Okwesibini: Fumana isikhokelo sokuhlawula isabelomali esiphezulu esilungeleyo ukusebenzela ubomi bakho. Oku kuyithandayo.  
Okwesithathu: Sebenza indlela enyuke ngayo, kwaye usete iinjongo ezincinane apha endleleni. Mhlawumbi iinjongo zakho zokuqala ziR1,500, kunye neendleko zenyanga enye, emva koko zimbini, emva koko zintathu. 
Ukugcina ifund yakho yongxamiseko: 
Gcina i-fund yakho yengxakeko ngokukhawuleza. Kulungile, kungekho imali ephantsi komtatha, kodwa kwimali yemarike yemali.  
Asincomo ukubeka iakhawunti yakho kaxakeka kwiakhawunti yesaziso okanye nayiphi na enye iakhawunti engakuvumeli ukuba urhoxise nanini na xa ufuna. Musa ukubeka ingozi kuyo. 
Unokugqiba njani ukuba usebenzise i-fund yakho engxamisekileyo? 
Ngokuqinisekileyo kwimeko engxamisekileyo: Nantoni na engalindelekanga ukuba kufuneka uyihlawule ngokupheleleyo. Kufuneka uhambe ukhangele umhlobo othandekayo. 
Ngokuqinisekileyo kungekhona uxinzelelo: Izinto ofuna kodwa azidingi ngokwenene, okanye izinto onokuzigcina kuzo. Cinga izicwangciso zeeholide zokugqibela okanye i-spree shopping. 
Kodwa kukho indawo ebomvu, kwaye loo nto iyahlukileyo kumntu wonke-nantsi ingcebiso yethu engcono kukukunceda. 
 Ukulondoloza ukuhlawulwa kweenyanga ezintathu ukuya kweyesithandathu, ukufumana imali, ngokukhawuleza nje, ngenye yezinyathelo zokuqala ongayenza ukuba ufuna ukulawula ikusasa lakho lemali.",Yimalini ongayilondoloza kwingxowa yakho yengxakeko?
"Umqhubi wenqwelo-mafutha nomnye obekhwele kunye naye basinde ngezikasibi xa bekuphangwa kuxhotyiwe ngabarhanelwa abane, nabathe gqi kufutshane behamba ngeenyawo kwilokishi yalapha eDyoki [Ugie] kufutshane naseMthatha.  
Kuphango olu kusetyenziswe imikhono yekati kufutshane nesikolo samabanga aphantsi iE.T.Thabane ngexesha abantwana besikolo bebethuthwa besisiwa emakhaya ukuphuma kwaso. 
“Uphango olunje lusibeka kwimeko yokungxunguphala kuba sizibona ukuba asikhuselekanga. Umsebenzi wethu kukuthutha abantwana besikolo sibase kwizikolo ezahlukeneyo. Xa sihlaselwa ngale ndlela isibangela ukuba sihlale sikwimeko yokutyhwatyhwa.” Utsho njalo omnye wosomashishini umnumzana uKhululekile Galeni nokwangumhlali kwalapha.  
Ingxelo yabakhimkhanyo ihambisa ithi, kuthe ngelixa lokuphuma kwesikolo kwiveki ephelileyo kwafika abafana abane kanye ngethuba lokuthuthwa kwabantwana, kwaye khange balibazise bathulule ngerhuluwa benzakalisa umqhubi wenqwelo mafutha kunye nomnye obekhwele naye.  
Umqhubi wenqwelo mafutha, nogama lakhe lingenakho ukukhankanywa ngenxa yemeko yezokhuseleko lwakhe, uyachacha kwibhedlele saseMaclear kufutshane nalapha ekunye nalowo ebekhwele kunye naye.  
Kuthe umqhubi xa elilungiselela ukulayisha abantwana elinde kwisithuthi sakhe kunye nomkwheli obhinqileyo, badutyulwa bobabini ngaxesha linye.  
Kuye kwafumumaniseka ukuba bobabini bafumene ukonzakala esinqeni kuba imbumbulu iye yabetha kumqhubi yatyhobozela kulo ebehleli naye.  
Kuthe emva koko bathatha imoto neluhlobo lweveni baqhwesha ngayo. Akukho bantwana besikolo ebebekhwele ngelixesha kusenzeka lenquleqhu. 
Abakwantsasana baye baleqisa kwabakhona ukutshintshiselana ngezithonga zemipu. Kuye kwathi kumgama onganga-mashumi amabini ekhilomitha [20km] ukusuka ngaseDyoki kwindlela ebheka ngaseMthatha, ngakwindawo ekuthiwa yiRocky Park baphuma abarhanelwa bababeleka abasicatyana beshiya isithuthi esibiweyo ngasemva. 
Kuvulwe ityala lokuphanga kunye nelokuzama ukubulala kwisikhululo samapolisa saseDyoki.  
Ngokwesithethi samapolisa * -Ursula Roelofse uthe kubanjwe umrhanelwa omnye kwaye uzakuthi avele okwesibini kufutshane nje kwikundla yamatyala ukuze aphendule ngezityholo zakhe. 
isibhalo@inl.co.za",Kulimele ababini kuphango lwemoto eDyoki
"YIMIZI emalunga ne-53 038 ezakuthi ifakelwe umbane eMpuma Koloni kulo nyaka-mali ka2016/17. Oku kudizwe kwindibano yeentsuku ezimbini karhulumente wephondo (lekgotla) ebibanjelwe ePort Alfred kwiveki ephelileyo. 
Le ndibano ibizinyaswe ngabaphathiswa bekhabhinethi yeNkulumbuso uPhumulo Masualle kwakunye noosodolophu bezithili noomasipala abambaxa baseMpuma Koloni. Isithethi kurhulumente waseMpuma Koloni uSizwe Kupelo uthi kuzakutyunjwa iqoqo lephondo lokuxhasa oomasipala ngeengcebiso zokuchitha imali kufakelo-mbane.  
“Eliqoqo lizakuphinda lincede oomasipala ngendlela zokuqubisana namatyala wabantu neenkampani amayelana nokusetyenziswa kombane,” utshilo uKupelo.",Amawaka ngamawaka emizi azakufakelwa umbane
"Umphathiswa wesebe lezendlela nemisebenzi yoluntu eMpuma Koloni uThandiswa Marawu utyityimbisele umnwe oomasipala beli phondo ngomkhwa wokungathatheli ngqalelo nokubetha ngoyaba inkqubo yemisebenzi enanileyo karhulumente (EPWP).  
UMarawu ukuthethe kumsitho wokuqala wamawonga iKamoso Awards, apho bekuwongwa oomasipala, amaqumrhu, namasebe karhulumente, kwakunye nemibutho yabucala eqhube kakuhle kwinkqubo yeEPWP ephantsi kwesebe alikhokeleyo kunyaka mali odlulileyo ka2014/2015.  
Lo msitho ububanjelwe kwaDan ngaphandle kwaseMthatha kubusuku bangolwesine, uzinyaswe ngabo bonke oomasipala beli phondo.  
Iphulo le EPWP lasungulwa ngurhulumente kwiminyaka embalwa edlulileyo ngenjongo yokuvelisa amathuba engqesho, ukugxothwa kwekati eziko nokuphuculwa kwempilo zabantu, yabekwa kwiiofisi zosodolophu koomasipala abohlukileyo.  
UMarawu obebonakalisa ukungonwabi uthe “Kukho oomasipala abangayikhathalelanga inkqubo yeEPWP ususela oko yathi yasungulwa ngurhulumente wayinika eli sebe. Kwabanye akukho gosa libekiweyo ukuqinisekisa ukuba iyaphumelela.”  
Uqhube wathi, “Omasipala mababe nesabelo-mali esithathwa kwimali sabelo sezinto ezisisiseko. Ndicela oosodolophu nooceba bayijonge ngeliso elibanzi le nkqubo ukuze umsebenzi uhambe ngendlela efanelekileyo.”  
UMarawu ukwathe “Kwiphondo elonganyelwe yindlala nentswela ngqesho, kusekho oomasipala abangakwazi kusebenzisa imali yale nkqubo kodwa ikati ilele eziko kumakhaya amaninzi.” 
Angaphezulu kwamashumi amabini amacandelo awongiweyo, kuquka namasebe karhulumente. Umasipala ofumene ezona mbasa zininzi yiChris Hani. Lo masipala ufumene imbasa ezisibhozo kwezingamashumi amabini anesihlanu. 
Igosa elijongene nale nkqubo eChris Hani uSimon Makhambi uthi bayavuya kukuphumelela amabhaso angaka. “Sikhuthazekile yile mpumelelo nokubonwa komasebenzi wethu lisebe ephondweni.  
Okona kusenze saphumelela emagqabini kukucwangciso inkqubo,ukulawula ngokuzimisela nokuchitha imali ngendlela efanelekileyo sigxothe ikati eziko kumakhaya amaninzi,” utshilo uMakhambi.  
Usodolophu waseNyandeni uMesuli Ngqondwana uthe makuthathwe olunye unyawo kunyuswe umgangatho weEPWP kuphindwe kujongwe umgangatho womsebenzi owenziwayo.  
Amasebe afana nelokhuselo nonxibelelwano, elezemfundo namanye nawo athe awongwa. Oomasipala abangaphumelelanga bakhuthaziwe ukuba bazimisele kulo nyaka-mali.",Bagxekiwe oomasipala abangayinakanga iEPWP
"Mhlali ngaphambi ndivakalisa le ntlungu kuni bantu beSolezwe, imbi into eyenziwa nguXhobani Security, abantu xa beye kula office yabo useSouthernwood abangeniswa ngaphakathi, kodwa ngabo abenza imali, abavunyelwa ukuba bangene ngathi basezofuna umsebenzi,  abafaki nesenti kwaXhobani basetyenzelwa sithi kodwa indlela abasiphatha ngayo iyamangalisa. 
 – Okhathazekileyo, eMonti. 
THUMELA EYAKHO ILETA, SIYIPAPASHE. THUMELA NGE-SMS  
okanye ngoWHATSAPP  
ku 063 743 9538",Kubuhlungu kwaXhobani!
"Eyona nto umntu oNtsundu avelele kuyo xa kuthethwa ngokuthatha uhambo kukuba ahambe ngeenyawo ezi zakhe zombini. Kude kuthiwe xa kutolikwa oko kuhamba kwakhe ubetha ngabasicatyana okanye ubetha ngezikaTshiwo.  
Ukanti ke xa kubaliswa ngokwakusenzeka mandulo, kuthiwa, abaNtsundu (amaXhosa ngokwale meko) babeneenkomo ababeziqeqesha bakhwele emiqolo kuzo.  
Ezo nkomo ziqeqeshiweyo kwakusithiwa ngamaqegu. Kuthe kwakufika eMzantsi Afrika umLungu nehashe, baqala amahashe nawo bawenza awabo. Zihambele phambili izinto kwavela inqwelo yomlilo, uloliwe.  
Nalapho imidaka yakowethu iye yaqala ukukhwela kuye. Kuthe kusenjalo kwavela imoto kwanomLungu. Nalapho imidaka yakowethu ibonakele ilijija ivili. 
 Kuthe kusenjalo umLungu wavela nelinye iqhinga lokuthabatha uhambo, wavela ngoku neqegu elibhabha emoyeni elibizwa ngabangayanga esikolweni ngokuba yibhaloni. Bade abantwana bathi, ‘Bhaloni undiphathele iswiti’.  
Eli ke ngoku iqegu ibe leleengcungcu ukuba umntu afane alikhwele. Apha ke ngezantsi sithi masibalisele owayengekho ngenqwelomoya yokuqala eyayishishina ibhabha ukusuka kwisixeko saseKapa iye kuma ngeTranskei ikhwelise abaNtsundu.  
Lo mhlaba wonke uphakathi kweKapa neTranskei ubizwa ngokuba yiKoloni, nangona ke kubantu abanezilandu ngobukoloniyale elo gama likrakra.  
Le nqwelomoya yayikhwelisa abaNtsundu ukusuka eKapa, imise eQonce, imise eDutywa, imise kuKomani, imise eKhowa, iye kugqibela eMthatha. Yayiphantsi kwenkampani ekuthiwa yiTranskei’s Kei Air Services.  
Ulindixesha wesiXhosa owayebizwa ngokuba yi-Inkqubela wenyanga yeSilimela, 1973 wakhupha inqaku elithi, ‘Abemi BaseTranskei Bahamba Ngenqwelo-moya’ elaphawula lenjenje: “UMnu. Abel Lufundo ongumhlali kwilokishi yabaNtsundu yaseGugulethu eKapa, wehla kwinqwelo-moya eyiDakota nabanye abahambi abaNtsundu abathandathu ababencumile phaya kwisitishi seenqwelo zomoya saseMthatha. Uvuyo lwabo lwalubonisa impumelelo yohambo lwabo lokuqala ngenqwelo yomoya. Ngaphezu kwako konke, eyona nto yayibavuyisa yayikukuqonda ukuba uhambo lokuba baye kudibana neentsapho zabo luthatha ngoku iiyure ezintlanu nje kuphela ukusuka apho basebenza khona kude lee eKapa.  
UMnu. Lufundo yayingomnye wabahambi abangama25 ababe kolu hambo lokuqala ngenqwelo yomoya yenkampani eyiKei Air Services olusuka eKapa luye kwiindawo ngeendawo kwelaseTranskei naseCiskei.  
Olu hambo ngomoya lubakho kanye ngeveki, ekulilinge elikhaliphileyo lokukhuthaza abaNtsundu ukuba bahambe ngomoya, lubiza amaR50 ukuya nokubuya ngamaR25 xa umntu ehamba engazikubuya. 
 Xa kuphawulwa impumelelo yohambo lokuqala nolwesibini, olwaluneendawo ekwakumiswa kuzo apha endleleni, kucacile ukuba eminyakeni ezayo olu hambo lokuya eTranskei naseCiskei ngomoya luya kubakho yonke imihla.  
“Ummi oNtsundu waseTranskei uhamba ngenqwelo-moya yale nkampani iyiKei Air Services ngoku. Iinqwelo zomoya zethu ezimbini ezilandelayo sezizele.”  
Ngokusebenzisa ama21 ee-arhente ezikwizithili ngezithili zala mazwe mabini angamakhaya abaNtetho isisiXhosa nee-arhente ezi5 kwiilokishi ezikwimimandla yeedolophu, le nkampani yakha uluhlu lwamagama abahambi ebalindileyo.  
Isitishi seenqwelo zomoya iD.F. Malan eKapa, yindawo apho kubonwa khona izinto ezingaqhelekanga ngaphambi kokunduluka kwale nqwelomoya ngazo zonke iiveki.  
Amakhosikazi abeLungu afika ngeemoto ezintle ukuza kuncedisa abasebenzi bawo ababhinqileyo ngemithwalo yabo ngaphambi kokuba bathi ndlelantle kubo.  
Inkoliso yabantu abahamba ngomoya ibhatalelwa imali yokukhwela ngabaqeshi bayo. Oosomashishini abaNtsundu abaneentsiba bafika ngeeteksi logama abasebenzi abeze ngeekhontraka befika neengxowa kunye neengubo zabo ngeenqwelo zamafutha zokuthutha abasebenzi ezivela eNyanga, eGugulethu nakwaLanga. Kuhambo lwayo lokuqala le nqwelomoya yohlobo lweDakota yema kuKomani, eQonce, eDutywa naseMthatha. Omnye wabahambi ababe kolu hambo lokuqala lokuya kwabaNtsundu ngenqwelomoya eMthatha, uMnu. B. Mdoyosi oyimbongi kaKumkani uK.D. Matanzima (Aa! Daliwonga), uMphathiswa oyiNtloko waseTranskei, wahlatyw’umxhelo kukubhabha emoyeni nge-eropleni kangangokuba naphi na apho yayihamba isima khona le Dakota wayesihla akhe ayibonge le nqwelo yomoya.”  
Imbali ithi ithandazwe elidume ngesisa eMpuma Koloni uMnu. Mthetheleli Advocate Ngumbela, ngethuba esuka eKapa esiya kuvula amashishini eDutywa wayekhwele inqwelomoya yenkonzo iTranskei’s Kei Air Services. UMnu. Ngumbela waduma kakhulu ngokuxhasa umdlalo wekhilikithi ngokuthi aseke itumente ebizwa ngokuba yiNgumbela Rural Development Cricket Tournament eyaqalwa ngowe1989.  
Iinjongo zakhe eziphambili yayikukwakha izimilo zolutsha, abantwana babe nento yokwenza bangabalekeli kwinto yokutya iziyobisi ezifana notywala, intsangu nepilisi.  
Le tumente wayeyiqulunqele ulutsha lwaseDikeni, eXesi naseBhofolo. Le tumente sele ivelise abadlali abaphambili abaziwa lilizwe lonke abafana noJerry Ngqolo, Mthwekhaya, Mfuneko Ngam, Makhaya Ntini. 
 UMnu. Ngumbela ukwadume ngesaci esibhalwe ngakuhola wendlela osuka eGcuwa usingise eDutywa esithi, “Asimanga Siyaqhuba Rhulumente”.  
Sibhalwe kwibhodi eme ngakumabhala ezemidlalo awakhele ulutsha lwaseNgxakaxa eDutywa. Eso saci sikaMnu. Ngumbela siso esidale ukuba urhulumente waseMpuma-Koloni naye ajoyine encedisa eli phulo lihle likaMnu. Ngumbela.  
UMnu. Ngumbela ukwaxhasa nomdlalo womdyarho wamahashe nebhola ekhatywayo.  
Lo mdyarho wamahashe unomahluko kumdyarho wamahashe wesiLungu ofana neJuly Handicap.  
Lo wona umdyarho usukela kwimidlalo yesiNtu eyayithandwa ngabafana abaNtsundu, apho abafana babekhwela amahashe ombathiswe izihombo zesiNtu esenza imihambo efana nokuxakathula, ukuqhuqha nokuphala ngeemini zemigcobo.  
UMnu. Mthetheleli Ngumbela isiduko sakhe nguNdlovu.",Amava abaNtsundu baseKoloni bokuqala ukukhwela inqwelomoya
"Oyena mdyarho wamahashe omkhulu kwiphondo leMpuma Koloni owaziwa ngokuba yiBerlin November Horse Racing uza nesinye isiqendu kulo nyaka emva kokuphazanyiswa yiKhorona enyakeni ogqithileyo. Iinkabi zamahlashe antlobontlobo eziphuma mbombo zone zeMpuma Koloni ziza kukhuphisana kube mdaka iisali kwakusasa ngoMgqibelo kwibala eliseBerlin ecaleni kohola wendlela oya kwidolophi yaseQonce. Njengokuba umdyarho wamahashe eBerlin ukhula ngokuhamba kweminyaka, nakulo unyaka kulindeleke ukhuphiswano olunzima kakhulu. Eyona nto eza kukhuthaza abaphalisi nabanini bamahashe kakhulu kukuba eliphume phambili liza kugoduka nemali engamakhulu amahlanu amawaka erandi (R500 000) namanye amabhaso ngoMgqibelo. 
Injongo ephambili yomdyarho isoloko ikukulola izakhono zabaphalisi nokukhulisa umdlalo wamahashe ngokubanzi. Umbuzo: Leliphi ihashe elakugoduka nesityhwentywe semali esesichengeni? Impendulo iya kufumaneka emalanga ngomhla omkhulu. Ophumelele uya kuba nento yokuqhayisa kude kube ngunyaka ozayo. Kodwa nangona abantu abaninzi betsalwa yimidyarho yamahashe asuka ezilalini ubukhulu becala – kodwa kukho necala lomculo nelefashoni. Phakathi kwabadidiyeli bomculo abaziwayo ekulindeleke bazimase iBerlin November kukho uDJ Fresh oza konwabisa izihlwele zabantu eziza kube zigcwelise ibala. Abaququzeleli bomsitho zonke izinto zihamba ngendlela ebezicwangcise ngayo. 
“Sitsha ziintambo, yonke into ihamba kakuhle. Sizimisele ukwenza yonke into ngendlela ehambelana nesimo seKhorona. Amatikiti asahamba kakuhle kwaye kukhangeleka ngathi abantu bafuna ukungena kwiiholide zehlobo ngesitayile,” utshilo uBantu Bara, omnye wabaququzeleli beBerlin Novemver. Phakathi koosaziwayo abaza kuzimasa umnyhadala walo nyaka kukho abantu abafana noDumisani Mbebe, uPearl Noxolo (ongumdlali kuGenerations, The Legacy) noSiyabonga Mdlalose. Kulindeleke ukuba iBerlin November itshayelelwe ngokhuphiswano lwabathungi beempahla balapha eMpuma Koloni bekhankathelwa ngabantu abaphum’ izandla kwicandelo lezempahla.",Aza kuqhumiselana ngothuli amahashe kwiBerlin November yodumo
"Imbali ngesixeko saseJerusalem ikhangeleka ngathi yimbali ngesixeko sasezintsomini apho umntu owaziwayo ongumXhosa angenakunyathela khona.  
Esi sixeko sibaluleke ngokuba kulapho kumi khona itempile eyakhiwa sisilumko uSolomon webali laseBhayibhileni. Esi sixeko sikwabaluleke ngokuba kulapho uYesu Kristu wangena ekhwele iesile endlalelwe iingubo ziintombi zaseJerusalem.  
Ngelo xesha esi sixeko sasilawulwa ngamaRoma awayekholelwa kwisithixo sawo engakholelwa kuYehova. Esi sixeko kulapho uYesu wagwetyelwa ukubethelelwa emnqamlezweni nguPontius Pilato.  
Emva koko wathwaliswa umnqamlezo enyuka amanqanaba alishumi elinesine esisiwa kwintaba yeGolgotha apho wabathelelwa khona. Phezu kwaloo ntaba kwakhiwe icawe ekuthiwa yiChurch of the Holy Sepulcre ebaluleke kakhulu kumaKrestu.  
Umsasazi weRadio Xhosa yakudala uFezile Wotshela wakhe wasebenza kule dolophu. UMnu. Wotshela wazalelwa eReitz eFreyistata ngomhla we18 Meyi 1939. 
 Kowabo wayengumntwana wokuqala kubantwana abathandathu. Wathi eneminyaka elithoba wayishiya iFreyistata waya kuhlala eMgwali eCumakala, kwikhaya lokuzalwa likayise.  
UWotshela wafunda eCumming Memorial School apho waphumelela ibanga uStd V ngowe1953. Ngowe1954 waphumelela ibanga likaStd VI eDorrington School eBhofolo.  
Emva koko waya kufunda eLovedale Missionary Institution eDikeni ukusuka ngowe1955 ukuya kowe1959. UWotshela waqala ukusebenza kwamasipala eCumakala ngowe1962. Ngowe1967 waqeshwa liqumrhu losasazo iSABC njengomchwethezi nomqambi kwiXhosa Service of Radio Bantu, eQonce.  
Ngowe1981 iqumrhu losasazo iSABC lamthumela eGoli, eRhawutini njengomvelisi wesiXhosa nomguqulilwimi kwaTV2. Iphephandaba lesiXhosa laseQonce, ‘Imvo ZabaNtsundu,’ lakhupha inqaku ngomhla wama25 Matshi 1983 elalisithi, ‘Ubuyel’ ekhaya uEl Fez’ elahambisa lenjenje: “EQONCE: Iintsuku ezimnandi zisondele.  
Abafundi abangamanxila engoma sebeza kuxhamla uncuthu lomculo bengekade banxube zizifundo ekhaya ngokuhlwa.  
Oku kuthethwe ngulowo wayengumsasazi womngqungqo kwiRadio Xhosa, uEl Fez Wotshela obekade engumququzeleli nomfundindaba kumabonakude wabaMnyama (TV2).  
UFez osandula ukubuyela ekhaya uza kusasaza inkqubo yabafundi ngokuhlwa ukususela ngentsimbi yeshumi ukuya kuthi gaa ezinzulwini zobusuku.  
Phambi kokuba abuyele kweli ziko lesiXhosa ubebuya kumyhadala owaziwa ngokuba “The Cannes International Film Festival” eFrance. Ngaphandle koko wayeye kuthenga imifanekiso bhanyabhanya yoomabonakude.  
Uhambo olu lwamjikelezisa kula mazwana: Israel, Italy, Cyprus, Greece, Sicily, naseJerusalem. Xa ebuzwa yintatheli yeMvo ukuba yintoni ebangele ukuba abuyele kusasazo lwasemoyeni ekubeni ubuso bakhe bebusebuqhelekile kumabonakude, uphendule wathi:  
“Ndiye ndafumanisa ukuba kuninzi okunokwenziwa lusasazo ukuphumza umfundi emva kwezifundo. Ethetha ngezigigaba zolo khenketho, uEl Fez uchaze ngomboniso bhanyabhanya awawubizelwa ngesiquphe ukuba athabathe inxaxheba kuwo. Umboniso lowo wawusenzelwa kwisixeko seeNgcwele eJerusalem ubizwa ngokuba “In the footsteps of St Paul,” uphinde wonwatyiswa liqela lomculo elibizwa ngokuba “The Freddy Weisgal”.  
UFezile Wotshela wadlala indima kwezomculo, wayengumdlali wepiyano, umdlali wetrumpet, umbhexeshi, nomqambi weengoma zomculo weekwayala. Umculo usuka nawo ekhaya.  
Usapho lwakowabo lwaluzimvumi, uyise, ooyisekazi noodadobawo bakhe bonke babebhexesha ikwayala zomculo, bonke belandele ikhondo lobutitshala. Ngethuba wayeseLovedale wayedlala itrumpet kwibhendi yesikolo.  
Kulapho wahlangana khona nemvumi uTodd Matshikiza edume ngokubhala incwadi ethi, “Chocolate For My Wife”. Ngethuba wayesebenza eCumakala wanikela ixesha lakhe elininzi kumculo weekwayala. Ngowe1964 waseka iqela lomculo ekwakusithiwa yiCalypso Beats.  
Ngowe1967 ngexesha eseQonce waseka iqela lakhe elalidlala ngamaxilongo kuphela ekwakusithiwa yiJazz-O-Tone. Waseka kwakhona kwaseQonce iqela elalicula ngamazwi alandela amaxilongo ekwakusithiwa ziRoulettes.  
Onke la maqela athi arekhodishwa eRadio Bantu, eQonce. KwaseQonce apho wathi wangumbhexeshi wekwayala iBantu Presbyterian Youth Club Choir eQonce.  
Ngowe1970 wahlangana naba balandelayo baqalisa iikonsathi zeJazz kwaZwelitsha eQonce: Duke Ngcukana (trumpeter), Victor Majiza (Bassist), Aubrey Simane (Saxe), Pina Yiba (drummer).  
Ezinye zeengoma zakhe awaziqambayo zezi zilandelayo: Iinkungu zasekuseni, Umtshongolo kaMhlakaza, Umngqungqo, Thula Bhabhana, Real Girl, My Little Robin, Bendikuthanda.  
Intombi yakhe egama linguNada Wotshela yafunda imatriki eKhwezi Lomso High School eZwide eBhayi. Yaphumelela isidanga seBA kwiPsychology neSociology kunye neseMasters kwiDevelopmental Studies.  
Yaqala ukusasaza ngokuba ngumvelisi wenkqubo, nomfundi weendaba eUbuntu Community Radio eBhayi. Waqeshwa yiSABC kwisikhululo sosasazo iCKI FM eBisho esaguqulwa igama saba yiTruFM. Waphinda waya kuba nguMphathi-Sitishi iCKI FM eBhisho.  
Ukumka kwakhe apho wayokusebenza kuMhlobo Wenene eBhayi. Wenyuselwa eMhlobo Wenene FM ngengoMphathi weeNkqubo. Wemka apho waya kusebenza njengeSABC Provincial Manager eNtshona-Koloni, emva koko wathunyelwa eMpuma-Koloni kwanjengeSABC Provincial Manager.  
Ngokodliwanondlebe esilwenze noProf L. Wotshela onguMlawuli kwiCandelo lokuliLifa lweMveli neziThethe eFort Hare eDikeni, isiduko sikaFezile Wotshela nguMnywabe.  
AmaNywabe ngokolwazi lwethu athuthwa enjwenje: Mnywabe, Msengana, Gatyeni, Hewula, Ndondela, Mamali, Dlehluthi, Msuthu, Nkomo zibomvu ezimnyama ziyaxhelwa, Kanti nezinco nezimvubo-mazimba bazifuyile! 
 Esi sizwe ke sesinye sezizwe zabeSuthu ezathi zaba nokumanyana nezizwe zooNoqhakancu, ngokuzekelana. OoNoqhakancu ngabantu ke ababengamachule okuzoba ematyeni, besila utywala obenziwe ngobusi benyosi ekuthiwa yiqhilika, bengamachule okuxuba amayeza.  
AmaNywabe alishiya elabeSuthu kwaphambi kolawulo lukaMshweshwe. AmaNywabe abongwa ngeenkomo ezimnyama nezinco. Ezi nkomo kuthiwa zezokulungisa imisebenzi yasemaNywabeni yamasiko nezithethe zawo.  
Xa zithe azaxhelwa izinto phakathi kwekhaya azilungi. Loo nto kuthiwa nguqhelekile lisiko linenkqayi, isuka kude le kooyisemkhulu bamaNywabe kuba nabo babesenza njalo!",Umsasazi wesiXhosa okhe wasebenza kwelakuloYesu
"Isebe loPhuhliso lwaMaphandle noLimo eMpuma Koloni (DRDAR) nelikhokelwa nguMphathiswa uNonkqubela Pieters, liqwalasele isicelo samafama amapayina eNgqushwa sokuba kusungulwe iziko lokulungisa amapayina eNgqushwa ukuze amafama nabasebenzi basekuhlaleni baxhamle kulo lonke ixabiso leli shishini. 
Ethetha kwisivuno sokuqala kwifama yamapayina eBarthust eNgqushwa, uPieters uthe amafama athi afuna ukulungisa yonke into apha eNgqushwa ukuze ipayina labo lingayi eMonti, ukuze yonke into yenziwe eNgqushwa. 
“Yinto esiza kuyiqwalasela njengorhulumente kwaye sisebenzisane namafama kunye necandelo labucala ukuqinisekisa ukuba silungisa yonke into apha eNgqushwa, kudaleke amathuba emisebenzi kubantu baseNgqushwa kwakunye nabantu baseMpuma Koloni. 
Kaloku ayingobantu baseNgqushwa kuphela abaza kuxhamla kodwa nabantu baseMpuma Koloni baza kuxhamla kwizinto ezenzeka apha eNgqushwa,” utshilo Pieters. 
Ethetha emva kokuvuna namafama, uPieters uthe icebo likarhulumente kukuvelisa ipayina kuwo wonke umhlaba okhoyo olungele ipayina eNgqushwa. 
“Ukuba ungajonga zonke iifama zamapayina eNgqushwa, sityale izigidi ezingamashumi amabini eerandi.”",Kuvunwe ipayina eNgqushwa
"INDUMASI yemigidi emibini yokubhiyozela ukubuya kwamakrwala esuthwini, ibangele oosaziwayo ababini bazibone sele  bejike bazizikorobho kuFacebook kule veki. 
Isankxwe siqale ngendumezulu yoMgidi kaSihle [Sidiki] obuseViedgesville kwimpelaveki ephelileyo, apho uluntu lutshone kumakhasi onxibelelwano ngezimvo ezohlukeneyo emva kokubona lo mgidi kanokutsho nobukudidi oluphezulu. 
Imvumi yegospile, uBetusile Mcinga, ekunye nabanye oosaziwayo eMpuma Koloni bebeyinxalenye yabamenyelwe kulo mgidi, ekuthiwa ngamaphephandaba udle epokothweni yezibazana, uPhathiswa Sidiki, imali efikelela kwisigidi seerandi. 
Abantu khange bazibandeze ukuncoma lo mgidi wonyaka, ngelixa abanye begxeke inkcitho “ebinganyanzelekanga” ngokutsho kwabo. 
Ezama ukulungisa abagxeki, uBetusile ubhale kuFacebook wakhe esithi xa ufuna umntwana wakho ayalwe ngoongantweni ekuhlaleni, akukho ngxaki, uSidiki makangagxekwa ngesenzo esihle kunyana wakhe. 
Ithe kanti le ntetho kaBetusile ayiginyisiswanga ncam ngabahlali, baze bakhwela bezehlela kuye, bambi ngezithuko, bemtyhola ngokujongela phantsi abo bahluphekayo ngalo mbhalo. 
Le mvumi iye yawususa kamva lo mbhalo. 
Ukanti omnye umlilo uqalwe nguMgidi kaBoy eQonce, nalapho umsasazi kanomathotholo, uReggie Solani, ezibone ephoswa edikeni lomlilo. 
USolani ubhale kuFacebook wakhe esithi akayiqheli into yomntu omemela abantu emcimbini, kodwa kufikwe kuye sele eqhuba amatakane. 
Abahlali batyhole lo msasazi weBhrakfesi yeTruFM njengokwekwa uLonalinamandla Bawuti. 
UBawuti nguye owathathela kuye uxanduva lokolusa umntwana owayengenamntu wokumolusa, encedwa luluntu olwafaka isandla lulungiselela lo mhla mkhulu woMgidi kaBoy. 
Umbhalo kaSolani ubangele uBawuti, osele eteketiswa njengeZibazana leSizwe aziphendulele ngomsindo, ebhekisa kulo msasazi njengothanda ukuqatshelwa. 
USolani uphinde wawucima lo mbhalo, ecela uxolo kubahlali ngelithi bengabhekisi kuBawuti. Sekubonakala ngathi esi sibini senze uxolo. 
Yhu! Itshatshalaza engaka sivuka!",Bakorobhe ngeenwele zikaReggie noBetusile!
"URHUQELWE ezinkundleni umasipala ombaxa iNelson Mandela Bay, kwakunye nenkampani ejongene nebala lezemidlalo kwesi sixeko iAccess Management.  
Abarhafi besi sixeko kwakunye nombutho weAfriForum bathi isivumelwano esiphakathi kwalo masipala kwakunye nale nkampani asikho mthethweni. 
 IAfriForum ityhola ngelithi kusetyenziswe iimali zabarhafi gwenxa ngethuba isivumelwano phakathi komasipala kwakunye neAccess management sisandiswa ukusuka kuJulayi nyakenye ukuya ekupheleni kukaJuni walo nyaka.  
Eli bala lalakhelwe imidlalo yendebe yehlabathi kwibhola ekhatywayo ka2010. 
 Inkampani yakwa Access Management yatyunjwa ngo2009 ukuba ijongane neli bala iminyaka emibini eneenyanga ezilithoba. Eso sivumelwano saphinda sandiswa emva kokuba siphelile saya kuJulayi wanyakenye.  
Kumaxwebhu aphambi kwenkundla abamangali batyhola iarente yalo masipala ngelithi zange kulandelwe nkqubo zizizo zeziniki maxabiso ngaphambi kokuba kufikelelwe kwisivumelwano sexesha elongezelelweyo. 
 La maxhebhu adiza ukuba iNgqonyela ye arente yomasipala weNelson Mandela Bay uPierre Voges wayenenjongo yokuqala inkqubo yeziniki maxabiso, kodwa wamiswa ngumlawuli wezemali kule-arente uNadia Gerwel. 
 IAfriForum ityhola ngelithi akukho mthethweni ukwadiswa kwexesha elinikwe inkampani yakwaAccess Management. Ikwathi lo masipala wayefumene iingcebiso zomthetho ezithintela ukuba isivumelwano phakathi kwalo masipala nale nkampani senziwe kungalandelwanga miqathango ithile.  
Kukwakho nezityholo ngokuziswa kweqela lebhola ekhatyayo iChippa United, eyayifudula izinze eKapa.  
Ngokwamaxwebhu aphambi kwenkundla ibhunga likamasipala lalithe kuzakudla umasipala imali elishumi elinesihlanu lezigidi zerandi, ngelixa eliqela lizakuphinda lixhamle izigidi ezisixhenxe nezingazange zachazwa.  
Lo masipala utyholwa ngokubolekisa ngemali eyi750 yamawaka eerandi kumnikazi weli qela uChippa Mpengesi, kwakunye nokumnika imali ebalelwa ku5.7 wezigidi phambi kwexesha ebekufanele ukuba uyifumana ngalo. Amagqwetha alo masipala afake isicelo sokufaka amaxwebhu aphikisayo. 
 Umhla ozakuphinda uchotshelwe ngawo enkundleni lo mba awukaziwa. 
johnnie.isaac@inl.co.za",Usiwa enkundleni umasipala ngumbutho iAfriForum
"Bunzima ubuxelegu obavelela isizwe, into yokuba abantwana badinge abondli. Akukho mntwana uhla esibhakabhakeni okwelitye lenyanga, wonke umntwana unomzalayo.  
UMdali wayenza kakuhle le nto, ukuba umntu angakwazi ukuzala engakhange adibaniselane nowesinye isini.  
Oku kwenza ukuba umntwana abe sisiqhamo sabantu ababini, abe nabantu ababini bokumkhulisa ke ngoko.  
Ihlabathi lazuzana nobugqi bokubhentsisa inkqubo yokuzala nokuzalisa. Umfazi ngoku ucela imbewu nokuba kusesidengeni azifumanele umntwana, umntwana onomzali omnye.  
Indoda iqeqebula amasimi angengowayo okwenkobongela, iwatyale, ingaze ibuye izihlakule ezo zithombo, iziyekele kwintengu.  
Imbi into yokuhamba usandlala de wandlale namarhonya; neyokuhamba usandlalwa nangamaxelegu, ilizothe.  
Kule mihla sinabantwana abakhuliswa calanye ngenxa yezi meko. Ndiyazibona ke nezokulahlwa kwabafazi nokwaliwa kwamadoda, abantwana basale necala elinye.  
Nangona kunjalo, esiXhoseni ayikho inkedama, nongenabani unomnonelelayo.  
Andiyazi ke le nto yafikela abantu yokonqena ukondla. Aba bafana bahamba besondlalelwa bakonqena ngeyona ndlela ukondla.  
Wofika bekhala ngeempumlo nangeenyawo ezingafaniyo nezakumawabo esakuzalwa umntwana, kufuneke ukuba makuhanjwe kufaniswa kufunwa noluvo lobungcali ngezemfuza.  
Kuthi sele iphunyelelwe naleyo, kuhanjwe ezinkundleni kunyanzelwana naba bafana ukuba bondle, ndingazi ukuba ukuzala oku bacinga kukungcolisa iindonga na!  
Amadoda anamhlanje akakufuni ukondla abantwana engengababo. Elowo ufuna ukondla owelakhe isende.  
Andiyazi ivela phi na ke loo nto, kuba emakhaya sikhule kukho abantu nabantwana esasingawazi umlibo wabo, uthi wakufuna ukuqonda kwabadala uheshelwe kude.   
Ikwayinto endala ukungafani kwabantwana entla kweziko ngenxa yobufede bendoda nobuxelegu bomkayo, kodwa indoda yondle konke bakhule abantwana bengazizalanga nje. 
 Indala into yokuba indoda yondle nongengowayo, nam ngokwam sele ndikhulise inqwaba yabantwana abangengobam.  
Eyokubazi nokungabazi ayidali mahluko, elimiyo lelokuba asingobelam. Phaya ekhaya sinabafana abaxakwe bubuhle, iinto ezihamba zitendwa ziintokazi okwamaphakathi etendwa zizima-mhlaba, iinto ezilala apho zihlwelwe khona, ezingafuni ukubanezazo izikhundla. Basoloko bebuya nesasa ke okwesayibhokhwe elidla esingeni. Ziyakhanyela ke ezi nto!  
Minazana ithile ubawokazi ukrokrela umntwana owaza kuthiwa ntimfa phambi kwethu sisazonwabele. Kwathi nabanye bethu besambombozela suka ndatsholo phezulu ndathi “nguye, makondliwe maNgcengane!”  
Ube ngapitshalaza ubawokazi ndabe sele nditshilo. Wabangathi uzothi akukhula lo mntwana afune izinto zakowabo, ndathi “kwakuba kukhona kulungileyo kuba uza kube elikhomba ngokwakhe ikokwabo elo, ngowethu okwangoku.”  
Kwabangathiwa ziza kungamlungeli izinto zalapha ekhaya, ndathi “kuza kube kukrokra nina kungekho nto ingavumiyo!” Wavalwa ke umkhusane, siyondla ke nangoku! Isizathu sokuba ndenjenjalo asikokutshonisa umzi.  
Qaphelani kaloku, nabani na otyholwayo sukube enomda awenzileyo endimeni, enokuba utyale ngegqongo lomgquba na waza wancediswa ngonelembewu. Singoobani ke ngoku ukukhanyela singakwazi nje okwenzeka esizalweni somfazi? Hayini babhem!  
Kutyholwa wena nje sukube ulelona xelegu lingumdlungu odlekayo kumaxelegu ebesandlalwa ngawo unina womntwana. Ngako oko liwonga ukutyholwa bafana ndini bazizifede! 
 Mabondliwe abantwana madoda. Nokuba niyatyholwa na yondlani.  
Nomgqakhwe uyondliwa! Kambe ke, nabo ubondlayo ungafika kukho abakrokrayo ukuba ‘ubanjiswe ilahle’.  
Thina bengubo ke sazikhulula kudala kuleyo mbandezelo, ngeqhalo lethu elithi “ubushushu bomntwana baziwa ngunina.” 
 Umhleli wam kweli phepha-ndaba uke wandigqwetha ndisithi abantwana bam ngabomfazi; wayiguqula yena intetho yam wathi ‘ngabethu’, ndaqonda ukuba limshiyile endele ebugangxeni nje!  
Goba msenge iibhokhwe zikutye! Owenu kwisiXhosa, Nxuba.",Isondlo Somntwana
"MasingaBI nazintloni ukubalisa amabali ethu nalapho sisuka khona singabantu abantsundu. 
La ngamazwi egqala lomlingisi kwiifilimu zikamabonakude nemidlalo yeqonga uNomhle Nkonyeni (77). 
Oku ukuthethe ngoMgqibelo ngethuba amagcisa ommandla waseBhayi ebebambe indibano yomjemo ebhiyozela usuku lokuzalwa kwakhe kwanembasa ayifumene kumongameli welizwe uCyril Ramaphosa, kumsitho wokuwonga amaqhawe eli lizwe obubanjelwe kwibhotwe lendlu ehlala oomongameli belizwe iSefako Makgatho kule veki siyishiyileyo. 
Bekuyinkungu nelanga ekhayeni lakhe zizizalwane nezihlobo nabanye abantu abasuka kwezinye iindawo zeli phondo bezokuvuyisana naye. 
UNkonyeni uwongwe ngembasa yesilivere ebizwa ngokuba yiOrder of Ikhamanga kunye noDouglas Tyutyu oligqala lomzabalazo owongwe ngembasa ebizwa ngokuba yiOrder of Luthuli okwangumhlali kweli laseBhayi. 
Uhambise wathi zininzi izinto ezehlele abantu emakhayeni nasemisebenzini behlukunyezwa ngabanye okanye yimithetho yocalulo, behlutywa isidima sabo ngoko bengenamthetheleli. Uthe mabangoyiki ukuchaza loo manyundululu, mabeze nawo ngaphambili aziwe kwaye adlalwe emaqongeni nakwiifilimu. 
Uthe akothukanga ukuwongwa ngurhulumente kuba iimbasa nezinye izixhobo zokumbulela ngomsebenzi wakhe zithi mama, zithi tata kuye kuba zigcwalise iikhabhathi zakhe, watsho esithi ilishwa lale karhulumente ayinamali njengezinye aqhele ukuzifumana. 
“Andingetsho ukuba singamagcisa asihlonitshwa ngurhulumente kuba noko uMphathiswa weSebe usasiphethe kakuhle, ingxaki yeyokuba asinikwa mawonga afana nalawa asemaBrithane ooSir noDame, bekufanele ngoku uthetha noDame Nkonyeni okanye uSir Tyutyu ngoku, qha akwenziwa njalo kweli.” 
UMandla Gqamlana ongumtshana kaNkonyeni uthe uziva onwabile nangona engothukanga, watsho esithi umakazi wakhe akamelanga kuphela usapho lwabo, koko umele ulutsha nabadala ngokubanzi.",UNkonyeni ubuyele eBhayi nembasa yeIkhamanga
"EMVA kokuba uMthobele “Nomahelele” Chakaza othi ungowaseNgobozana eTabase eMthatha ethe wenza udliwanondlebe nenkqubo yoMhlobo Wenene FM kwiveki ephelileyo, iindaba zokuba uChakaza “uxoka ngoNomahelele” zivele zanwenwa. 
UChakaza uthethe neBhrakfesi Eyondlayo Ekuseni (BEE), apho abantu babonakale ngokulonwabela udliwanondlebe lwakhe ngenxa yeziqhulo athe wazisebenzisa ezifana nokuba oba tywala ebebebusela baqhele ukubusela kuphela ngemihla yeziyunguma zokuphela konyaka. 
Ekuphandeni, I’solezwe lesiXhosa lithethe nawo omabini la madoda. Eyokuqala yile ibithetha noMhlobo Wenene FM, eyesibini yile iphikisa uChakaza nekwamemelela ukuba kuyekwe ukuxokwa ngegama layo. 
UNomahelele oqale wathetha neBEE uxelele I’solezwe esithi: “NdingowaseNgobozana eTabase eMthatha. Igama lam ndinguMthobele Chakaza, ndineminyaka eyi48. Ndisebenza ngokwakha izindlu.” 
Simbuze ngesa sehlo sokushusha, uphendule ngelithi: “Ndineentloni kuba aba bantu bafote mna ndodwa, iphume nam ndodwa le nto. Abantu bathi akukho apho ndingabonwanga khona.” 
“Xa uyinjoli apha eNgobozana, iba nguwe olawula utywala ukuba ootata baza kufumana oku, abafana baza kufumana obu. La mini ibindim othungayo utywala, qha ndizimoshe ngobuxuba. Ezinye izinto eziselwayo besiqala ukuzibona phaya la mini. Sasisemgidini phaya. La mama undiqhuba ngekiliva kula vidiyo ngumama wam ogama linguNomafihlo,” utshilo uChakaza. 
Ukwayiphindile le nto ebeyithetha kwiBEE yokuba abantu mabangabuxubi utywala. 
“Into endiyicebisayo kukuba abantu mabangabuxubi utywala, futhi umntu makatye phambi kokuba asele utywala. La mini ndasela ndingatyanga. Enye into engafunekiyo yile yokusela iibhiya ezishushu.” 
Ethetha ngesiteketiso esithi Nomahelele, uthe: “Sisiteketiso endasiphiwa ngutata owayesithatha apho wayesebenza khona emgodini eRhawutini.” 
Emva koku sithethe nale ndoda ethi uNomahelele yiyo, yaphendula ngelithi: “Igama lam ndinguMncedi Lwabi (29) waseLwandlana eTabase eMthatha. Andisebenzi, ndizihlalela apha elalini.” 
Simbuze ngesa sehlo sokushusha, uphendule ngelithi: “Andizange ndithandisise [emva kokubona la vidiyo]. Sasisela kumhlinzeko [umbulelo], hayi emgidini. Yinto yangeza mini zePasika kulo nyaka le. Ndasela kakhulu, bandibhida utywala. Lo nto yaphinda yenziwa ngumvandedwa wokungasebenzi kwam, kuba ndihleli nje apha elalini.” 
Sibuze uLwabi ukuba uthini ngokuva ukuba kukho indoda ethethe noMhlobo Wenene FM izenza yena: “Ndiyivile le yokuba kukho umntu obethetha kuMhlobo Wenene ezenza mna. Ndothukile, ndavele ndaneentloni kakhulu.” 
“Andiyonjoli mna, lo mntu makayeke ukuxoka ngam. Akukho kwale nto yokuba bendiqala ukubona utywala obunjeya. Besisela phaya iibhranti neebhiya ezi sizaziyo, qha mna ndiye ngamandla. La mama ebendiqhuba ngekiliva yinkosikazi katatomncinci, kwaye igama lakhe nguNolusapho. 
“Igama elithi Nomahelele ndalithiywa ngumakhulu wam. Ndiyaqala ukuthetha nabeendaba ngani [ebhekisa kwiphephandaba I’solezwe lesiXhosa]. Zange ndithethe noMhlobo Wenene FM mna,” utshilo uLwabi.",Kanti ngomphi oyena Nomahelele?
"ABANTU abarenta kwindlu eseQuigney eMonti apho kubulewe ze kwanqunqwa umfundi waseFort Hare, abalali buthongo behlayo kwaye bafuna ukuyifulathela le ndlu. 
Oku kuthethwe nguPhumeza Qwabe, ongumgcinicwangco kule ndlu apho kubulewe khona uNosicelo Mtebeni ze wanqunqwa amalungu omzimba liqabane lakhe uAlutha Pasile. 
UMtebeni ebekunyaka wakhe wokugqibela kwizifundo zoMthetho logama uPasile ebengumntu othengisa i-inshorensi yemingcwabo, utshilo uQwabe. 
UQwabe uthi ngenxa yoloyiko, uqikelela ukuba iyakuphela eyoMsintsi ibe le ndlu ingenamntu orentayo. Le ndlu yeshwangusha inamagumbi alishumi. Amanye wala magumbi angemva. 
Le ibiyeyona ndlu eyenza imali kwizindlu ezigcinwa ucwangco nguQwabe. 
“Wonke umntu orenta apha udandathekile, siyalufuna uthuthuzelo lomphefumlo. Abantu abarenta apha bafuna ukuhamba, futhi ndiyacinga ukuba le nyanga yeThupha yinyanga yabo yokugqibela. 
“Ndiyayiqonda ke kambe ukuba ukufumana indlu asiyonto ekhawulezayo, yiyo le nto abanye beye banyamezela. Banyamezele nje kodwa baphantsi koloyiko sesi sehlo,” utshilo uQwabe. 
UQwabe uthi uMtebeni noPasile ibingabantu abathandanayo benoncumo. “UPasile nguye oweza kum efuna indawo yokuhlala. Ebethule engumntu ongafane athethe. Ndiyabazi bobabini, bebethandana benoncumo, kunzima nokucingela ukuba bakhe balwe,” kutsho uQwabe. 
Omnye wabo barenta kule ndlu, ocele ukungabizwa ngagama, uxelele I’solezwe lesiXhosa ukuba: “Aba bantu baxabene ngoMvulo (16 kweyeThupha) emva koko kuyacaca ukuba uye wayomthengela isarha ze wamnqunqa.” 
“Akusangeni kum ukutya, kubuhlungu kumazantsi esisu. Kunzima nokulala ebusuku, ndicingana nesi sehlo,” kutsho orenta kule ndlu. 
Ngomhla wesehlo, ngoLwesibini umhla weshumi elinesixhenxe kweyeThupha, kuvakala ukuba kwakukhalela phezulu umculo kwindlu yesi sibini. Kwangalo mhla, uPasile kuthwa wabona engena nebhokisi yezixhobo zokusebenza (toolbox) ekucacayo ukuba wayisebenzisela ukunqunqa uMtebeni.",Abalali behlayo kwindlu ekunqunqelwe kuyo uNosicelo
"Iingxelo eziphuma kwiziko lokuhlola iintsholongwane kwisixeko seKapa zidiza ukuba bekungekho ntsholongwane yanele ukuba ingabulala okanye igulise abantu kwinkukhu ibityiwe lusapho lakwaNgqiba, eSamora Machel kweli leKapa. 
Icandelo lezempilo kokusingqongileyo kwisixeko, lithi liyangqina ukuba le nkukhu ibikulungele ukuba ingatyiwa ngabantu emva kokuba ithengiwe.  
Ezi zingxelo zohlolo lwenyama ebishiyekile ingekaphekwa kwanomhluzi wenyama leyo ibisele iphekiwe washiyeka emva kwesidlo. Kudizwa ukuba akukhange kuhlolwe nyama nanjengoko ibityiwe yonke ebiphekiwe.  
Amagosa ezempilo kokusingqongileyo kwisixeko, athi atyelele indawo ebikhulele kuyo le nkukhu phambi kokuba ixhelwe, nendawo ethengwe kuyo lusapho lwaseSamora- kwaye kuzo zombini ezindawo akukho nto igwenxa ibingakhokelela ekuswelekeni kwabantwana. 
Ngokwengxelo yabo aba bahloli bezempilo bathi bonisekile kwaye akukho nto ibangela nkxalabo kwindlela ekhuliswe nexhelwe ngayo le nkukhu.  
Oku kulandela ukusweleka kwabantwana ababini kwagula abantu abadala abathathu emva kokutya inyama yenkukhu ibithengelwe ukutyiwa nanjengoko bekuphele inyanga olu sapho luqhele ukwenza njalo. 
NgoMvulo umhla wesithathu kule nyanga, uNophelo Ngqiba oneminyaka engamashumi amane ananye (41) ubudala, wathenga le nkukhu njengesiqhelo ze yaphekwa yintombi yakhe endala.  
Le nyama yatyiwa lusapho lakwa Ngqiba, umama, utata, abantwana abathathu kunye nabamelwane abaliqela. Abantwana ababini kwabo bathe batya le nyama baswelekile logama abantu abadala abathathu babalekiselwa esibhedlele bafumana unyango. Umpheki nonina nangona beyityile nabo le nyama bona abagulanga. 
Umpheki wenyama uthi akayazi ukuba kwenzeka ntoni kuba kwisithuba semizuzu engamashumi amathathu emva kokuba kutyiwe isidlo sasebusuku wabona abantakwabo abancinci noyise bexhuzula bephuma amagwebu ngeempumlo nomlomo, abanye babalekiselwa esibhedlele nalapho bafumana khona uncedo.",Babhubhe emva kokutya inyama yomleqwa
"ICricket South Africa izakudibana nesebe lezemidlalo nolonwabo ngomso kwiinzame zokuxoxa ngesigqibo seli sebe sokurhoxisa iimfanelo zemidlalo ethile, ngenxa yokungabikho kweenguqu. 
Umphathiswa wesebe leZemidlalo, uFikile Mbalula, ubhengengeze ukurhoxiswa kweemfanelo zamaqela esizwe ombhoxo, iqakamba kunye nebhola yomnyazi, kwaye ezi ndaba zayethusa kakhulu ingqonyela yeCSA uHaroon Lorgat.“Sikholelwa kakhulu kwinto yokuba kufuneka sizame iindlela ezithile zokuza neenguqu, isothusile, kwaye khange siyilindele into ebhengezwe ngumphathiswa kwezi veki zimbalwa zidlulileyo. Yinto esizakuyiqonda ngcono xa sele sidibene naye ngoMgqibelo,” utshilo uLorgaat eWanderers ngelixa iCSA ibibhengeza isivumelwano senkxaso esuka kwaStandard Bank. 
Kule sizini idlulileyo babini abadlali abamnyama abafike baqaqamba kwiProteas uKagiso Rabada noThemba Bavuma, ingakumbi kwimidlalo yovavanyo. 
chris.gilili@inl.co.za",ULorgat akavumelani noMbalula
"“Yohlukanani nokuteketisa ngemali yesibonelelo sokuguga yeyokujonga wena nempilo yakho kuphela.” 
La ngamazwi omphathiswa wesebe lophuhliso lwentlalo eMpuma Koloni uNancy Sihlwayi. 
USihlwayi ukutsho oku ngethuba ethetha nenkonde nenkondekazi, nabantu abakhubazekileyo abaxhamla izibonelelo zikarhulumente kwindibano ebibanjelwe kwiholo yesixeko saseMthatha. 
 Injongo yale ndibano ibikukuphehlelela inyanga yophuhliso lwentlalo yoluntu. Ngabantu abadala abangaphezulu kwamawaka amabini abasuka kwisithili seOR Tambo abebeyinxalenye yalo msitho. 
“Le mali yesibonelelo awuyinikelwa ukuba wondle ngayo abantu bosapho lwakho, yenzelwe ukujongana nempilo yakho njengomntu omdala, uthenge impahla ukwazi ukhwela uyothatha ipilisi kumaziko empilo. Okwesibini khanicinge indlela yokuziphuhlisa ngale mali kuba asoze yonele imali,” utshilo uSihlwayi. 
UNosisa Mfono okwiqumrhu labantu abadala eOR Tambo ubongoze umphathiswa ukuba anyuse imali yesibonelelo sabantu abadala ibeninzi esithi incinane kakhulu kwingxaki zabo.  
UMfono uthe: “Mphathiswa sicela unyuse imali yethu incinane kwaye nisifunele umatshonisa osemthethweni nilisebe ozotsala imali elingeneyo. Sicela uphinde wenze uphando ngenkampani ezitsala imali yethu singabantu abadala siyakhala ngale ngxaki.” 
USihlwayi akhange afihlise uphendule wathi “Imali ayisoze yonele wonke umntu kuba sele bebaninzi abantu abahlawulwa le mali. Aniyisebenzelanga kaloku lemali ndingcono mna ndiyasebenza.” 
Ngokwengxelo iOR Tambo yonganyelwe kukuthathwa kwezazisi namakhadi abantu abadala ngoomatshonisa kodwa elisebe lithi lifuna ukusiphula nengcambu lomkhuba. 
UZalisile Njotina oyimanejala kwi-arhente yezibonelelo zikarhulumente uSASSA eOR Tambo uthi abantu abadala abanengxaki yokutyelwa imali ngoomatshonisa mabatyelele ii-ofisi zeli sebe bazoncedakala.",‘Aniyisebenzelanga imali yenkankam’
"ABATHANDI bomculo wegospile kummandla waseMonti neziphaluka, bazakube besingise e-ULoyiso Community Church ngeCawa, nalapho uSivuyile Vovee Batala azakube esungula icwecwe lakhe elitsha kraca.  
UVovee, 35, usungula icwecwe lesihlanu elibizwa 2nd Cronicles 20. Encokola nephephandaba I’solezwe lesiXhosa, uVovee uthi, umculo yindlela yokumanyanisa uluntu. “Nakweyiphi na imeko abantu abakuyo, ukubakho komculo kuyabamanyanisa,” utshilo. UVovee ngunyana kaMfundis’uBatala owayedumile, kwaye usapho lwakhe lusapho olwaziwayo emculweni . Emva kokuqala ukucula eSunday School esemncinane, uVovee wazimisela kwicala lomculo.  
“Umdla wokucula uqale ndisemncinane, umntakwethu uJabu (Batala) wandifundisa ukubetha iKeyboard ngelixa yena uThembelani noVusumzi (Batala) bandifundisa ukubetha isiginci,” utshilo uVovee. Eseneminyaka elishumi elinesithandathu kuphela, uVovee wabhalela uNoluvo Duna owayene-11 yena ngoko iingoma.  
Kwishumi elinesithoba leminyaka ubudala, uVovee ebesele esaziwa njengeprodyusa nemvumi encinane. Uvelise umculo weemvumi ezifana no-Malibongwe Gcwabe, Sizwe Zako, Lundi Tyamara, Noluvo Duna-Paliso nabanye. NgeCawa, ayizokuba yimini yokutyhila icwecwe elitsha likaVovee kuphela, kodwa uthi le yimini yokubhiyozela iimvumi esele zisebenzile kwiqonga lomculo.  
Ngale mini, lo msitho uzakuzinyaswa nguMxolisi Mbethe, Sizwe Zako kunye noSinethemba Mndayi waseKnysna, nekulindeleke ukuba nabo batshile eqongeni. “Ilizwe lethu liyagula, iintsapho zethu ziyagula, kwiindawo esihlala kuzo ngokunjalo neenkokeli zethu,” utsho uVovee. Uthi xa amadoda egula, nesizwe sonke siyagula. Abantu abafuna ukwazi ukuba kutheni eyibiza i2nd Cronicles 20 mabaqiniseke ukuba base ULoyiso Community Church ngentsimbi yesibini ngeCawa (29 kuCanzibe/May) e-62 Kimberly Road, North End (eSigingqini). Abafuna ukuzithengela icwecwe bangenza njalo nge-R100.  
UVovee, nowayekhe wathiwa jize ngewonga lezobugcisa nenkcubeko kwiimbasa zolutsha sisikhululo sikanomathotholo iTru fm, ngo2008, ukwangomnye wabawongwa ngesiqinisekiso sokwenza okuhle kubugcisa nenkcubeko nguMphathiwa uPemmy Majodina.  
Eli cwecwe lilandela amacwecwe kaVovee afana no-The Vessel, 2020 Church kunye noTransition. Kwaye uChronicles 20 uquka iingoma zendumiso ezifana no-Kulunge wena Thixo, uThixo uyandazi, It was not a mistake nabanye.",UVovee usungula icwecwe elitsha ngeCawe!
"Yhazi bazalwane ikhona ingxaki kwaye ibuye ngamandla kunjalo nje.  
Ndandike ndanibuza ukuba ngubani oweza namaphupha kula bhayibhile, nathula anandihoya, ngoku mna ndixakene nento.  
Mna ndixakene namaphupha athe gqolo ukundilandela ngemva endingazi nokuba ndiwathwalise bani kuba ayandisinda hayi nje kancinci.  
Izolo ndiphuphe ndingasashumayeli maan ecaweni eMancoba eyachithwa kudaaala phofu nalo Mancoba, kodwa isavela kum emaphupheni kuba kutheni kanti?  
Kodwa andizange ndavakasha nangekrismesi phaya, ngoku kutheni nje indivelela ephupheni?  
Ndiyoyika yhazi ngoku, ingathi ngenye imini ndiza kuhanjelwa ngamalungu akhona ephupheni, mhlawumbi efuna ndibenzele umsebenzi wokuvasa la cawe, hayi kofuneka ndihambile eMzantsi.  
Ndithi bendingasashumayeli sana bendinguMamu LP Mabutho kwisekethe yaseNorth West, phantsi komfundisi uSupra Mahomapelo, ndithi bendibile ndimanzi, ndixhumaxhuma, umoya uphephezela apho uthanda khona, inene ongandichani ncam ebenokuthi ndigushe inip ndiyakuxelela tsi!  
Ndithi bendichasele kula pulpit ndingafuni kwehla, nditsalwe ndancanywa ngamalungu ebandla.  
Ndizokwehla ngosuke ndive ivumba lamatayala avuthayo kanti amalungu atshise amatayala emnyango caba ndibu Suprirha andifuni kwehla apho kwehliwa khona zandaxakwa!  
Kanti xa ubuSuprimatic awehli nasemaphupheni na, funeke de kubaswe umlilo? Heee woow!!  
Ndicela xa nithandazela le mpi yeeteksi nam ningandishiyi ngemva bantase, nam ndiyawudinga loo mthandazo emke la maphupha mabi.  
Ndisathetha ngempi yoonoteksi njalo, ndisuke ndakhumbula emakhaya maan, apho siphila kamnandi sihamba ngezitaliyon ezingenampi, ayikho yonke le nto yomlo pha. 
 Kuza wufuneka siphumeni iphulo silweleni izitaliyon ziziswe apha kwiidolophu ezinkulu, ze iiteksi neequantum zisiwe kweza dolophu zethu zincinci ooNgqamakhwe nooQumbu, Tsolo  – zoyisiwe ngumbuso wesixeko moos, hayi sonele! 
 Xa zingafuni ke ukungena kwezi dolophu zethu zincinci ngcono zihlale ebaleni zizalele iinkukhu.  
Kungekudala siza kube sisithi boph’isafety belt wena sekubusa iztalion ngoku, uyayiva kengoku?  Kusezoba lit!",Masihleke noManono
"XA udibana negama elithi African Change Academy (ACA) yazi ukuba liqela lezopolitiko elitsha elizimisele ukungenela unyulo ngonyaka ka2019. 
Eli qela lisekwe, ubukhulu becala, ngamalungu abefudula ekumbutho iUnited Democratic Movement (UDM) kodwa alifulathela eli qela kwinto ayichaza “njengokunqongophala kwenkqubo yentando yesininzi kwiUDM eyenziwa nguHolomisa”. 
UNobhala jikelele weACA uMhlangabezi Ngebulana, uthi amasebe alo mbutho wabo ayakhula, kwaye bakho kumaphondo amane. UNgebulana ubanga ngelithi banamalungu angamawaka amathandathu kwiACA. “Siliqela esele libhalisile ngokusesikweni, kulandela ukubhalisa kweyoKwindla kulo nyaka. Sinamalungu eLimpopo, eNtshona Koloni, eRhawutini nalapha eMpuma Koloni,” utshilo uNgebulana. 
UNgebulana uthi babone ukuba mabayishiye iUDM “ngenxa kaHolomisa olawula ngegqudu”. 
“Sizamile ukusombulula iingxaki zeUDM ngethuba singaphakathi kulo mbutho kodwa ngaphandle kwempumelelo,” utshilo uNgebulana othi ukhe wacela umngeni kwisikhundla sikaHolomisa kwinkomfa yalo mbutho eyayibanjwe ngonyaka ka2015. 
Ephefumla koku, uHolomisa uthe: “Mna andinalo ixesha lokuthetha ngabantu abashiye iUDM, ixesha endinalo yimicimbi yeUDM.” 
Obesakuba nguNobhala weUDM eMpuma Koloni uWandile Tsipa, nguye onguMongameli weACA.",Kusekwe iqela elitsha lezopolitiko
"IKOMKHULU lamaXhosa eNqadu kuGatyana linyembezana emva kokubhubha kukaNkosazana Bukelwa Sigcawu oyintombi yokuqala kwikunene longasekhoyo uKumkani Xolilizwe Sigcawu. 
UNkosazana Bukelwa ubhubhe ngomhla wokuqala kule nyanga emva kwengulo engephi. Ebeneminyaka engamashumi amahlanu anesithathu ngethuba ebhubha. 
Le nkosazana yintombi yokuqala kaKumkanikazi Nogaweni Sigcawu, umfazi wendlu yasekunene kaKumkani Xolilizwe. UKumkani Xolilizwe ngutata weKumkani yamaXhosa uMpendulo Zwelonke Sigcawu. 
Othethela iKomkhulu lamaXhosa uNkosana Xhanti Sigcawu uthi baxhelekile kukushiywa yile nkosazana. “Ibiyintombi ebesixhathise ngayo le apha Komkhulu. Sinyembezana sonke singamaTshawe ngokubhubha kwakhe. Ebelithanda kakhulu ikhaya lakhe futhi esincedisa kwizinto ezininzi,” utshilo uSigcawu. 
Ngokwembali eqokelelwe nguMpumelelo Makuliwe uKumkani Xolilizwe wayenabafazi abahlanu. 
Owokuqala nguKumkanikazi uNondwe intombi kaNyangilizwe kumaMpondo aseNyandeni. Lona ke ngumfazi omkhulu.  
UNondwe uzele unyana ogama linguSiseko ‘Nondoda’ Zwelethu Sigcawu nentombi uNomaGcaleka eyendela kwaMatanzima kunyana kaNkosi Ngangomhlaba Matanzima. Ngelishwa uNondoda waba ngumntu okhubazekileyo ogula sisifo esinxulumene nengqondo, waza ke waba ngumntu okhubazekileyo, baza ke ubukumkani banikelwa kwiqadi lendlu enkulu. 
Owesibini ukwidlu yasekunene uKumkanikazi uNogaweni. Le nkosikazi izala unyana uNkosana Ahlangene neentombi uBukelwa (obhubhileyo), uThobeka noSheila. UNkosana Ahlangene ngunozakuzaku woMzantsi Afrika e-Ireland. 
Owesithathu ukwiqadi le ndlu enkulu uKumkanikazi uNozamile. Le nkosikazi izala uKumkani Mpendulo Zwelonke Sigcawu nowathi wangena ezihlangwini zikayise uKumkani uXolilizwe. Kumama wakhe uZwelonke uzalwa noSimphiwe neentombi uVuyiswa noNontathu. 
Umfazi wesine ukwiqadi lendlu yasekunene uKumkanikazi uNolitha. Kule ndlu akukho mntwana. Owesihlanu ukwindlu yexhiba uKumkanikazi uNolusapho intombi yakwaGoqolo. Le nkosikazi izele unyana uPhandulwazi Ntabothando Sigcawu. 
UNkosazana Bukelwa uzakungcwatyelwa eNqadu ngomhla weshumi elinesihlanu kule nyanga.",IKomkhulu lamaXhosa liphantsi kwelifu elimnyama
"USOMASHISHINI omnyama waseMonti ubethelwe oogqirha nezicaka ngamadoda amabini amhlophe kwisehlo “sobuhlanga” esiphenjelelwe “yinkani neempazamo” zikaMongameli Jacob Zuma. 
UPhumelele Tosana Dyasi (63) uthi malunga nentsimbi yeshumi ngokuhlwa kwangoLwesihlanu, ngethuba eqhuba isithuthi sakhe esuka kwishishini lakhe, uvule isango lomzi wakhe oseGonubie. Njengesiqhelo, xa uDyasi evula isango lakwakhe izinja zakhe ezilulamileyo ezimbini ziye zisondele ngasesangweni, maxa wambi zide ziphume ngaphandle kweyadi. 
“Ndithe ndakubona ukuba ziphume ngaphandle, ndakhawuleza ndazibizela ngaphakathi. Ngelothuba ke, ndibone amadoda amabini amhlophe angoomakhelwane bam bethukisela. Ndisajonge leyo bavele bakhaba elinye lamacango eyadi yakwam lavuleka. 
“Bangenile bethukisela benjalo besithi kutheni izinja zam ziyabula esitalatweni. Omnye kubo ebephethe umpu, wabe endoyikisa esithi uzakudubula izinja zam azibulale emva koko adubule mna. Bebendithuka bekwathi ndisisiyatha sikaKaffir,” utsho uDyasi. 
“Ndibayalele ukuba bandikhwelele kwiyadi yakwam kodwa bala. Baqalise ukundibetha ngamanqindi, bekwandikhaba de ndabe kanti ndiyawa phantsi. Omnye wabo uthe uzakundibulala kuba ndinenkani njengoMongameli Zuma,” utshilo uDyasi. 
UDyasi ukwathe omnye kula madoda uye wamtshicela ebusweni ngamathe. “Eyona nto bayithethayo bathi ndidelela njengoZuma futhi iingcingane zam zifana nezikaZuma,” utsho uDyasi. 
Ngenxa yokopha ebusweni, uDyasi uye wanyanzeleka ukuba asiwe esibhedlele. Lo somashishini ukwavule ityala kumapolisa aseGonubie. 
Isithethi samapolisa uWarrant Officer Hazel Mqala ungqinile ukuba ityala livuliwe emapoliseni. “Amapolisa aphanda amatyala amathathu: elokubetha njenjongo yokonzakalisa, elokukhomba ngompu kwanelokungena emzini womntu ngaphandle kwemvume,” utshilo uMqala. 
Enye kula madoda ivumile ukuba imhlasele uDyasi “kuba nguye oqale wasibetha, emva koko wakhupha imela.” 
“Into ebesiyibuza kuye yile yokungakhathaleli izinja zakhe. Ewe nditshilo kuye ukuba unenkani njengoZuma. NjengoZuma, yonke nje into embi ayenzayo (uDyasi) uyasinda,” itshilo le ndoda, nesingenakuyichaza nanjengoko ibingekaveli enkundleni. 
UDyasi uwaphikile amabango okuba uwabethile la madoda, futhi ukwathe akakhange akhuphe mela yena. 
UDyasi uthi uhleli eGonubie ukusukela ngo1999 kwaye lityeli lokuqala egagana nesehlo esifana nesi sangoLwesihlanu. Lo kaDyasi ukwatyhole la madoda mabini “ngobuhlanga” esithi athe gqolo ukuthuka abantu abamnyama abahlala kule ndawo yeengcungcu. 
UDyasi ukwathe ufuna ubulungisa ngesehlo esimehleleyo.",‘Omnye wabo uthe uzakundibulala kuba ndinenkani njengoMongameli Zuma’
"Usekela mphathiswa wezokhenketho uTokozile Xasa ubamba imbizo nabahlali bomasipala iBeyers Naudé, eRhafu njengenxalenye yenkqubo karhulumente yokuthetha nabahlali kule veki. 
 
Eyona nto bekugxilwe kuyo kule mbizo yangoLwesihlanu yimiba ephatheleni kwezokhenketho nanjengoko indawo yaseRhafu idume kunene kweli candela. 
Abantu abangaphaya kwamashumi amahlanu bathe bayizimasa le mbizo.  
 
Usodolophu waseBeyers Naudé uDeon De Vos uthi icandelo lezolimo kwakunye nokhenketho lilo elikhulisa uqoqosho kule ndawo. 
 
Emva kwale mbizo, ulutsha lale ndawo luthe lafumana ithuba lokufundiswa ngamacandelo ahlukeneyo ezokhenketho",Imbizo malunga nezokhenketho eRhafu
"The South Campus of the University of the Free State (UFS) has become the first in South Africa to introduce a completely online platform for teachers to obtain the Advanced Certificate in Teaching (ACT) in either Foundation, Intermediate or Senior Phase in 18 to 20 months, compared to the usual 24 months. These accelerated, online programmes, which also provide academic and technological support, represent further opportunities for connecting teachers to essential professional growth and credentials.   
This programme will be run in conjunction with Academic Partnerships (AP), a company that has supported more than 40 universities in providing high-quality online programmes for teachers.  In performing its comprehensive services, AP works as an extension of the university, transparently promoting the partner’s brand and adding cost-effective resources to extend a university’s market reach. 
This fully online programme enables teachers to advance in their level of learning achievement through increased knowledge, problem solving exercises and practical applications. The skills obtained can be used immediately in the classroom and ACT completion qualifies teachers on a higher level. 
Students complete the certificate programme via a 100-percent online format, so no travel or contact sessions are required. There are no formal exams – student progress is measured through online assessments based on demonstrating practical application in the classroom. 
Applied competencies to meet National Qualifications Framework (NQF) Level 6 are organised into nine to 10 consecutive eight-week sessions. These are designed to meet the professional needs of in-service teachers, and academic tutoring as well as technological support is included. Students can enrol in, and pay for, one session at a time.  
For more information, send an e-mail to online@ufs.ac.za or visit the website on www.ufs.ac.za/ACTonline.  
Alternatively send an SMS to  082 548 2493.",UFS first in SA to introduce 100-percent online platform for teachers
"Libambe umsitho obonakalisa ukuchasana nokuxhatshazwa kwabantwana namanina ikhaya labantu abadala, iHouse of Happiness eseNdlovini, ePort Alfred. babuthelene kwelikhaya nalapho bebethetha ngemiba nangezinto enxulumene nokuphathwa gadalala. 
UBoniwe Hendele ongumququzeleli kule ndawo uthe kulo nyaka babonile ukuba umcimbi wabo wokuvala unyaka mabawudibanise nenkxaso kwabo bathi baphathwe gadalala emakhayeni okanye kwezondawo bahlala kuzo. 
“Zininzi iindlela zokuxhaphaza kwaye asikokubetha kuphela kodwa ukuthukwa nokwenziswa izinto ongazifuniyo kukuphathwa gadalala oko,” utshilo. 
Ukwathe, iHouse of Happiness ihlala ikhuthaza abantu abadala ukuba xa benengxaki mabeze ngaphambili bangahlali nezinto ezibavisa kabuhlungu. 
“Silelikhaya asihambisani nabantu abaphatha kakubi abantu kuba akekho umntu ofanele kukuhlala kakubi ngenxa yempatho mbi”,utsho uHendele.  
Uthe amadoda okwenene akaphakamisi sandla ngakubantu basetyhini kwaye akaxhaphazi abantwana abancinane ngokwesondo, koko ayabakhusela.  
Kwelitheko bekukwakho uMbuyiseli Yali nonguceba wakwaWadi 7 nothe abantu, ingakumbi ulutsha kufanele luhloniphe abantu abadala kuba maxa wambi lulo oluphatha gadalala abantu abadala.  
“Silapha nje kungenxa yabantu abadala ngako oko kufuneka siqinisekise ukuba asibaphathi gadalala”,utsho uYali. 
Umemelele uluntu ukuba lize ngaphambili xa libona ukuba liphethwe gadalala, kuba xa bethule banika amandla abo babaphethe kakubi ukuba baqhubeleke. 
“Xa uzakuphathwa gadalala wakugqiba uthule lowo mntu ukuphethe gadalala uzakucinga ukuba ilungile into ayenzayo aqhubeleke axhaphaze nabanye abantu,” utsho uYali. 
USiphiwo Faliteni ongomnye wabantu abadala balendawo uthe imbi kakhulu into eyenziwa ngamadoda athi aphathe kakubi abantwana kunye nabasetyhini. 
Uqhube wathi, “Ngamagwala amadoda lawo avuyelela ukubetha umntu ongazukwazi ukuziphindisela nalawo athi abaxhaphaze ngokwesondo.” 
Ukwathe angaxola xa umthetho unokutshintsha indlela osebenza ngayo ngakwabo bafunyaniswe bephatha gadalala abantwana nabasetyhini. 
Omnye wabazali ebebkhona kulomcimbi uthe into yokuphathwa gadalala mayingajongwa kakhulu ecaleni labantu abangamadoda kuba bakhona abasetyhini abaphethe kakubi oomama babo. 
“Mayiqwalaselwe lento madoda kuba kweminye imizi kubi abantwana abangamantombazana baphethe kakubi oomama babo,” utsho umzali.",Umthetho mawube ngqwabalala kwabaxhaphaza abantwana nabasetyhini
"Kuvele ezokuba abasajongani abadlali bomdlalo uZalo uSihle Ndaba odlala indawo kaSmangele noGugu Gumede odlala indawo kaMaMlambo. 
Aba badlali kuthe ndi ezokuba sele betshintshela kumagumbi angasese ngenxa yokungaboni ngasonye. 
Kuthiwa ukungevani kwabo kudalwe yipolitiki ekhona ngaphakathi nokungabi luncedo kukaSihle kwabanye asebenza nabo. 
Umthombo weSolezwe ongaphakathi kulo mdlalo, uveze ukuthi akusasebenzeki sesi sibini ngenxa yedabi eliqhubekayo. 
“Bebefudula betshintshela kwindawo enye, kodwa ngoku sebekhetha ukuya kumagumbi angasese. Ingxaki iqale kugula umama kaGugu njengokuba ebecela ukuba kukhawuleziswe ngokwenziwa kweendima zakhe ukuze akwazi ukuyokumjonga. USihle bengakwenzi oko, afike enze ngokucotha kungaziwa ukuba yintoni ingxaki yakhe,” kutsho umthombo. 
Uthe oku kuqhubekile nekuphele uGugu ekuqhela. 
“Kwiivekana ezimbalwa ezidlulileyo uSihle betshonelwe sisihlobo sakhe, wacela ukuba kukhawuleziswe nokwenziwa kweendawo zakhe kuba efuna ukuhamba, kodwa uGugu wafika sekudlule ixesha ekumele baqale ngalo ukusebenza,” kutsho umthombo. 
Uthi oku kudale ukuphazamiseka okukhulu kubantu abasebenza nezi ntokazi ebesekubonakala ukuba azivani. 
“Xa sele kuqale umsebenzi wokufota ungaphika ukuba abevani kuba babangamathe nolwimi. Abaphathi bebengekevi ngoku,” kubalisa umthombo. 
Imizamo yokuthetha nezi ntokazi ayiphumelelanga nanjengoko umnxeba kaGugu ubuvaliwe. 
USihle uthe akuva ukuba yintatheli etsala umnxeba, wavela wawuvala. 
Othethela uZalo, uAyanda Mthiyane, uthe abanakuphawula ngoku nanjengoko bebengekevi nto.",Bayinyoka nesele abadlali boZalo
"Kukho iingxoxo eziqhubekayo ngemihlaba. Umhlaba udalelelwe ukuba uvelise ukutya ukuze umntu ophila kuwo adle aphile. 
 Xa kuthethwa ngomhlaba kuye kube nzima ngoba kwenziwe amaphepha agcinwe eziofisini apho khona kuthiwa umzekelo isiza esilinganiselwa kwiimitha eziphindaphindwe ngeemitha ezithile sithengiselwe umnumzana uZibaningeshe ngexesha elithile, ixwebhu liye latyikitywa.  
Ukuba oko kwenzekile, uMnumzana uZibaningeshe uzakuba negunya kuso eso siza ngoba kwaziwa yena ngamaPolisa, uRhulumente, iJaji, njalo njalo.  
Kukho izityalo/izithole ezingama gongqongqo amanzi eziza ngeenqwelomoya nezikhephe zifikelela kwizandla zabantu abangenayo inkathalo ngekamva ngokuphathelele ngempilo okanye imeko yokungaphazanyiswa komhlaba. 
 Iifem  zigrumba igolide, idayimani njalo njalo ziphetha ziwulimaza umhlaba ngoba emva kokuba izimbiwa zigrunjiwe – loo mhlaba ushiyeka ungakwazi uphinde ukwazi ukuvelisa ukutya.  
Ukuba loo mhlaba uza kukwazi ukuvelisa okusiwa phantsi kwempumlo oko kutya kungayiyo ingozi ngenxeni yamachiza achithekele umhlaba lowo. Abantu ke bangagula, umhlaba ufuna ukuhlonitshwa, ufuna ukuphathwa ngembeko nesithozela.  
– Johnny Loji 
THUMELA EYAKHO ILETA, SIYIPAPASHE. THUMELA NGE-SMS  okanye ngoWHATSAPP  
ku 063 743 9538",Linzima idabi lomhlaba!
"Isibhengezo esenziwe ngumphathiswa wezemidlalo kazwelonke, uMnu. Fikile Mbalula kunye nomongameli weSANABO uMnu.  
Andile Mofu ePitoli malunga nokuziswa kwemidlalo yeBoxing League yamanqindi ozakusungulwa wenza siziqhenye kakhulu. Zininzi izinto ezibangela sizingce ngesisibhengezo esizakutshintsha umdlalo wamanqindi wabangahlawulwayo kweli.  
Kufuneka ke siqinise zonke inkalo ukuze sisenge kulo mbele waphusileyo wesisibhengezo sikaJola noNdlovu. 
 Makhe ke siphendle esisibhengezo sijonge ukuba zizinto ezinjani ezingabangela umbathalala ukuba azisiwe so kwaye zeziphi izinto ekufuneka sizinonophele maxa onke. Ukuze sikwazi ukuziboba zonke ezinkalo kufuneka siqale sijonge ubume bale Ligi. Le ligi kuthiwa yiSANABO BOXING LEAGUE (SBL) izakudlalwa ngompondo zihlanjiwe bamaphondo olithoba, kwabasethyinini nabasebuhlanti. Amaphondo azakusindleka le midlalo ngeli xesha lokuqala le midlalo ngamaphondo amabini, iphondo leMpuma Koloni kunye nephondo leRhawuti. 
 Le nto ithetha ukuthi kanye ngeveki ezimbini kwakubakho le midlalo ikudidi oluphezulu. Amaqithiqithi azakuzuzeka ke apha angapha kokuqonda kubantu bonke ababandakanyekayo, ukuqala koomama abathengisayo, abadlali, abagwebi nosompempe, isigqeba esilawulayo kunye nabatyali zimali. Oosompempe nabagwebi bazakuba noqeqesho olukhethethekileyo, oluzakulungelana nemidlalo ekudidi oluphezulu. 
 Isigqeba solawulo kwizintlu zonke naso asizokushiywa ngemva ekuqeqeshweni ukuze sikwazi ukuza netumente ezisemgangathweni. Abadlali ke bona abazukungena nje eqongeni baphume bephaca, zininzi izinwe ezibekelwe abadlali, amaqela aphume kwindawo yokuqala ukuya kweyesithathu, kunye nomdlali ogquqgisileyo kubunzima alwa kubo.  
Abatyali zimali bona nabaxhasi bazakufumana ukubonwa ngabathengi ngenxa yomabonakude. Eyona nto ke ingumdla kum ngamaqithiqithi aya kwimbaleki zethu, ngakumbi ezi zikwizinga lehlabathi. Iimbethi manqindi zethu ezikwesisigaba bezisoloko zibhekabheka kuba bekunzima ukufumana imilo rhoqo kumaphondo azo ngenxa yokuswela iintanga zazo.  
Ngoku zizakulwa rhoqo, imilo ezenza zingadeleli. Ezona mbethi manqindi zincume olukaBlankethe kule midlalo kunazo zonke, zimbethi manqindi ezikudidi luka-75kg ukuya ku-81kg, kaloku ziyanqatyelwa yimilo kuba iimbethi manqindi zinqongophele kula madidi xa kusiliwa ngokwephondo. 
Oku kuzakuphucula nomgangatho wamanye amaphondo kwenze ukuba ubunganga bamanqindi bungalali kumaphondo amathathu kuphela – iMpuma Koloni, IKwaZulu Natal kunye neRhawuti koko namanye akwazi ukunyusa umgangatho kuzo zonke inkalo. Oku ke kunganyusa neqela lamanqindi eliya kwimidlalo yee-Olimpiki zika2020. Imicelimngeni ekufuneka ke siyidibanise nomhlonyane kusaqalwa ke ikhona kakhulu. Kaloku uninzi lwabantu kweli lizwe abakayilandeli into yokuba umbutho weSANABO awukho ukuphuhlisela umbutho kaBoxing SA, kungoko balindele ukuba imbethi manqindi eqaqambileyo iye kwiqonga labahlawulwayo.  
Ezi tumente ke zingaphela zisetyenziswa, ngakumbi ngabathelekisi ekulobeni iimbethi manqindi ezithembisayo ukuba ziye kudidi oluhlawulwayo. Oku kunganxamnye nenjongo enkulu kaSANABO, yokusebenzisa letumente njenge qonga lokulola abadlali ukuba bakulungele ukuya kwimidlalo yezinga lehlabathi. Ndiyathemba ichiza sele lisecepheni, ukuze siwuchile lo mkhwa ungasonzakalisi. 
Ukuze ke uNdlovu noJola bakhuthazeke, kufuneka thina bamanqindi sihambise ivangeli yeSBL.",Ayifikanga igalelekile iSanabo Boxing League
"Uneminyaka elishumi elinesithandathu kuphela ezelwe, kodwa sele ezigqamisela igama lakhe, kwaye uthi ungowokuqala nokuba nombongo otyatyadula utyabeka ongasekhoyo owayesakuba nguMongameli weli uRholihlahla Nelson Mandela. Leyo yintwazana yaseNgqamakhwe, uInako Mateza, oyimbongi kwaye ozidlayo nangobuntombi bakhe. 
Le ntwazana yenza uGrade11 kwisikolo iXolilizwe S.S.S esikwiKomkhulu laseNqadu kuGatyane.  Ithi izibona inenyhweba ngokuba yinxalenye nenkciyo isencinci kakhulu ngokweminyaka kuba oku kubonisa ubomi ngenye indlela. UMateza uthi akabethelwa nangu-do xa iintanga zakhe esele zinamaqabane zibalisa. Uthi kwiminyaka ezayo uzibona engomnye wabaququzeleli bemisitho ejongene nokukhulisa kwanokuxhobisa abantwana abangamantombazana abasakhulayo. 
“Okundenza ndibe nala maphupho kukuba ilizwe esiphila kulo aliseyiyo la nto lalikade liyiyo ngexesha loomkhulu bethu. Ilizwe liyaphalala, abantwana bomgquba abazeki mzekweni, batsibe ilitye likaPhungela. Ndakubafundisa ngezinto zamandulo nam endifundiswa ngazo kwinkciyo, ngokwenza njalo ndiyathemba abo babini nabathathu bavileyo nabo bangalwenza utshintsho,” utshilo uMateza. 
Uthi uqale ukuzibandakanya nemisitho yenkciyo kwanezinto ezidibanisa nezithethe namasiko ngonyaka ka2016 eselula kakhulu ngokweminyaka. Le ntwazana ithi yafakwa ngutitshalakazi wayo isekumabanga aphantsi eNgubethole Bam J.S.S eDutywa kuba wayembona ubukrelekrele bakhe kwanokuzimisela kwakhe ngobom. 
UMateza uqhube wathi omnye woonobangela wokuzibandakanya nenkciyo phantsi kweliso likaNasizo Mndende yayikukuzama ukuzikhwebula ekubeni angakhulelwa esemncinci kuba oko kuye kubangele omnye aphele eyeka esikolweni. Uthi ukwafuna nokubonisa ukuba xa ungekabinandoda oko akusosono, koko kukuzinika ixabiso. Uthi uza kuzigcina de abe neminyaka engamashumi amabini anesihlanu ubudala. 
Umyalezo kaMateza koogxa bakhe abasakhulayo uthi kubalulekile ukuzingca njentombi engekaphathwa mfana, usinda kwizinto  ezininzi ebomini. Uthi akukhonto imnandi njengokuhlolwa kwaye ube uzazi ukuba awunalo ixhala ngenxa yohlobo oziphethe ngalo. 
UMateza sele ephumelele imbasa ngo2019 njengeyona mbongi igqwesileyo yephondo. Ngo2020 ebevula umsitho weHeritage Day wephondo. UMateza uthi sele enalo nethuba lokuhlala nembongi eyaziwayo uJessica Mbangeni.",Oyintombi nto unephupha lokuxhobisa abanye
"Lihle Sokapashe 
Ndithi mandithathe eli thuba ndazise abafundi beI’solezwe LesiXhosa ngoSoluncwadi. 
USoluncwadi ngulindixesha woncwadi — literary journal kuni makhumsha. Injongo kaSoluncwadi kukuqaqambisa uncwadi lwesiXhosa gabalala. Ngoko ke uzimisele ukufundisa, ukuvundlisa, nokonwabisa abathandi boncwadi lwesiXhosa jikelele. USoluncwadi upapasha uhlalutyo, udliwanondlebe, izincoko, imibongo, amabali amafutshane, kunye neendaba ezimalunga nababhali neencwadi zabo. 
Ngamagama amafutshane, uSoluncwadi liqonga lababhali nabafundi. Kulapha kuSoluncwadi apho ababhali baza kufumana khona ithuba lokuba bazibalule ukuze izakhono zabo zigqame zibe yindumasi kubafundi. Ngaloo ndlela uSoluncwadi uzimisele ukuba yibhulorho yokudibanisa abafundi nababhali. 
Njengamntu ongumbhali ngokwakhe, sele imininzi iminyaka ndisiva incwina yababhali kwelinye icala, nomothuko wabafundi kwelinye icala. Ababhali bayakhala bathi iincwadi zabo azithengwa. Abafundi bayothuka ukuba kusekho abantu ababhala iincwadi ngolwimi lweenkobe. Iyonke loo nto iye yandenza ndazibuza ukuba, “Ingaba ezi ncwadi azithengwa kuba zingafunwa okanye azithengwa kuba zingaziwa?” Andikabi nayo impendulo. 
Into endiyaziyo yeyokuba abantu abaninzi bayazifuna iincwadi zesiXhosa, koko bafuna eziya zooMqhayi nooJolobe nooYako kuba bazenzela indumasi kwamhlamnene. Kungoko ke ndiye ndathatha isigqibo sokuba ndiqulunqe eli qonga ukuze lisetyenziswe ngababhali banamhlanje, bazibalule apha kulo. Apha abafundi baza kungcamla kuvimba woluncwadi olusuka kumaciko achubekileyo. Ethembeni lokuba baya kuthi bakuba besithandile isandla sombhali othile batsho baqhagamshelane naye. 
USoluncwadi yinquleqhu exhaswa ngokukhethekileyo nguNgqa Phambili Publishing. NguNgqa Phambili oye wafaka isandla engxoweni ukuze ndibe nako ukuphumeza lo msebenzi niwubonayo namhlanje. Yindima azikhethele yona leyo uNgqa Phambili ekuphuhliseni uncwadi lwesiXhosa. Ndiyathemba ukuba nabanye abapapashi/abantu baza kuthatha inxaxheba ngeendlela ezilunge kubo. Akukho mntu ungenandima yakhe kule nquleqhu ukuba uyayifuna indima. 
Kha nikhe nithi pheselele kula magumbi eli qonga nifunde amanqaku la asele exhonyiwe. Ningonqeni ukushiya uluvo lwenu kumanqaku enithe nawafunda, ingabavuyisa kakhulu loo nto ababhali. Futhi nokuba ningawasasaza la manqaku kumaqonga onxibelelwano anjengoFacebook noTwitter ababhali abangekhe bakhalaze. Yanga ningaquqa nibuyelela kweli qonga (www.soluncwadi.co.za), kuba kaloku iindwendwe ziyabukwa! 
Ndiyabulela kakhulu ngexesha lenu. Ungasityelela kumnatha www.soluncwadi.co.za",USoluncwadi ikhaya lababhali neembongi zosiba
"Basithoba abadlali abazakubuyela enkampini kwiqela leSpringbok njengokuba sele liqalile namalungiselelo eCastle Lager Rugby Championship. 
Ugqirha weqela uCraig Roberts uthi uqinisekile ukuba uJean de Villiers, Jan Serfontein, Fourie du Preez, Willem Alberts and Pieter-Steph du Toit bonke bangakwazi ukuba bafumaneke kwiqela lesizwe okokuqala kulonyaka. 
Kuzakufuneka kuthathwe izigqibo mayelana nokufumaneka kuka Trevor Nyakane kunye noHandre Pollard ababebonakalisa ukwenzakalo kumdlalo kunye neNew Zealand. 
UVictor Matfield, JP Pieterson, Francois Louw kunye noJannie Du Plessis abazujongwa xa kutyunjwa iqela elizakujamelana neArgentina. 
UFrans Steyn nosachacha kakuhle emva komenzakalo wakhe uye wakhutshwa kweliqela ngokungxamisekileyo emva kokusweleka komntakwabo kusasa ngoMvulo. 
“UFrans uye wandixelela zibekwa emva kokuba siphuma ebaleni kusasa, ebesandula kufumana umnxeba omxelela ngezindaba zimbi zokusweleka komntakwabo,” utshilo umlawuli weqela leSpringbok * -Ian Schwartz. 
Umqeqeshi uHeyneke Meyer kuza kufuneka axoze mphini wumbi ukulungiselela umdlalo wango Mgqibelo. Kodwa uMeyer uzakube enayo icentre uJean de Villiers, uFourie duPreez kunye nomdlali wase cabangeni uWillem Alberts. 
Ezinye iindaba ezizakuba mnandi kakhulu kwiqela leSpringbok zezokuba ilock yeeSharks uPieter Steph Du Toit angadlala kumdlalo wangoMgqibelo. Le ndedeba igqibele ukudlala kwiinyanga ezine ezidlulileyo ngenxa yokwenzakala edolweni. 
“UDu Toit udlale imizuzu engamashumi amane kumdlalo weeSharks kunye neeLions nobulungiselela iCurrie Cup, kwaye inkcazelo evakalayo kukuba umenzakalo wakhe khange uphazanyiswe ngula mdlalo, sivuya kakhulu yindlela adlale ngayo ngoku besiziqeqesha ukuba uyigqibile leveki angakwazi ukuba ndimtyumbe,”utshilo uMeyer. 
Kulindeleke ukuba libhengezwe namhlanje iqela leSpringbok eliza kudlala ngoMgqibelo.",ISpringbok silungiselela iCastle Rugby
"Angena egxalathelana amazwi ovelwano emva kokuvakala kwesithonga sokubhubha kukaMnu. Shaun Olive – obelisekela likasompempe. Ukudlula emhlabeni kukaMnu. Olive kubhengezwe yiPremier Soccer League (PSL) emini namhlanje. Ngokwengxelo ekhutshwe yiSouth African Football Association (Safa), umfi ugaxeleke engozini embi kakhulu ngoLwesine wale veki, waze woyisakala namhlanje ekuseni. 
Izolo bekukho ingxelo ekhutshwe yiKickOff Magazine ethi ucela uncedo lwemali ukuze akwazi ukubhatala iindleko zonyango. Uye woyisakala namhlanje emva kosuku olunye. Abaphathi bePSL sele beyalele ukuqatshelwa kokunduluka kwakhe phambi kokuqala kwemidlalo yePSL ngamaqela onke. 
Kulindeleke iqale namhlanje lo nto xa iChippa United idibana neTshakhuma Tsha Madzivhandila emdlalweni weNedbank Cup oza kubanjelwa eFree State Stadium ngentsimbi yesithandathu ngorhatya. “SiyiPremier Soccer League sikhathazekile kukusweleka kwesekela-sompempe,” itshilo ingxelo. 
“Sithi masithumele amazwi ovelwano kusapho lakwa-Olive, kwiSouth African Football Association nakubo bonke abantu aba bandakanyekayo ebholeni ekhatywayo. Sesiyalele ukuba ahlonitshwe ngokuthi cwaka umzuzwana emidlalweni yeDStv Premiership, iNedbank Cup, iDStv Diski Challenge nakwiGladAfrica Championship. Yanga umphefumlo wakhe ungaphumla ngoxolo,” itshilo ingxelo ekutshwe yiPSL. 
UMnu. Olive ngomnye wabancedisi boosompempe abaqaqambileyo eMzantsi Afrika nakwihlabathi. Ebengumcedisi woosompempe emidlalweni yePSL futhi engomnye wabo bavunyiweyo yiFIFA. Kwisizini egqithileyo (2019/20, uMnu. Olive wanikwa iwonga njengelona sekelasompempe eliqaqambileyo. 
Nayo iSafa ivakalise ukukhathazeka kwayo kukuhamba kwakhe uMnu. Olive. “Sikhathazeke kakhulu kukusweleka komfana osemncinane njengoShaun. Usweleka xa kanye ephakathi kwabancedisi boosompempe abakhulayo. Ukusweleka kwakhe kuyilahleko kwi-Afrika nehlabathi lonke,” utshilo uGqirha Danny Jordaan, umongameli weSafa.",PSL: Yanga umphefumlo kaShaun Olive ungaphumla ngoxolo
"IPHUPHA lokufundela ulwazi kwezobuchwepheshe kuWonke Nono ongumfundi wesikolo samabanga aphezulu iNgwayibanjwa eMthatha liza kubalula emva kokuba isikolo sakhe sixhamle kwinyhweba yokwakhelwa igumbi leekhompyutha. 
Isikolo iNgwayibanjwa kwilali yakuDosi eMthatha siphakathi kwezinye zezikolo zaseMpuma Koloni ezithe zaxhamla kwisipho esivela kwaMTN SA Foundation ibambisene neziko leenkonzo zoluntu (Centre for Public Service and Innovation). Esi sipho, semali ekwisiqingatha sesigidi seerandi, siquka igumbi leekhompyutha ezinoqhakamshelwano lwe-intanethi, i-alam yokuzikhusela, kwanokuqeqeshwa kootitshala ukuze bakwazi ukuzisebenzisa. 
UNono, ofunda uGrade 12, uthi sifike ngexesha elihle esi sipho kuba kunyaka ozayo ufuna ukuya kufundela ulwazi kwezobuchwepheshe (Information Technology) eKing Sabata Dalindyebo TVET College. 
“Ndiza kuzuza kakhulu kwezikhompyutha kuba ndingumntu ofuna ulwazi nanjengoko ndifuna ukufundela i-IT kunyaka ozayo. Ndiza kuthi ndisiya ekholejini, ndibe ndinolwazi. Ukuba besingekho esi sipho, bendizakufumana ubunzima ekholejini,” kutsho uNono. 
Omnye umfundi kaGrade 12 uBaxolele Mgidlana, uthi ukunikwa esi sipho kuza kwenza kube lula ukwenza umsebenzi wesikolo. “Izinto ezininzi kule mihla ziba nolwazi lwekhompyutha. Ngaphandle kolwazi lwekhompyutha, kunzima ukuba yinxalenye nobomi belizwe,” kutsho uMgidlana. 
Inqununu yaseNgwayibanjwa uBantubathi Retyu, uthembise ngokwenza konke okusemandleni ukukhusela ezikhompyutha koonqevu. 
Umanejala ophezulu kwaMTN SA Foundation uAngie Maloka, uthi izikolo ezixhamlayo zezo ziqhuba kakuhle kwiimviwo. “Enye yezinto esizijongayo kukuba isikolo kufuneka singabikho ngaphantsi ko-60% kwiimviwo kuba kaloku kufuneka sibone ukuba kuyasetyenzwa esikolweni,” utshilo uMaloka. 
Uthi iinjongo zabo kukuba abafundi bathi bephumelela uGrade 12 babe benezakhono zekhompyutha. Esinye isikolo esixhamlileyo yiSt Johns College eMthatha.  
UMphathiswa wezemfundo ephondweni uMandla Makupula, uthi oku kuza kuncedisa ukwenza umsebenzi ubelula kootitshala nakubafundi.",Lenziwe lula iphupha likaWonke
"Isinhanha esingawothiyo umlilo, esidume ngobuntu, uPatrice Motsepe, solul’ isandla kwakhona ngethuba siphisa ngemali ejoliswe ekwenzeni abantu okokuqala phantsi kwenkqubo entsha yophuhliso yeMotsepe Foundation ku’2016. 
UPatrice Motsepe, ephelekwa yinkosikazi yakhe, uGqirha Precious Moloi-Motsepe, badlulise iitsheki zemali elikhulu elinamashumi amahlanu amawaka eerandi (R150.000) kwiicawe nesikolo ngasinye kwezihlanu, ezithe zanethmsanqa kwintlanganiso ebise eNU 12, eMdantsane, ngoLwesihlanu weveki ephelileyo.  
Izikolo neecawe eziphiweyo zezi: yiSt Francis Anglican Church, Fani Gaqa Primary School, Assemblies of God, Nondlwana Methodist Church neNyameko High School – zonke zifumene imali elinganayo. 
UMotsepe wenza into enqabileyo kwabanye oosamashishini abamnyama: ukuxhasa abantu, imibutho nabantwana abafuna ukufunda kodwa abangathath’intweni – ngemali. 
Intatheli yeli phephdaba labantu, I’solezwe lesiXhosa, lincokole noGqirha Moloi-Motsepe ecaleni – apho achaze khona isizathu esabangena baxhase iinkqubo namaphulo ophuhliso kuMzantsi Afrika wonke ngendlela ekhethekileyo. 
“Thina bantu bamnyama, singabantu abaphila ngokukhongozana. Sonke ke sikhule siphiwa ngabanye abantu abanezinto – lo nto ithethe ukuthi, sizezi zinto sizizo nje namhlanje kungenxa yabanye abantu. Ekugqibeni kwethu ukufunda, mna noPatrice, sathi sakube sizibonile ukuba siphumelele – sabona kufanelekile ukuba siseke ingxowa-mali ezakuthi incede uluntu lonke. Njengokuba siqale into entsha yokuxhasa abafundi, siyazixhasa neenkqubo zenkcubeko yama-Afrika ezifana nomculo nemixhentso – kodwa sizimisele ukunabela nakwezinye izinto ekuhambeni kwexesha,” utshilo uGqirha Moloi-Motsepe. 
Ulwazi oluthe vetshe lufumaneka ku: kuwww.themotsepefoundation.org",Buyamangalisa ubuntu bosapho lakwaMotsepe!
"Umqeqeshi weSwallows, uYongama Mkhaza, ufunge wamunca iintupha ngelithi baza kuzinqunqela egoqweni iHarlequins.  
La maqela aza kungquzulana okweenkunzi zegusha kumdlalo wamagqibela kankqoyi wetumente yeSuper 12 eBuffalo City Stadium emalanga ngoMgqibelo.  
“Ndiqinisekile ukuba siza kuzibetha iHarlequins kule mpelaveki”, utshilo okaMkhaza nobebhalwe ukuzithemba ebusweni. 
Azakube engquzulana okwesibini kule tumente la maqela. Nangona iphumelele kumdlalo wangaphambili iSwallows – kodwa uMnumzana uMkhaza uthi abazukulijongela phantsi eli qela laseBhayi.  
“Sababetha kumdlalo wokuqala kule tumente, kodwa lo nto ayizusenza sibadele. Amalungiselelo wethu akwizinga eliphezulu,” utshilo uMkhaza. 
Ephawula ngeempazamo abazenze kumdlalo wabo owandulela amagqibela kankqoyi xeshikweni iSwallows ibetha iGardens zaseTinarha, lo kaMkhaza uthe: “Ndiphinde ndawubukela kwakhona umdlalo. Ndizibonile iimpazamo ezenziwe ngabadlali bethu. Uza kufika umhla womdlalo sizilungisile”. 
Le ndedeba ihlabe ikhwelo kubalandeli bombhoxo kwingingqi yeBuffalo City ngelithi mabaphume ngobuninzi bayokuxhasa iqela lakhe akholelwa ukuba liza kubaziintshatsheli ezintsha zale tumente.  
“Ngowona mdlalo ubalulekileyo ezimbalini zeli qela, ngoko ke ndiyanicela balandeli bombhoxo ukuba niphume ngobuninzi benu nizokusibukela xa siphumelela itumente okokuqala ezimbalini. Yizani ngobuninzi benu, ibalulekile inkxaso yenu kuthi. Siza kuba ziintshatsheli ezintsha,” uvale ngalo mazwi uMkhaza. 
Umongameli wombhoxo kummandla weBorder, uMnumzana Phumlani Mkolo, ulincomile eli qela emva kwale mpumelelo. “Ndiyazingca ngeli qela, lidlale kakhulu kule midlalo. Intle into abayenzileyo,” utshilo uMkolo. 
OkaMkolo uyincomile nendima eyenziwe yiSwallows ekuphuhliseni abadlali bebala: “ISwallows liqela elikhethekileyo ngoba likukhuthalele ukuphuhlisa abadlali abamnyama.”  
Umqeqeshi weSwallows, uThando Khebe, uthi uchulumancile yindlela abadlale ngayo abadlali bakhe.  
“Badlale kakuhle abadlali beqela lam namhlanje. Ndichulumance kakhulu yindlela abadlale ngayo,” itshilo le ndedeba izolo.",“Siza kuyinqunqela egoqweni iHarlequins”
"ISIKHULULO seSABC, i-trufm, iya kumkhumbula ngomoya ophantsi nanjengomntu obenoxolo umsasazi wayo osutywe kukufa uXola Stefaans. 
UStefaans, owazalelwa eSummerville eAddo, eMpuma Koloni, ngo1978, usweleke ngomhla wesine kweyoMsintsi 2019 emva kokugula ixeshana. 
“UXola ebengumntu ozolileyo nonomoya ophantsi . Benelizwi elinendyondyo ethi ndiphulaphule kumaz’ omoya. Ebenendlela yokutsala abaphulaphuli kwiinkqubo abezenza,” kutsho uMasi Mdingane obambele njengoManejala we-trufm. 
UStefaans uzibandakanye ne-trufm ngomhla wokuqala kweyeSilimela ngo2008 njengomsasazi wenkqubo yangeeCawa iThe Nest. Uye kamva wenza inkqubo iJoyride kwanezemidlalo kwinkqubo yeBhrakfesi. 
Phambi kokuzibandakanya nesi sikhululo usebenze kwizikhululo zikanomathotholo ezifana neBay FM ne-Emmanuel Haven FM. 
Ugxa kaStefaans kwidesika yezemidlalo etrufm, uLunga Mantakana, ubhale kuFacebook esithi kuza kubanzima ukumlibala uStefaans. 
“Ebengengogxa wam emsebenzini nje kuphela, kodwa mna naye besabelana ngezinto yinto kuquka nezo zisondeleyo kuthi. Besihlala sincokola ngemiba etshis’ ibunzi kwidesika yezemidlalo, ebenenkani ke umf’omkhulu, enolwazi, efele ngamava ekwathanda nomculo weDeep House,” kubhala uMantakana. 
UStefaans, ofunde eDamelin College for Journalism and Public Relations naseWestern Cape Technikon for Broadcasting, ushiya umama wakhe, udade wabo nabantwana bakhe ababini uAxola noSibusiso. 
Kulindeleke abekwe kwikhaya lakhe lokugqibela ngoMgqibelo umhla we14 kweyoMsintsi kwikhaya lakhe eliseMotherwell eBhayi. Uphumle ngoxolo Dikela! 
QAPHELA! IiAudition ze-truTalent Search ebeziza kubanjelwa eNgqushwa kule mpelaveki azisayi kubakho de kugqithe eli xesha linzima, umhla wobuya waziswe.",Ubekwa kwikhaya lokugqibela umsasazi we-trufm
"Ukufa kusoloko kusiza nentlungu ekhatshwa ludandatheko ingakumbi xa bekungalindelekanga.  
Kuthe kanye xa uluntu loMzantsi Afrika uphela ingakumbi isizwe samaXhosa lunyembezana kukushiywa kwalo nguKumkani Mpendulo  Sigcawu, Aah Zwelonke!, kwavela iindaba ezikhathaza ngakumbi zokubhubha kwabakhwetha ehlathini kwakunye nokuhlaselwa ngokungamasikizi kwegqirha ngumkhwetha walo. 
Ngethuba sisiya kushicilelo inani labakhwetha abaswelekileyo ibisisixhenxe kuquka nekhankatha elinye elonzakaliswe ngumlilo. Ukanti ishumi elinesithathu labakhwetha eMbizana libalekiselwe kwindawo elifumana uncedo nonakekelo kuyo emva kokuquleka. 
Ezi zehlo zikhokelele ekubeni iNdlu yeeNkosi zeMveli ihlabe ikhwelo, phofu ingaqali.  
UNkosi Mwelo Nonkonyana ugxininise kwelokuba makwenziwe okuthile ngokukhawuleza ukunqanda ukwanda kokubhubha kwabakhwetha, watsho esithi namapolisa kumele angenelele xa kufumaniseka ukungakhathali kwiingcibi namakhankatha.  
NgokoMphathiswa weNtsebenziswano kuRhulumento neMicimbi yeMveli, uXolile Nqatha, uthi baza kuqwalasela iindlela iingcibi namakhankatha eziphatha ngawo amakhwenkwe. Kumaxa angaphambili kwafunyaniswa ukuba ukoluswa kwamakhwenkwe angaphantsi kweminyaka esemthethweni, ukusetyenziswa kweengcibi namakhankatha angekho mthethweni, ukuvinjwa kwabakhwetha amanzi nokuphathwa gadalala okuhamba nokubethwa kuye kukhokelele ekutshabeni kwabo.  
Iingcibi ezisebenza ngaphandle kwemvume ziya kohlwaywa qatha zide ziphoswe nasejele. Ukuba kwindawo okuyo nichatshazelwa yimicimbi yolwaluko, ncedani niqhagamshelane neofisi eqwalasela le miba ngokufowunela  kwa: 040 608 7404 okanye 082 302 7760. 
Iintsapho ezibhujelwe ngabakhwetha ayizizo kuphela ezililayo. AbakwaHoyana bantliziyo zidada egazini emva kokuba unyana wabo uAnele, ethe wabulawa kabuhlungu ngumntu ebemthatha ngokuba sisihlobo sakhe, uFrik ‘Majeke’ Jourbet obengumfama ekwalithwasa eliphantsi koAnele kwaye sele kuyiminyaka besazana. 
Isehlo soMgqibelo odlulileyo nalapho uJoubert efotwe ngevidiyo engcungcuthekisa uAnele phambi kosapho lwakhe, sishiya amathe akrakrayo emqaleni.  
Uninzi lwabantu abantsundu ababukele le vidiyo kwi-intanethi bathi uJourbert uphenjelelwe yintiyo yobuhlanga ukanti igcuntswana lwezihlobo zakhe zithi hayi, uJourbet ubephazamiseke engqondweni.  
Enxibe isikipa saMaBhokobhoko, ethetha ngesiZulu, isiXhosa nesiNgesi, uvakala ngokuphandle ekhwaza igama elayamanisa uAnele nobuSathana logama yena ezibiza ngokuba “ungochongiweyo”.  
Ukuba uJourbet ubangwe yintoni ukuba enze oku asisayi kube sazi, naye ufele apho emva kokudutyulwa ngamapolisa.",Inkxwaleko enje yonke ifuna umthandazo…..
"NGETHUBA uVuyo Mbuli wayetyelele iziko lokujongana neenkedama kwanabantu abanesifo sikagawulayo eNdevana eQonce ngo2005, zange awuvale umlomo yindlela elisebenza ngayo eli ziko ze wabhinqa omfutshane elifunela inkxaso.  
Imisebenzi yongasekhoyo uMbuli, owaduma kakhulu ngokubhexesha inkqubo kaSABC 2 uMorning Live, iqaqambe ngethuba eli ziko livula isakhiwo salo esitsha kule veki esithiywe njengeVuyo Mbuli Empilisweni HIV and Aids and Orphan Care Centre.  
UMbuli ubhubhe ngo2013 emva kokuqukuleka ebukele umdlalo wombhoxo eBloemfontein. Umsitho wokuvulwa kwesi sakhiwo sitsha ubuzinyaswe nguSekela Mongameli Cyril Ramaphosa ekunye namanye amagosa aphezulu kwarhulumente.  
Usapho lukaMbuli, ngokukhokelwa yinkosikazi yakhe uSavita kwakunye nabantwana, bebewuzimasile lo msitho.  
ULungiswa Ngantweni, ongumphathi kweli ziko, uthi badibana noMbuli ngenxa kamama kaSavita.  
“Sasimenywe ngumama kaSavita ecaweni yakhe eyayibanjelwe eBerlin eQonce, emva koko le cawe yasithathela ngakuyo isithengela isonka usuku nosuku. Ngenye imini sasityelele kumama kaSavita, safika kukho uVuyo owasithakazelela ngendlela engummangaliso, wazibophelela ngokusincedisa kulandela ukucelwa ngumama kaSavita.  
“Emva koko uVuyo weza kwiziko lethu esithi ufuna ukulibona kuqala phambi kokuba asincedise ngokusifunela inkxaso. Weza ngenene uVuyo nenkosikazi yakhe uSavita. Okwalandelayo yinkxaso engummangaliso, safumana izixhobo nemali ngenxa yakhe,” utshilo uNgantweni.  
UNgantweni uthi ngenxa yale misebenzi kaMbuli, bagqiba kwelokuba bamkhwebele kufutshane abe lilungu lebhodi kweli ziko.  
“Emva koko saye sakha isakhiwo seziko, kodwa saqaphela ukuba sincinci. UVuyo ebhubha nje wayefuna ukuba sibe nesakhiwo esikhulu. Yiyo le nto sithe sakufumana inkxaso yokwakha isakhiwo esikhulu, saqonda ukuba masisithiye ngegama lakhe,” utshilo uNgantweni. 
 Ethetha kumsitho wokuvulwa kwesi sakhiwo sitsha, intombi kaMbuli uSiphosihle Nkosazana Mbuli, uthi iyabachulumancisa belusapho ukubona ukuba utata wabo ebengaphelelanga nje ekuthandweni ngabantu, koko naye ebebathanda abantu. 
 “Utata ebekholelwa ukuba wonke umntu apha eMzantsi Afrika angakwazi ukuzenzela impumelelo nokuba ukhule njani okanye uphantsi kweziphi iimeko. Siyavuya ukubona eli ziko lizigcinile iingcingane zakhe,” utshilo uSiphosihle.  
Yena uSithenkosi Vuyo Junior Mbuli uthi utata wakhe wayengumntu osoloko echulumancile, efuna nabo bamngqongileyo basoloko bonwabile.  
“Utata ebewuthanda uMzantsi Afrika, ethetha nabantu ngeelwimi zabo. Ngamanye amaxesha ndandiye ndibenomona xa ndimva ethetha isiVenda,” utshilo.",Bakhumbule uVuyo Mbuli ngesakhiwo sempiliso
"ULwesihlanu mnye ngulo, kuzawube kudlana iintsimbi eNewlands Stadium kumdlalo weqakamba ngoLwesihlanu!  
Emva kokubhulel’amasaka iZimbabwe phambi kokuphela kuka-2017, uMzantsi Afrika uzakuxikixana ne-India kwimidlalo yovavanyo emithathu.  
AmaNdiya aya kulo mdlalo wempelaveki enento enye qha ezingqondweni zawo: ukubetha uMzantsi Afrika ukuze utyelelo lwawo lube yimpumelelo.  
Nangona iiProteas ziqhube kakuhle kwimidlalo edlulileyo – kodwa olona vavanyo luxa zidlala iqakamba nelizwe elikhulu njenge-India.  
Kulindeleke okokuba uMorne Morkel adlale indima ebalulekileyo kakhulu kwimidlalo yotyelelo lwe-India emva kokudlala ngeyona ndlela incomekayo kwimidlalo uMzantsi Afrika obethe kuyo iZimbabwe kwiveki ephelileyo.  
UMorkel uthi uDale Steyn ngoyena mdlali ozakuthi abaluleke kakhulu kwiiProteas nangona ebekhe waphumla ngenxa yokwenzakala.  
Le ndedeba ibethelele ukunyamezela kwabo ebaleni njengeyona nto ezakuthi ibaluleke xa bequbisene ne-India. 
“Ndicinga ukuba izinto zinganzima kusuku lokugqibela xa ibhola yeqakamba ithambile futhi neemeko yebala iguqukile. Ukuba siyakwazi ukunyamezela, singazuza iziphumo ezincumisayo,” utshilo uMorkel kwiintatheli. 
AmaNdiya acinga ukuba analo ithuba lokuwubetha uMzantsi Afrika ukuba azilungiselele kakuhle. Ubulumko ebenzileyo i-India kukufika izilolongele eKapa ukuze iqhelane neemeko zayo eziguqukayo.  
“Kunzima ukutsho ukuba silindele ibala elinjani ngala mini – kodwa sinolwazi lwesimo sezulu soMzantsi Afrika. Silungiselela lo nto ngoku. Umdlalo uzakuthatha iiyure ezintandathu usuku ngalunye, sifuna ukuzilungiselela ngokupheleleyo kwicala lokugibisela ibhola,” utshilo uBhuvneshwar Kumar. 
Eyona nto ekubonakala ngathi ixhalabisa abadlali be-India ngumgangatho webala onokuthi ubenefuthi kwindlela ibhola ehamba ngayo emidlalweni.",Kuzakube kudlan’ iintsimbi eNewlands Stadium
"OMNYE wemithi eyakhe yamidala apha eMpuma Koloni uMqwashu (Milkwood) kwilali iMqwashini eNgqushwa,  utsala abakhenkethi kangangokuba ayipheli iveki kungezanga bakhenkethi bangaphandle kuwo. 
Lo mthi woMqwashu ngumthi apho kwafikela kuwo abakhenkethi abaMbo, abakwaziwa njengegama lamaMfengu. 
 Kukulo mthi apho amaMfengu afika enza isifungo esithi ayakuba zizicaka zikaThixo, bekwenza oko phambi koMfundisi wasemaNgesini uJohn Ayliff ngethuba lokufika kwabo. 
Kufuphi nalo mthi, esi sifungo sibhalwe olu hlobo: “Ngomhla we-14 kuCanzibe 1835 abaMbo bakuba bengenile eKoloni bevela phesheya kweNciba, bahlangana phantsi kwalo Mqwashu baza phambi koMfundisi uJohn Ayliff bavakalisa intobeko yabo kuThixo noKumkani.” 
Umelathisi kubakhenkethi waseNgqushwa, uZanemali Bani, uthi ayipheli iveki kungekho qela labantu elifuna ukubona lo mthi. “Kutshanje bekufike abantwana besikolo saseBhofolo befuna ukubona uMqwashu.  
Kutshanje bekufike abakhenkethi abasuka kwiphondo laseMpumalanga, nabo befuna ukubona lo mthi woMqwashu,” utsho uBani. 
Indawo enoMqwashu ibiyelwe ukuphawula ngenene ukuba lo mthi ukwisiza selifa lelizwe. Akucaci ncakasana ukuba ngowanini lo mthi, kodwa uBani uthi efika nje amaMfengu ngo1835 wawusele umi gomololo uMqwashu.",Umthi wamaMfengu utsala inkitha yabakhenkethi
"UMziwakuthi Nkomo onamashumi amathathu anesihlanu ubudala uza kuchitha iminyaka engamashumi amabini ekwezimnyama izisele emva kokuba ethe wafunyanwa enetyala lokudlwengula yinkundla yengingqi yamatyala eGcuwa.  
UNkomo ugwetywe ngoLwesihlanu yile nkundla ngesenzo sokudlwengula ixhegokazi elinamashumi asibhozo anesixhenxe ubudala.  
Isithethi samapolisa uKapteni Jackson Manatha sithi uNkomo wachwechwela ixhoba waliwisa phantsi lisazithele chu ngakwisikolo sasekuhlaleni ligoduka emva kwentsimbi yesibhozo ebusuku.  
Oku kwenzeka ngomhla weshumi elinesithathu kweyoMqungu ngo2009 kwilali yakwaDyosini eXaxashimba.  
UNkomo wawisa phantsi le nkondekazi eyidlwengula ukugqiba kwakhe waphakama wabaleka, labe ixhoba sele limqaphele ukuba ngubani lo menzi wobubi.  
Ityala laye lavulwa kwisikhululo samapolisa iKei  Brigde ze lathunyelwa kwicandelo lamapolisa ajongene namatyala okuphathwa gadalala kwabantwana namanina eGcuwa.  
UManatha uthi uNkomo wavela kwinkundla yamatyala eGcuwa kwiveki elandela esi sehlo ze wakhululwa ngebheyile.  
Ingxelo ithi ogwetyiweyo zange aphinde abuyele enkundleni ngosuku awayebekelwe lona de wabe ubhaqwa ngamapolisa kwinyanga yeNkanga kunyaka ophelileyo wabanjwa. INkumanda yamaPolisa kula mmandla uBrigadier Ngangema Xakavu uqhwabele izandla abecuphi betyala.",Uwelwe sisigwebo owadlwengula inkonde ena-87!
"Abantu abangazukuya epasikeni basethamsanqeni lokufumana konke abakudingayo kwinkonzo eza kubanjelwa kwibala laseNyanga eKapa kude kufutshane nesikhululo samapolisa ale ndawo. 
 UDr Apostle Selepe Thapelo, weSelepe Media House and Event Management – nekuyiyo eququzelela lo mnyhadala, uxelele I’solezwe ukuba kwiveki ezayo umhla weshumi elinesithoba (19) kuza kube kukhona inkonzo enkulu yokuthandazela ubundlobongela kunye nokusetyenziswa kweziyobisi kula ndawo. 
“Siyayazi ukuba la ndawo ihamba phambili eMzantsi Afrika jikelele ngokuba yeyona ndawo itshatsheleyo ekubulaweni kwabantu, yilo nto simema bonke abantu ukuba babekhona kule ndawo,” utshilo uSelepe. 
Uqhube wathi inkonzo yaseComplete Life Centre yiyo eza kube iphethe le nkonzo phantsi komfundisi uAndile Heli. “Abahlali basethubeni lokubona iimvumi zabo abazithandayo simahla kuba kuza kungenwa simahla,” utshilo. 
 Uqhube wathi kule nkonzo wonke umntu wamkelekile kwaye kuza kukhutshwa izithuthi eziza kujikeleza zinceda abo bangakwazi kufikelela kweli bala,” utsho uSelepe.  
Uqhube wathi abantu abafuna ukulandwa kwiindawo abahlala kuzo mabaqhakamshelane nabo ngokuthi batsalele kwezi nombolo 060820 2688/0738132919/0648464641 kwaye bangathumela nomyalezo.  
Phakathi kweemvumi eziza kube zikhona singabalula uBetusile Mcinga nomama wakhe uLusanda, Thina Zungu kunye noDumi Mkokstad ukubalula nje ezimbalwa. 
 “Kwabo bakhubazekileyo nabo baza kulandwa kwiindawo abahlala kuzo, kodwa siyayikhuthaza into yokuba babe nabantu ababakhaphileyo,” utshilo uSelepe.  
Watsho eqinisekisa ukuba ukhuseleko luza kube luluqilima kakhulu ngalo mhla.  
“Into esiyifunayo kukuba abantu bakhonze bathandaze ngaphandle kokubanexhala lezinto ezinokuthi zehle nanjengoko le ndawo idume ngezinto ezimbi, yilo nto sifuna ukuqinisekisa ukuba ukhuseleko luza kube lukhona.”. 
 Inkonzo iza kuqala ngentsimbi yesithoba kusasa kodwa abantu bayabongozwa ukuba bafike ngentsimbi yesithandathu.",Kumenywa lonke uluntu kwinkonzo enkulu eNyanga
"ITITSHALA yesikolo samabanga aphezulu iMditshwa eMthatha uMlamli Ngudle uthi umonzakalo owawufumana entloko ngenxa yokubethwa nguMandla Mandela usamenza aphume esibhedlele nanamhla oku, nangona nje isehlo senzeka ngo2013. 
UNgudle uthi ngenxa yalo monzakalo, uchithe iminyaka emibini engekho phambi kwabantwana nanjengoko bengona ebuyela esikolweni kweyoMqungu kulo nyaka. 
Yayingumhla wesihlanu kweyeDwarha ngo2013 ngethuba uNgudle waphantse watshayisa imoto yenye yeendwendwe zikaMandela kwisitalato iSprigg eMthatha ilanga lihlab’ umhlaba. Abazibonela ngawenyama bathi le titshala yiyo eyaqala yathuka uMandela ngomama wakhe. Iingxelo zithi kulapho uMandela wathi washiywa ngumsindo, wasa isandla kule titshala yezifundo zomhlaba (geography). 
UMandela wafunyanwa enetyala yinkundla yengingqi yaseMthatha ngenyanga yeSilimela ngo2015 ze wadliwa amawaka alishumi eerandi okanye iminyaka emibini entolongweni xa engahlawulo loo mali.  
Akuzange kumxolise uNgudle oku. “Isigwebo zange sindixolise, yiyo le nto ndiqonde ukuba mandifake isimangalo kwinkundla yaseMthatha ejongene nembuyekezo kumaxhoba (civil case). Elotyala lisephambi kwenkundla,” utshilo uNgudle. 
Uthi inxeba elingunozala womonzakalo owawufumana ngenxa “yokubethwa” nguMandela, lisaqaqamba nangoku. “Bendiye kugqirha kwinyanga ephelileyo, kuba iingqaqambo zisandongamele,” kutsho uNgudle. 
UNgudle uthi sele echithe imali aqikelela ukuba idlule kwikhulu lamawaka eerandi (R100 000) ejikeleza “iingcali” zogqirha. “Ndikhe ndalala esibhedlele eMgungundlovu ngenxa yalo monzakalo,” utshilo uNgudle. 
Iinzame zokufumana uluvo lukaMandela ziwe phantsi ngethuba lokupapasha elinqaku.",Ixhoba likaMandla Mandela lisafuna ubulungisa
"IKOMISHINI yeZolonyulo eZimeleyo (Independent Electoral Commission [IEC]) eMpuma Koloni ihlabe ikhwelo kuluntu isithi maluqiniseke ukuba iinkcukacha zendawo umntu ahlala kuyo zikhona kuluhlu lovoto lale komishini. 
Oku kungenxa yesigwebo senkundla yomgaqo-siseko nyakenye apho le nkundla, ngokulandela isikhalazo ngonyulo lovalo-zikhewu eTlokwe eMntla-Ntshona ngo2013, yadiza ukuba iinkcukacha zedilesi zabavoti maziphelele kuluhlu lovoto lwe-IEC phambi kwenyanga yeSilimela kunyaka ozayo. 
Obambele njengosomaqhuzu wakwa-IEC eMpuma Koloni uKayakazi Magudumana, uthi noxa nje umyinge wamashumi amathandathu ananye (61%) ekhulwini uneedilesi ezichanekileyo kuluhlu lwe-IEC eMpuma Koloni, bacela abantu ukuba batyelele umnatha wakwa-IEC (www.elections.org.za) ukuze bazalise iinkcukacha zabo, kungenjalo baye kwizikhululo zovoto ngomhla weshumi noweshumi elinanye kweyoKwindla (March), ixesha elibekwe ngabakwa-IEC ukuqinisekisa ukuba wonke umvoti uneenkcukacha zakhe kuluhlu lovoto lwale komishini. 
Ngokutyelela lo mnatha, uzakucelwa ukuba uzenzele ubuni (profile) bakho ze ubugcine ngePassword, emva koko ungangena utshintshe idilesi yakho okanye wongeze kuyo. 
Ethetha kwihotele i-ICC eMonti kwiveki ephelileyo, ngethuba i-IEC ephondweni ibisungula eli phulo leedilesi, uMagudumana ucele abavoti beli phondo ukuba baqiniseke ngokusabela kweli phulo ukuqinisekisa ukuba bathabatha inxaxheba, ngaphandle kwamagingxi-gingxi kunyulo lonyaka ka2019. 
UMagudumana ukwathe nabo bazakube bevota okokuqala ngonyaka ka2019, bavumelekile ukuya kwizikhululo zovoto ngomhla weshumi noweshumi elinanye kweyoKwindla ukuze babhalise. 
Ethetha kwakule ndibano yase-ICC, uMfundisi Bongani Finca obesakuba ngusomaqhuzu we-IEC eMpuma Koloni – nosele enguMkomishinala we-IEC kuzwelonke – uqhwabele izandla i-IEC eMpuma Koloni esithi yeyokuqala kwilizwe liphela ukusungula eli phulo. 
“Eli phulo lizakuqinisekisa ukuba wonke umvoti othabatha inxaxheba kuvoto usemthethweni.” 
UFinca ukwamemelele kumaqela ezopolitiko ukuba aqinisekise ngokuthabatha inxaxheba kweli phulo, ekhuthaza abavoti ukuba babhalise iidilesi zabo.  
Amaqela ezopolitiko athe azimasa le ndibano yiANC, Cope neACDP kuphela. 
Ngokweli phulo, idilesi epheleleyo yileyo inesitalato, inombolo yesitalato nendawo umntu ahlala kuyo. 
Kule ndibano kukwavele imiceli-mngeni yaseMpuma Koloni apho abantu abaninzi bengenazo iidilesi kuba behlala ezilalini, kodwa ke oku akuthethi ukuba umntu akazukuvota. 
Abakwa-IEC bathe bazakuqinisekisa ukuba wonke umntu ovotayo eMpuma Koloni uyalifumana eli thuba.  
Lowo usezilalini kuza kuqinisekiswa ukuba iinkcukacha zelali nendawo ephantsi kwayo ilali zifakwa kuluhlu lovoto.",‘Ikhwelo lityala mawethu’- IEC
"East London  – UBabalwa Latsha uzimisele ukwenza ezibukwayo xa ebuyeka eSpain kwakhona emva kokuvuselelwa kwesivumelwano sakhe sengqesho liqela lombhoxo ekuthiwa yi-Eiba Rugby Taldea kwiintsuku ezidlulileyo kule veki. Le nzalelwane yakwaBhaca – kodwa ngoku eseyihlala eKhayelitsha, eKapa, ibe ngumdlali obalulekileyo kwi-Eiba emva kokuyinceda kwisizini egqithileyo. ULatsha, 26, wafumana ithuba lokudlala eSpain ekuqaleni kwalo nyaka emva kokubonwa ngabazingeli betalente baseYurophu xeshikweni wayedlalela iqela lesizwe loMzantsi Afrika lamanenekazi (South African Women’s Rugby) eBhayi ekuzeni kuphela kuka-2019. “Ndonwabe kakhulu futhi ndiziva ndiwongekile,” utshilo uLatsha obenovuyo olukhulu ethetha neli phephandaba. “Ndizimisele ukulibamba ngezandla zozibini ithuba lokudlala phesheya kwakhona. Ndiza kwenza endikwaziyo njengomdlali wombhoxo kwaye ndifuna ukuphakamisa negama lombhoxo waseMzantsi Afrika. ULatsha ngumdlali wokuqala wombhoxo olinenekazi ofumene ithuba lokudla kwinqanaba eliphezulu eYurophu. 
ULatsha, owaqala umbhoxo ngo-2014, udlalele amaqela wombhoxo aquka i-University of Western Cape, iWestern Province neqela lesizwe loMzantsi Afrika elizibekele indawo kwiNdebe yeHlabathi eza kubanjelwa eNew Zealand kunyaka ozayo ukuba ukwanda kweKhivithi-19 kuye kwehla. Yinto enkulu kakhulu ukubuyeka eYurophu kuLatsha kwaye ufuna ukwenza imbali ngaphezulu kunesizini edlulileyo. “Isivuselele isivumelwano sam sengqesho i-Eiba ngenxa yomsebenzi omhle endiwenzileyo kwisizini edlulileyo. Khumbula kaloku ukuba ndingulo walala emgceni izihlandlo ezilishumi elinesithathu (13) emidlalweni esixhenxe nje kuphela. Lo nto iyodwa ichaza kakuhle indlela endizimisele ngayo. Ndifuna umsebenzi endiwenzayo uqaqambise umbhoxo wamanenekazi aseMzantsi Afrika ngakumbi kwisizini ezayo. Iyandivuyisa kakhulu into eyenzekileyo,” utshilo uLatsha. Akukacaci nokuba imidlalo yombhoxo iya kudlalwa nini na kwakhona ngenxa yekhorona.",“Ndifuna ukuqaqambisa umbhoxo wamanenekazi welizwe lam eYurophu”!
"Iimvaba ngeemvaba ebeziquka abamnyama, abebala nabamhlophe zingungelene kwinkonzo yaMarhabe eMonti ngeCawe besithi ndlela-ntle kwingqanga, nesangxa sendoda kaThixo uMfundisi Clifford Wally Leeuw.  
Ubumbeje-mbeje obebulapho bebuchaza ngaphandle kwamathandabuzo ukuba lo ngunyana kaThixo ngenene. Emchaza ugxa wakhe enkosini umfundisi uLuzuko Qina uthi, le ndoda ibingowodwa kwimiphefumlo edalwe ngu- Thixo.  
“Ebenothando olulodwa lokunceda abantu abahluphekayo, ngokukodwa abo badinga amakhaya. Ebesoloko ekunye nabo ebenzela ukutya ebanika nempahla yokunxiba,” ucacise watsho uQina.  
Lo mfundisi uhlatywe kunxweme iLeaches Bay eMonti olunembali yokwenzakaliswa kwabantu ngokuhlatywa.  
Ingxelo ithi, lo mfo wakwaThixo uhlatywe waza wazama ukuya emotweni yakhe sele ehlatyiwe wazama ukuqhuba umganyana kodwa woyisakala. 
Umphathiswa wesebe lemidlalo nenkcubeko kweli phondo uPemmy Majodina ubekho njengengqina echaza ukuyazi kwakhe le ndoda yakwa- Thixo.  
“Lusuku olubuhlungu kakhulu olu kuthi bantu beli phondo, isicaka sikaThixo esizinikeleyo emsebenzini waso, kumele ukuba sifundisane ukuhlonipha ubomi bomntu, yilahleko engenakuchazwa le yenzeke apha,”uhambise watsho uMajodina.  
Abazili abaphuma kwiimvaba ngemvaba eziquka inkonzo yamaWesile bebebubungqina bokuba ngenene yindoda kaThixo le. UMfundisi uQina uqinisekise ukuba akakaziwa unobangela wokubhubha kwalo mfundisi.  
“Le ndawo ahlatywe kuyo yenye yezi ndawo ebehlala enceda abantu kuyo yonke imihla, kwaye bekungekho nto ibinokumjika kusebenzi wakhe wokunceda abantu. Inkonzo yakhe ekwisitalato i-Oxford eMonti ibiliziko lokunceda abantu ngokubanika ukutya yonke imihla, kwaye ebebakho buqu xa kusenziwa lo msebenzi. 
Le ndedeba ishiya ngasemva inkosikazi yayo * -Elsabe noonyana abathathu uClinton,Timothy kunye noNathan, kulindeleke ukuba angcwatywe ngoLwesithathu wale veki.  
Umfundisi waseTshetshi Lulama Ntshingwa uthi, uneminyaka engamashumi amabini esebenza nalo mfundisi. “Ukumisa kwethu amasebe okuqala eSouth African Council of Churches sasikunye naye apha eMpuma Koloni, iyadanisa kakhulu indlela abhubhe ngayo uLeeuw,” uvale ngelitshoyo uNtshingwa.",Ndlelantle mkhonzi kaThixo
"Kwiminyaka embalwa eyadlulayo, iPremier Soccer League ibambisene neqabane layo elikhulu iMultiChoice zasungula iMultiChoice Diski Challenge.  
Injongo ephambili yayikukuza neqonga elitsha elinokuthi lincede abadlali abatsha ukuze bafumane indawo enokubalungiselela ukudlala kwiPSL. 
Iziphumo kule minyaka idlulileyo ziyancumisa kwaye ngabadlali abaninzi abanyuselwe ngamaqela ohlukeneyo kwiPSL futhi ngoku abadlalela namaqela esizwe.  
Kodwa kuthe ngokuhamba kwexesha kwabonakala okokuba makwenziwe iinguqu ukuze kubandakanywe onke amaqela futhi kwandiswe nemidlalo.  
Yiyo lo nto kusungulwe iMultiChoice Diski Shield ekuqaleni kwale veki. Iza kubandakanya onke amaqela futhi ibe nemidlalo emininzi kune MultiChoice Diski Challenge. 
Ngethuba kusungulwa le Diski Shield engena endaweni yeMultiChoice Challenge, usihlalo wePSL, ugqirha Irvin Khoza, uthe abadlali abasakhulayo eMzantsi Afrika bachitha ixesha elifutshane ebaleni xa kuthelekiswa namanye amazwe.  
“Njengokuba siqala iDiski Shield, sibonile ukuba abadlali bethu abatsha kunezinto abasilela kuzo xa sithelekisa namazwe aphuhlileyo. Ngokusungula le nkqubo sizama ukuncedisana nabo,” utshilo uKhoza. 
Ingqonyela yeMultiChoice SA ithethe yenjenje: “Intsebenziswano yethu nePSL ikhule kakhulu kule minyaka elishumi edlulileyo. Sikwazile ukwenza indima ebonakalayo kuphuhliso lwebhola ekhatywayo eMzantsi Afrika. Ikhule kakhulu iDiski Challenge kule minyaka mine idlulileyo kwaye sicinga ukuba iDiski Shield iza kuncedisa ekuphuhlisweni kwabadlali abakhulayo ibalungiselele nokudlala kumaqela akwiPSL.” 
Iqela eliphumelele iDiski Shield lizakuthi lifumane imali eyiR150 000. UKhoza umeme bonke ababedlala ibhola ngaphambili ukuba basondele kwiDiski Shield ukuze bakwazi ukuncedisa kuphuhliso.  
Amaqela ohlulwe ngokweendawo akuzo. Aselunxwemeni abekwe ndawonye kanti nakulawo asembindini welizwe kunjalo. 
Central: Orlando Pirates, Kaizer Chiefs, Platinum Stars neBidvest Wits. 
Coastal East: AmaZulu, Golden Arrows, Maritzburg United neChippa United. Coastal West: Cape Town City, Ajax Cape Town, Bloemfontein Celtic neFree State Stars Northern: Mamelodi Sundowns, SuperSport United, Polokwane City neBaroka FC.",IMultiChoice Diski Shield iza nempucuko ebholeni
"Ukubuyiselwa kwakhona kwiGunya-Bantu lezoTshutshiso (NPA) kwamatyala ezityholo zobuqhophololo kaMongameli Jacob Zuma kuthetha ukuba uza kuzinikezela iintambo njengoMongameli weANC ephantsi koxinzelelo olumandla, nanjengoko kushiyeke iinyanga ezimbini ahlehle kwesi sikhundla. 
UZuma sele evakalisile ukuba akangeneli ugqatso lwesihlandlo sesithathu njengoMongameli weANC kwinkomfa ezakubanjelwa eRhawutini kweyoMnga. 
Oku kuza emva kokuba inkundla yezibheno eBloemfontein isikhabile isigqibo seNPA sokuchitha amatyala ezityholo zobuqhophololo kaZuma abalelwa ngaphaya kwamakhulu asixhenxe ngo2009, nto leyo eshiya uZuma kwintende yeNPA kwakhona ukuba ajongane nala matyala kusini na. 
Ukukhatywa kwesigqibo seNPA kuthetha ukuba uZuma kuza kufuneka ajongane nala matyala kwakhona, ukuba iNPA iyawabuyisela kwakhona kwinkundla yomthetho. 
Esi sigwebo senkundla yezibheno siza emva kokuba iDemocratic Alliance ifake amaxwebhu kule nkundla ifuna ukuba kutshutshiswe uZuma.  
Esenza isigwebo ngoLwesihlanu, uJaji Eric Leach, wenkundla yezibheno eBloemfontein, usichithe neendleko isibheno sikaZuma ngakula matyala eyalela ukuba yena neNPA bahlawule iindleko zenkundla. 
Kwakungo2009 apho owayesakuba yintloko yeNPA uMokotedi Mpshe wathi warhoxisa amatyala obuqhophololo nobuqhetseba kaZuma abandakanya ukwehliswa ngomlenze kwenkuntyula yemali, ngelithi wenzelwa iyelekenqe lezopolitiko.   
Inkokeli yeDA uMmusi Maimane uthi bayasamkela esi gwebo senkundla watsho esithi uza kubhalela iNPA ukuba ikhawulezise itshutshise uZuma ngeli xesha anguMongameli, logama yena uNobhala weANC uGwede Mantashe evakalise ukuba bakuwuyekela kwiNPA wonke lo mba. 
Isithethi sikaZuma uBongani Ngqulunga uthi siyadanisa esi sigwebo kodwa watsho ukuba umba lo baza kuwakhela umkhanyo, bejonga zonke iinkalo ezivelelwe yinkundla.",Uxinzelelo kuZuma ngenxa yentlaninge yamatyala
"Iqhawe kumzabalazo wabafundi ngo1976 uSeth Mazibuko uthi kuninzi ekusamele kulwelwe ngabafundi bale mihla. 
UMazibuko ukuthethe oku ngethuba eyinxalenye yabantu abebezimase umngcelele wabafundi bezikolo zaseMthatha kutsha nje. Zizikolo ezingaphezu kweshumi ezidlulise uxwebhu lwezikhalazo kwi-ofisi yesithili semfundo eMthatha iBotha Sigcau. 
“Ngo1976 sasilwela imfundo esemgangathweni kodwa kule mihla akukho ncwadi zakufunda, abahlohli bayarhwaphiliza kusekuninzi ekusamele kwenziwe ngurhulumente. Ndithathe isigqibo sokuxhasa lo mngcelele wabafundi ngenxa yokukhumbula idabi lethu eSoweto,” kutsho uMazibuko. 
Phakathi kwezinto ebezikhona kuxwebhu lwabafundi kukunyanzelisa isifundo sembali ( History) ukuba sifundwe ngabafundi bonke, kuphele iziyobisi ezikolweni nezikolo zodaka. 
Umfundi kwisikolo iSt Johns College eMthatha uAnelisa Mshumpela (15) uthi, usuku lokukhumbula idabi lika1976 libafundisa ukudluliselana ngolwazi. Ukwathi bafuna iHistory ifundwe ngabafundi bonke esikolweni ukugcina imbali. 
UZolisa Magaqa oyinqununu eSt Johns College uthi bathathe isigqibo sokukhweba ezinye izikolo kwenziwe umngcelele obusingise kwisebe lemfundo ngeliyovakalisa inkxalabo nezikhalazo ngemeko yezikolo. 
isibhalo@inl.co.za","Umzabalazo mawuqhube, kutsho iqhawe lika’76"
"Abafundi bebenga leshumi besikolo iGobe Commercial  kuCentane bafumene inyhweba yokutyelelwa ngumbutho iGobe Legends eyasungulwa ngabafundi bakuCentane abanemfundo enomsila, apho bebezekuxhotyiswa ngendlela yokuchonga amakhono kwiiyunivesithi. 
Ngenxa yokuba iGobe Commercial izinze kwindawo esemaphandleni, lo mbutho ukholelwa kwelokuba kubanzima xa ungumfundi ophuma ezilalini ukuba ubenolwazi oluphangaleleyo malunga neenkqubo ezilandelwayo ukuze ungene eYunivesithi. 
Lo mbutho wenziwe yintlanginisela yabafundi ababefudula befunda kwesikolo kwiminyaka eyadlulayo. 
Umyinge wamanqaku ekufuneka unawo ukuze wenze eso sifundo usifunayo kunye nendlela yokuchonga elo khono ufuna ukulilandela eYunivesithi, zezinye zezinto ezichatshazelwe ngulo mbutho. 
Umnxulumanisi walo mbutho uDibanisile Gcweka uthi xeshikweni beseYunivesithi baqaphele into yabafundi abatshintsha amakhono ngenxa yokungazazi kwasekuqaleni ukuba umntu ebefuna ntoni. 
“Asifuni ukuba abantwana basemakhaya babethakale eYunivesithi, umntu achithe ixesha ngokutshintsha amakhono, yile nto ibangela sibacebise kwangoku,” utshilo uGcweka. 
IGobe Legends uthi bayisungula ngo2011 xeshikweni befunda eWalter Sisulu University ngeenjongo zokuba bancende abafundi bakuCentane ngeenkqubo zaseYunivesithi ukuze bangathwaxeki. 
“Sifuna unxibelelwano olumadla phakathi kwethu kunye nabafundi abasezikolweni ukuze sibancedise kuzo zonke izinto eziphathelene nokufaka izicelo kumaziko emfundo ephakamileyo,” wongeze watsho. 
Ezinye iinjongo zalo mbutho kuncedana xa kukho lowo uyokufuna umsebenzi kwelo phondo afikele kwelinye ilungu lethu ukuze angasokoli. 
Abafundi besikolo iGobe Commercial bathi bafunde lukhulu kulo mbutho kwaye ngoku bazakukhetha ngobochule amakhono abafuna ukuwenza eYunivesithi. 
“Kuba sisezilalini besingenalwazi luphangaleleyo ngeeYunivesithi, kodwa ngoku sivile ukuba kukho iibhasari, kwaye thina sisoloko sisiva ngeezifundo zobunjineli , ezokuba ngunontlalo-ntle kodwa sicaciselwe ngamakhono amaninzi,” utshilo umfundi uDumisane Zaba (19).",Baxhotyiswe ngamakhono abantwana baseGobe
"Ubomi bunzima! Bukubonisa izinto; maxa wambi ezikushiya umatshekile. Sisonke ngekuba silangazelela izinto ezintle – kodwa kweli ilizwe, abantu balala iinyembezi zinqumleze imibombo. 
 Apha entlalweni yoluntu kukho izinto ezimbini ezibaluleke kakhulu. Ezo zinto yimfundo nenkonzo okanye icawe.  
Ndiyazithanda ezi zinto zombini ngoba zenza umahluko obonakalayo emntwini nasentlalweni yoluntu ngokubanzi.  
Imfundo yiyo esilungiselela ubomi esingabaziyo obuzayo nemo yehlabathi eguqukayo ngenxa yezinto ezininzi ezifana nobuchwepheshe obungxamele ukuphokela ngaphezulu kweengqondo zabantu.  
Kuzo zonke izinto, eyona nto ixhalabisayo namhlanje kukunqaba kwabantu bokwenyani ezicaweni okanye ezinkonzweni.  
Ngoku kugcwele abahanahanisi okanye abafarasi abaxakileyo nje kuzo. Aba bantu ndithetha ngabo (abahanahanisi) ngabantu abathi bazizinto ezithile, kodwa izenzo zabo zibe zingahambelani ngqo nezinto abazibiza ngazo.  
Ukufa kwecawe kuyingxaki ngoba ifana nodondolo ebantwini. Ngaphandle kokuba kushunyayelwa ilizwi likaThixo kuzo, iicawe zincedisa kakhulu kwingqeqesho yabantwana ziphinde zikwazi nokuvuselela izazela ezifileyo. 
Iyaphela ngoku lo nto ezicaweni. Njengokuba iicawe eMzantsi Afrika zigcwele abantu, iinkokheli zazo zenza izimanga.  
Ngoku icawe ayiseyiyo indawo ekwakhiwa kuyo ubuntu; yindawo amadoda abonakalisa kuyo amandla awo nendawo yokuzakhela ubutyebi nazo zonke izinto ezizintloni nezibuhlungu. 
 Lo nto bayenza abantu abakhokeleyo ngoba banikwe amandla negunya lokwenza izinto egameni labantu abanye abangakwazi ukuzinqanda izinto ezenzekayo ngoba icawe yindawo yocwangco nentlonipho. 
 Yiyo lo nto kukho abefundisi namhlanje abenza izinto ezingaqhelekanga. Kwiminyaka egqithileyo, I’solezwe lesiXhosa labhentsisa amanyala awayesenziwa ngabefundisi baseWisile. Iziganeko zazingesincwaso namanyala weenkokheli zebandla.  
Abantu namaWisile baye bayigxeka into eyenziwa liphephandaba bengazi ukuba kuninzi okuzayo okubi.  
Abathile [abantu] baye bathi izinto zasecaweni azibafuni abangaphandle [abantu] balibala tu ukuba I’solezwe yindawo yeendaba abajonga kuyo ubunjani bentlalo yabo abantu. 
Kuye kwabhenceka ukunkunza kwabefundisi eWisile kodwa okuthe kwadanisa kukuba iinkokheli zebandla bezibatshintshela kwezinye iindawo abefundisi abanechaphaza endaweni yokubasika nokubaluleka.  
Lo nto inike amadoda ebandleni enze unothanda ebantwini abangoomama. Amadoda aziinkokheli ezityholwayo awabonakalisi nguquko kwindlela acinga ngayo ngabantu abangoomama, kwaye awazisoli naxa kuthe kwavela izinto ezimbi ngoba axhaswa kwangamanye amakholwa acinga ukuba izenzo ezibi azinakwenziwa ziinkokheli zabo.  
AmaWisile nezinye iicawe akakakwazi ukuhlonipha nokunika oomama isidima esibafaneleyo ngo’2019 – emva kwamashumi amabini anesihlanu uMzantsi Afrika wazuza inkululeko. 
 Kutshanje, uMfundisi uVukile Mehana ube ngundabamlonyeni emva kokuba enukuneze umfundisi ongumama kwincoko eshicilelweyo nogxa wakhe.  
“Ngabafazi abatheni aba babhucabhuca iziphika zamadoda,” watsho uMehana. Ukuzothi ga ngoku, icawe yaseWisile ayikakwazi ukuqubisana nesenzo sikamfundisi uMehana ngoba kaloku ezicaweni zangoku kugcwele abafarasi. 
Le nto endithetha ngayo igcwele kwihlabathi lonke. Ezicaweni kwenziwa izinto ezimbi kakhulu. Kutshanje, uPope Francis, uvumile okokuba oomama ekuthiwa ngooNongendi, eRoma, baxhatshazwe ngabefundisi ixesha elide.  
Benziwe amakhoboka esondo ngentetho evakalayo ngabefundisi becawe yabo. Ukuyivuma kwakhe lo nto uPope kothuse abantu abaninzi ehlabathini, kodwa eyona nto ebembi kakhulu kukungabikho nyathelo elathathwayo yicawe. Endaweni yokohlwaya abefundisi abaxhaphaze oonongendi, icawe ibithatha abefundi abachaphazelekayo ibase kwezinye iindawo. 
 Nalapha ekhaya ibikhona into enjalo kwibandlala laseWisile; umfundisi wathumela imifanekiso ebantwini becawe ababhinqileyo. Yathi mhla yavela lo nto, ibandla lamthatha umoni lamsa kwenye indawo.  
Zibe khona nezinye iziganeko nakwezinye iicawe kodwa akukho ndlela ebonakalayo futhi ecacileyo iicawe ezibohlwaya ngayo abefundisi abaphatha kakubi abantu abangoomama.  
Ityala likamfundisi waseNigeria ekuthiwa nguTimothy Omotoso – atyholwa kulo ngokudlwengula amantombazana aselula, sesinye isiganeko kwezininzi ezikhutshwa kumajelo eendaba. Kubekho nomfundisi ekuthiwa uphilisa abantu ngokubalala. 
 Zonke ezo zinto zenzeka ezicaweni, kodwa iinkokheli zeecawe azikakwazi ukuyiphelisa imikhuba emibi ezicaweni ngoba kugcwele abantu abaswele inyaniso kodwa abanawo amandla wokogquma izimanga.  
Icawe mayibuyele emsebenzini wayo wokufundisa okulungileyo ikhuthaze nentlalontle eluntwini.",Iicawe zigcwele abahanahanisi abaxakileyo
"Pedro Mapelo: Siyakwamkela kweli phephandaba labantu. Gqaba gqaba, ubhuti ngubani? 
Umlandeli: Igama lam ndinguMoyiseli Mbekeni. Ngokokuhlala ndilapha eDuncan Village – kodwa ndiphuma phaya eMooiplas. 
PM: Iqela lakho liqokelele zonke iimbasa ezibalulekileyo kwiCaf, uziva njani ngalo nto? 
Moyiseli Mbekeni: Yooh! Indlela endivuya ngayo ayithetheki – kodwa ayindothusanga le nto yenzekileyo. Ekupheleni kwesizini yePSL edlulileyo abadlali beSundowns bawathatha onke amawonga. Abadlali beDowns bazifumene lula ngoba baqala apha ekhaya. Mna ndingathi ngokuwongwa kwabo abadlali kwenzeke into efanelekileyo. 
PM: Uqale nini ukuba ngumlandeli weSundowns, njani? 
MB: ukuba ndikhumbula kakuhle kwakuphaya kula minyaka yoo-1989. Ngaloo minyaka kwakusekho abadlali abafana nooJezzy Queen nooMike Ntombela. Uyayibona le nto yokubukela umdlalo kuba kudlalwa? Ndaqala kanjalo nam. Kudala kwakudume kakhulu iKaizer Chiefs ne-Orlando Pirates – kodwa indlela eyayidlala ngayo, enomahluko yandibamba. Umdlalo wayo nguwo owanditsalayo kakhulu. 
PM: Nahluke ngantoni nina balandeli beDowns kwabanye abantu abalandela ibhola? 
MB: Kumnandi kakhulu ngoba siyarhabulisana ngezinto ezithile ezibalulekileyo zeSundowns. Enye into emnandi ngokulandela iDowns kukuba zikhona izinto esizifumanayo ezikwenza ubenebhongo ngayo. Ukufumana kwam ikhadi lobulungu kwandenza ndaziva nyhani ukuba ndingumlandeli weSundowns. 
PM: Ulindele ntoni kule isizini kwiDowns? 
MB: Inye into endiyifunayo: kukukhusela indebe yePSL. Lo nto ingenzeka lula ngoba asikudanga kumaqela aphezulu. Enye into endinika ithemba kukuba onke la maqela aphezulu ayabetheka ngamanye amaxesha.",‘Kwenzeke into efanelekileyo’ – Mbekeni
"Emva kwamashumi amathathu evisayo yemidlalo, namhlanje iMamelodi Sundowns ithweliswe isithsaba emva kokutshatshela kwi-Absa Premier Soccer League kwisini ka-2017/18. Amasandawana aphumelele eyona ndebe ibalulekileyo ebholeni yelizwe loMzantsi Afrika emva kokuqokelela amakhulu amathandathu amanqaku. Namhlanje iDowns idlale ntanganye ngeqanda macala (0-0) neBloemfontein Celtic kumdlalo obumhle ngeyona ndlela imangalisayo eDr Molemela Stadium ngale njikalanga. Eli lityeli lesibhozo iSundowns ibamba indebe yePSL. 
Kweminye imidlalo, i-Orlando Pirates ibethe iFree State Stars ngo’2-1 kumdlalo obubanjelwe e-Orlando Stadium. Lo nto ithetha ukuthi iPirates ibamba indawo yesibini kwisizini ka-2017/18 emva kokuvala kwindawo yeshumi elinanye kwephambi kwale ivalwe namhlanje. Kunyaka ozayo iBucs izakube idlala kwiCAF Champions League nawonye neMamelodi Sundowns. 
Indawo yesithathu ibanjwe yiKaizer Chiefs ebethe i-Ajax Cape Town ngo’2-1 kumdlalo obukumgangatho ophezulu eCape Town Stadium ngale njikalanga. UBernard Parker noJoseph Molangoane ngabo abaqinisekise ukuba Amakhosi ayaphumelela kwaye afumana indawo yesithathu ewanike ilungelo lokungena kwiCAF Confederation Cup. Iqela laseKapa (Ajax Cape Town) liza kufumana elinye ithuba lokuhlala kwiPSL xa lidlala imidlalo yokuxabangela (PlayOffs) namaqela adlala kwiNational First Division. 
AmaZulu FC angene kwiTop 8 emva kokubetha iCape Town City ngo’1-0 kumdlalo obubanjelwe eKing Zwelithini Stadium. Usuthu usebenzile kakhulu emva kokubuyela kwiPSL kwisizini ephele namhlanje. UCavin Johnson uxolile kakhulu yinkqubela eyenziwe liqela lakhe emva kokutsala nzima kakhulu ekuqaleni kwesizini. 
IMaritzburg United, ephantsi kwelifu elimnyama emva kokushiywa ngumdlali wayo, idlale ntanganye ngo’1-1 neGolden Arrows kumdlalo wokugqibela obubanjelwe eHarry Gwala Stadium. Omabini la maqela akwazile ukungena kwiTop 8; iTeam of Choice ibambe indawo yesinne – logama Abafana Bes’thende befumene indawo yesixhenkxe. 
IChippa United ayikwazanga ukubethelela indawo yayo kwiTop 8 kwisizini ka-2017/18 emva kobambana ngo’1-1 nePolokwane City kumdlalo obuse-Old Peter Mokaba Stadium. 
Yona iSuperSport United isinde cebeshu emva kokubetha iBaroka FC ngo’1-0 kumdlalo obuseLucas Moripe Stadium. Amatsatsantsa a Pitori akwazile ukuliphepha izembe emva kwesizini engawahambelanga kakuhle nangona ayivula kakuhle phantsi kwesandla sika-Eric Tinkler. 
Iwuphumelele iPlatinum Stars umdlalo wayo wokugqibela. Ibethe iBidvest Wits ngo’1-0 kumdlalo obuseRoyal Bafokeng Stadium ngale njikalanga. IDikwena ithotyiselwe ngokusesikweni namhlanje emva kokuvala isizini isemsileni.","Amasandawana athweliswe isithsaba, i-Ajax intywiliselwe yiChiefs"
"KUMAKHULU ngamakhulu abantu baseBhofolo neziphaluka abathe bazimasa imbizo ebikhwetywe yinkonzo yesipolisa kule dolophu izolo, bathandathu kuphela abantu abathe banikwa ithuba lokubuza imibuzo. 
Le mbizo, ebibanjelwe kwibala lezemidlalo laseCape College, ibizinyaswe nguSekela Mphathiswa wamapolisa uBongani Mkongi ekunye nobambele njengoMkomishinala wamapolisa aseMpuma Koloni uNjengele Zamuthango Mki. 
Le mbizo iqale emva kwentsimbi yokuqala emini, isithuba seeyure ezimbini kwixesha ebihlelelwe lona. 
Abanye abantu abebe yinxalenye nale mbizo babonakalise ukungoneliseki ngumyalelo wokuba “zizakube zintandathu kuphela” izandla ezivumeleke ukuba zibuze imibuzo. “Besibizelwa ntoni xa kanti kufunwa imibuzo emithandathu kuphela,” kubuza uMthuthuzeli Siphunzi welokishi iTakalani eBhofolo. 
Kwababuze imibuzo kuquka uFezeka Sijadu waseMdeni eDikeni othi ayaphela amaxhegwazana kwilali yakhe, bebulawa lulutsha. 
UNokwanda Ndini waseSheshegu eDikeni uthi bafuna isikhululo samapolisa esikufuphi nabo kuba iyaphela imfuyo yabo. 
UMkongi uthi kukho imfuno emandla ukuba amapolisa awusiphule neengcambu umba wokubiwa kwemfuyo. 
“Into endiyikhuthazayo kukuba abantu mabangoyiki ukubika ulwaphulo-mthetho emapoliseni. Ndiza kuphinda ndize eBhofolo ngenyanga yeKhala ndizokujonga ukuba zisatyelwe na izikhalazo zenu,” utshilo UMkongi.",Bavinjwe ithuba lemibuzo kwimbizo yamapolisa
"UPASTOR Gabriel wenza isankxwe ngethuba edlala indima kaNyawontle oneendlela ezigoso-goso kumdlalo weSABC 3, Isidingo. Kaloku ebemkile kulo mdlalo okwethutyana, kodwa kubonakala ngathi uzakuphinda ugilane naye eDeep kungekudala.  
U-Aubrey Poo, nobedlala indawo kaGabriel, ubuyela kumabonakude wakho ngomhla we-2 kuCanzibe/ Meyi, kwaye ngoku kucaca ukuba ubuya eguqukile.  
Ongomnye wababhali kumdlalo Isidingo, uAthos Kyriakides:  
Uguqukile kungoku nje ubuya njengendoda ekwisimo esitsha, okanye yinto ayitshoyo ebantwini, kwaye abantu bazama ukubona ukuba yinyani na le nguquko okanye usengula mkhohlisi ebenguye ngaphambili kwisinina.”  
Kubonakala ngathi ukuba ngunyawontle yindeb’endala, ngoku akasatshayi ngaloo nqawa.  
UPoo noyinzalelwane yasePitoli, uneminyaka esibhozo yokuqeqeshelwa lo msebenzi wokulinganisa. Wenze amabanga aphakamileyo ePro Arte, waze wenza isidanga seNational Diploma in Drama ePretoria Technikon. 
 Ethetha nephephandaba lethu, uPoo uthe:  
“ Ndaqala ukuzilungiselela ukuba ngumdlali wemiboniso ndineminyaka elishumi elinesibini (12) kuphela. Ndaya kwisikolo sobugcisa.  
Ndineminyaka elishumi elinesihlanu (15) ndandisele ndizazi ukuba ndifuna ukuba ngumdlali wemiboniso.”",UPastor Gabriel kwakhona kwiSidingo!
"Akuba efile umntu oko iba sisiphelo sobomi bakhe. Akukho nanye kwizinto abezenza ethi iqhube kungathanga kuvele ohleliyo ayithathele kuye.  
Nothi athathe ezinyaweni zofileyo wenza owakhe umda, akaqhubi kwangezo nyawo zofileyo kuba iinyawo zifa nomninizo. EmaXhoseni ke umntu akafi, nangona esifa nje yena ngokunokwakhe.  
Akukho inobomi ingafiyo. Le yokuba umntu akafi yintetha yamaXhosa. Ivele ngenxa yokuxabisa kwamaXhosa umntu, de amfanekise nento engefanelwe kufa. Ade anesaci esithi “efile nje usathetha”.  
Xa atshoyo ke asingise kwimisebenzi namazwi neengcebiso neentetha zakhe ezithi zishiyeke ziyimbali, nabantu bemana ukugqwathula bazekelise ngazo.  
Ngentetha ecacileyo amaXhosa athi iimfundiso nemisebenzi yomntu azifi nokufa komntu, zisala kwabasahleliyo bazisebenzise. Uwave ke ngoku amaXhosa esithi “umntu akafi”, okanye esithi “efile nje usathetha”.  
AmaXhosa akamlibali umntu, nokuba sele kuyiminyaka wafayo. Anemicimbi nezici azenza egameni lakhe. AmaXhosa asoloko enecebo lokuzenzela ukudla okusisixhaphaxhapha nasegezeni, izici ngabafileyo zezona zixhaphakileyo.  
Wova umntu esithi upha abantu abadala (abafileyo) ukudla, kodwa kudle abahleliyo. Zizinto zanamhlanje ke nezo zokuthi abadala ngabafileyo, kuba endulo kwakusingiswa kwabadala ngenene (abahleliyo), benzelwe ukudla kwabantu abadala okunjengojiki, kuba ke kakade ujiki kukudla kwabantu abadala hayi abantwana.  
Zizici zokudla egameni labafileyo ke ezo, ufike bebongwa bekhunjulwa ngandlelana zonke, de abanye babanqule ngelithi bozidlulisela kuQamata izinqulo ezo njengoko inguye kuphela omele kunqulwa.  
Endingazange ndakuva kuthethwa ngamaXhosa kukuthi lowo mntu ufileyo uyakhula engcwabeni. Akuba esengcwabeni akubuyi akhule, akabuyi azise nto intsha phakathi kokuhlala.  
Ubomi bakhe buyema. Nakweyiphi na into eyenziwa ngamaXhosa, nditsho nakwezithathwa ngokuba zibubudenge, amaXhosa akazange ake abhadulele ngasekucingeni ukuba umntu uyakhula engcwabeni abe mdala kuneminyaka awayefe enayo.  
Ndiyakuzibula ukuva xa kubalwa iminyaka yomntu ongasekhoyo kuthathelwe kweyokuzalwa kuyomiwa kweyaloo mhla kubalwa ngawo, kubandakanywa nale ayilele engcwabeni.  
Esikwaziyo thina ngokumayela nezici zeminyaka yabafileyo kukuba kukhunjulwe iminyaka yobomi bakhe neyaphela ngalaa mhla wafa ngawo, okanye kukhunjulwe iminyaka ayilele engcwabeni.  
Kuthiwe “namhlanje sigqiba iminyaka eminga singasenayanga ubani, ngako oko sithe masenze isidlo egameni lakhe, sizikhumbuze imihla yakhe, sikhangele nokuba sibuphile njani na ubomi ngaphandle kwakhe kule minyaka idlulileyo.”  
Azange ndiyive le yokudityaniswa kweminyaka ayiphilileyo umntu neminyaka ayilele engcwabeni, ze kuthiwe leyo minyaka yimanyaka yalowo mntu kusingiswe kuye ngesici.  
Ubawo * -O R Thambo ligorha lamagorha nekungekho linjengaye kweli lizwe.  
Imfanele ngoko inyhweba enjengale asandula kuyenzelwa, le yokuba kukhunjulwe imisebenzi yakhe, kudinjazwe kwisisele samava akhe kukhangelwa ukuba leyo mbali ingalinceda njani na ilizwe esikulo namhlanje.  
Into enxaxhileyo yile yokuba kuthiwe kukhunjulwa iminyaka elikhulu wazalwayo (iminyaka eli-100 ka-O R Tambo)! Oonondaba bakanomathotholo endimphulaphulayo bebemile kwelokuba “iyaqhuba imibhiyozo yokukhumbula iminyaka elikhulu wazalwayo ubawo * -O R Thambo eMbizana eNkantolo.” Hayi bo! Ubawo * -O R Thambo akaphilanga minyaka ilikhulu; iphuthile leyo ntetha.  
Okona bekusingiswe kuko kukuba bekugqwathulwa kwimisebenzi nemihla yobomi bakhe; qwaba ke! Yintengiso enye kuphela endiyive iwubeka ngokufanelekileyo lo mba kunomamathotholo wam, ndavuya ndema ngeenyawo ndakumva esitsho umsasazi, ndatsho ndaya kunyela imichiza kuthe nco!  
Siyaphoxa ke kambe isiXhosa magangxa ndini. Goba msenge iibhokhwe zikutye!  
Owenu kwisiXhosa, Nxuba",Uke akhule na ongasekhoyo?
"Ndiyayazi into yokuba sinamatyala phantse sonke apha elizweni, xa ndithi amatyala andithethi ngamatyala okuba okanye okubetha izinto ezinjalo, hayi.  
Mna ndithetha amatyala okuboleka imali eBhankini okanye kooMatshonisa, ukwenza amatyala empahla okanye emoto okanye indlu, izinto ezinjalo.  
Ndiyayazi kananjalo into yokuba xa ndisithi ndeva ngeempukane eziluhlaza ukuba ngoku benza umatshini oza kukwazi ukuthatha umfanekiso womntu othatha ityala kuloo ndawo athatha kulo ityala, ze loo mfanekiso woyanyiswe ngokungabonakaliyo kwisakhiwo eso sendawo ubani lowo enze ityala khona ukuze xa engasabhatali kushukunyiswe umfanekiso lowo wakhe ukuze xa edlula ngakhona ukhale loo matshini ukuze abanjwe, abuzwe ukuba kutheni engasabhatali ityala lakhe nje.  
Xa nditshoyo ke ndicebisa ukuba niqalise kwangoku ukuzicenga nibhatale amatyala enu ningaziboni sele nikwezo ntloni zinjalo okanye nifane nalo mfo ndifika ngenye imini ebethwa ngumntu ekucaca ukuba bayazana ngandlela ithile. Ungandibuzi nje ukuba umbethelani?  
Mandikuxelele phofu kuba uhleli uza kundibuza, umbethela ukutyeba kwakhe de abe nomkhaba neempundu egcwele nezidlele.  
Ndikhwankqiswe yile mpendulo ndibuze ukuba yintoni embi apho suka lo mfo wandijamela esithi “LO MFO UTYEBA NJANI ENDIKWELITA IMALI ENGAKA?”  
Hayi nam ndavele ndathi cwishi kuba andingeni ndawo xa kucaca ukuba umntu akanakutyeba xa enetyala lomnye umntu. Kanti ke abanye abantu abanamatyala abacengi ndolalaphi.  
Omnye umfo utsalelwa umnxeba ngumntu amkwelita imali ambuze ukuba “MFONDINI UYAYIQONDA NJE INTO YOKUBA NAMHLANJE ITYALA LAKHO KUM LIGQIBA UNYAKA?” ucinga ukuba wabethelwa luvalo kuba wavele wathi “YHO! BENDINGAYAZI LOO NTO ENKOSI NGOKUNDIKHUMBUZA, UYAWUSELE USITHI APHO KULOO MINI EMNANDI YOMHLA WOKUZALWA KALO.”",Vela Bahleke
"UCole Alexander uwohluthe intlaka emlonyeni Amakhosi ngomzuzu wokugqibela emdlalweni we-Absa Premiership obubanjelwe e-Orlando Stadium ngokuhlwa kwanamhlanje. IKaizer Chiefs iphise ngawo umdlalo sele usesandleni emva kokuyeka iBidvest Wits yafaka igowuli lokulinganisa emdlalweni ophele iligowuli elinye macala (1-1). Amakhosi ebedlala okokuqala ukusukela oko kwanqunyanyiswa isizini yePSL ngenxa yekhorona kwinyanga yoKwindla ekuqaleni konyaka. Kanti yona iWits ibethwe yiMamelodi Sundowns ngo’3-2 emdlalweni weNedbank Cup kwimpelaveki egqithileyo. Omabini amaqela aye emdlalweni efuna ukuphumelela – kodwa yiChiefs eyona ebiphantsi koxinizelelo kuba ihleli phezulu kwaye ikhangela amanqaku anokuyibhekelisa kwiSundowns efuthela emagxeni. Ekuqaleni kwesigaba sokuqala, uLeonardo Castro uzamile ukufaka ibhola emnatheni – kodwa uRicardo Goss ebethe qwa ezipalini. Kuyiwe kwixesha lokuphumla iChiefs ihamba phambili ngegowuli elifakwe nguSamir Nurkovic ngentloko. 
Amaqela omabini adlale umdlalo omhle noxa umdlalo ibingenguwo oqhelekileyo – kodwa yiChiefs eyona ibihlasela kakhulu nedale amathuba angcono emdlalweni. Inyuse umxakatho iWits kwisigaba sesibini, ibonakala okokuba ikhangela igowuli. UDeon Hotto noCole Alexander ngabona badlali abe beyingozi futhi belawula umdlalo esiswini. Kuthe kwakubonakala ukuba kunzima, u-Ernst Middendorp ufake uDumisani Zuma ofike wanyusa isantya somdlalo. Nangona ifuthe lakhe livakele – kodwa uye wabekelwa kude kwiindawo eziyingozi ngamadoda weBidvest Wits afana noThulani Hlatshwayo noMkhwanazi emva. Ibe nelishwa iChiefs ekuzeni kuphela komdlalo ngethuba ibhola ebikhatywe nguNurkovic ibetha epalini. Konke okuzanywe yiChiefs kuye konakala ngethuba iyeka uCole Alexander ofake igowuli eyiphosanise namagowuli amathathu emdlalweni wanamhlanje. ISundowns inethuba lokuvala umsantsa emdlalweni ongempelaveki ukuba ingaphumelela.",Amakhosi alahlekelwe ngamanqaku apheleleyo ngomzuzu wokugqibela
"Umdlalo wokuqala kuGroup B uphelile. Lo mdlalo ubukwizinga eliphezulu kakhulu ubuphakathi kweZimbabwe ne-Algeria uphele ebambene ngo’2-2 la mazwe eStade de Franceville, ngokuhlwa namhlanje. Amagowuli amabini asindise i-Algeria emlonyeni wengonyama afakwe nguRoyad mahrez – omnye wabadlali abadlale umdlalo ongcono kwi-Algeria. 
Igqejwe iduma elingophiyo iZimbabwe ngethuba kukhutshwa uKnowledge Musona emdlalweni imizuzu iselishumi elinanye kuphela uqalile, indawo yakhe ithathwe nguMatthew Rusike osebenze kakuhle noNyasha Mushweki kwisigaba sokuqala. Ilizwe eliqale langcangcazelisa umnatha yi-Algeria – kodwa uKude Mahachi uphendule kwaze kwalandelisa uMushweki emva kwebhola ebibekwe echaphazeni. 
IZimbabwe iye kule tumente inganikwa nelincinci ithuba lokuphumelela umdlalo – kodwa indlela eqhube ngayo ibanike ithemba abalandeli bayo njengokuba iyiyo emele izwekazi le Afrika emazantsi. 
UWillard Katsande usebenze nzima kakhulu esazulwini sebela kulo mdlalo, phambili iZimbabwe ibityhala ngoKhama Billiat noMushweki bencediswa nguRusike. Bayinike amandla iZimbabwe wokuyicishilela i-Algeria, kangangokuba ibenentlahla oko ingabethwanga. Kwisiqingatha sokuqala khange ibenomdlalo omhle nangona bekulindeleke iyongamele iZimbabwe ngenxa yabadlali enabo namava enawo kwimidlalo yetumente ye-Afrika. Izinto ziye zatshintsha kakhulu kwisigaba sesibini ngoba ibuye [Algeria] inamandla futhi kucaca ukuba iyifundile indlela edlale ngayo iZimbabwe kwisigaba sokuqala. Bachithe ixesha elininzi bedlalela emva abadlali beZimbabwe – bayeke into abayenze kakuhle kwisiqingatha sokuqala. Bebeyisukela i-Algeria, lo nto ayayinika ithuba lokudlala kakuhle ibhola. Kuthe xa kubuywa kwixesha lokuphumla, abadlali beZimbabwe bahlala emva – kodwa nakubeni kunjalo, babonisile ukuba baye eGabon ukuyolwela ilizwe labo. 
Kumdlalo wesibini kaGroup A izolo, iCameroon ibambene ngo’1-1 neBurkina Faso efumene igowuli lokulinganisa ngomzuzu wokugqibela. Lo nto ithetha ukuthi onke kuGroup A ayalingana ngoba nayo iGabon neGuinea-Bissau zidlale ngokulingana (1-1).","Idlale kakuhle iZimbabwe, kodwa…."
"Zilinde ntoni iinkosi, oosibonda, abefundisi nobhodi bangakhokeli uluntu ukuba luyekucela imvula entabeni kuQamata nezinyanya. Ngenxa yenkolo nethemba kubantu bakudala, bebesoloko bekholelwa ukuba xa kukho ingxaki kwintlalo yabo uThixo nezinyanya ngabo abanokunika impendulo.  
Le nkolo ibibonakala kakhulu xa ilizwe libharhile ngenxa yembalela, ubeve besithi,“masithetheni noQamata, uzakusinceda.” Amaxesha embalela ibingawona ebebonakala la mandla ale nkolo kwanonxibelelwano lawo lamadoda namakhosikazi kunye nomdali wawo. Iingxelo zezanuse zeZulu zithi, imbalela ilizwe elijongene nayo ingaphela phaya ngenyanga kaMatshi kunyaka ozayo.  
Oku kuthetha ukuba le asiyombalela enokoyikisa umntu ukuba angalimi, kuba iMpuma Koloni le isuka kwiimbalela ezakhe zathatha iminyaka 1981-1983. Inkolo, ithemba, nonxibelelwano noQamata lusoloko lusesona sixhobo sisetyenzisiweyo kumaxesha angaphambili ukulwa imbalela.  
Ngamaxesha embalela enje ngale wova iinkokheli zasekuhlaleni eziquka iinkosi, osibonda, oobhodi nabefundisi bekhokela iphulo lokuba kunyukwe entabeni kusiyiwa kucela uQamata ukuba athobe imvula.  
Kuyiwa entabeni kuba, inkolo yakwa- Ntu ithi, intaba le yindawo engcwele enganyathelwa ngazinyawo zinezono, kwaye izihlwele namanyange ahlala phaya entabeni.  
Oku bekuqava ngokuba uve ezi nkokheli zithi umntu ozaziyo ukuba akalunganga makangabikho xa kusiyiwa entabeni.  
Apha entabeni bekuthandazwa ngokweenkolo ezahlukileyo, amakholwa obuKrestu enikwa ithuba lawo, abenkolo yeMveli benikwa ithuba labo.  
Isiphumo soku ibiba kukuba eli gqiza leenkokheli zimanyene ngomoya bezibuya nayo imvula zingekehli nasentabeni apho.  
Ngenxa yokungabikho kwesi sikhokelo ngamanye amaxesha ubude ubone umntu omnye othile enyuka entabeni esiya kucela uQamata namanyange ukuba athobe imvula. 
 Intaba ikhethwa ngenxa yenkolo yokuba yindawo engcwele, kwaye ngenxa yokuphakama kwayo isondele kuThixo.",Zilinde ntoni iinkosi zethu?
"Umlo ophakathi kweSouth African Football Association neNational Soccer League awukazukuphela.  
Ekuqaleni kweveki, iSafa ingqishe ngonyawo phantsi ngelithi kuphethe yona ebholeni, izinto ziza kwenziwa ngexesha layo.  
Kwangaxeshanye, abaphathi beNSL bavakalise ukulungela kwabo ukuqhubela phambili nemidlalo yeAbsa Premiership eyanqunyanyiswa eKwindla ngenxa yekhorona esele yosulele abantu abangaphaya kwamakhulu amabini amawaka eMzantsi Afrika nezigidi ezilishumi elinantathu kwihlabathi lonke. Kodwa iSafa ithe ngeke yenzeke lo nto. 
 Imidlalo ingaqala kuphela ekuqaleni kwenyanga yoMsintsi kuba kufuneka ilungise oosompempe nabancedisi babo. Ugqirha Irvin Khoza uxelele amajelo eendaba ngoMvulo wale veki okokuba imidlalo yesizini iza kudlalwa yonke kwiphondo laseGauteng ngoba inamabala amaninzi. 
 Lo nto ithethe ukuthi onke amaqela aza kuhlala ndawonye ukuze kuphetshwe ukosuleleka kwabadlali. 
“Ngokwengxelo yekomiti yoosompempe, ixesha elilungileyo lokuqala kwemidlalo yiveki yokuqala kwinyanga yoMsintsi. Entlanganisweni ebiphakathi kweSafa neNSL kuvunyelwe ngokugqityezelwa kwemidlalo eGauteng neendawo zokuhlala. Abaphathi bemidlalo baza kuvavanywa baphinde babe phantsi kweliso legosa eliphuma kwiFIFA iintsuku ezilishumi elinesine. Kuvunyelwene ngeendlela zokhuseleko eziza kulandelwa kwaye ziza kusiwa kuRhulumente ukuze azipasise,” itshilo ingxelo ekhutshwe yiSafa ngoLwesibini wale veki.  
UMphathiswa wezeMidlalo, uNathi Mthethwa, wanika amaqela ilungelo lokuzilolonga ezinkampini phantsi kwemiqathango yezempilo.  
Amanye amaqela sele ebavavanyile abadlali abuyela ezinkampini zawo. Akukho bani waziyo ukuba kutheni iSafa ingakhange ibalungise oosompempe kwiiveki eziliqela ezidlulileyo.  
UKhoza uthe onke amaqela awenzile amalungiselelo, icekwa lilele kwiSafa ethatha elayo ixesha.",Kugqibele ilizwi leSafa ngemidlalo yePSL!
"Iindaba ezivakeleyo kwizitalato zakwaMashu zezo zokuhamba kukaLeleti Khumalo nekuvakele ukuba akazokubuya kwisizini yesine yoZalo. 
ULeleti, udlala indawo kaZandile ‘MaNzuza’ Mdletshe kususela oko  waqala lo mdlalo ngenyanga yoMdumba ngo2015. 
 Omnye ohambayo nguSihle Ndaba, nomka nendima yakhe kaS’mangele. Naye uSihle waqala kuZalo kususela kwisizini yokuqala. 
 ULeleti uthethe wathi ngokuhamba kwakhe: 
 “Ndiyalivuyela eli thuba neqonga lokwakha ubuhlobo nobabukeli nabalandeli bam kule minyaka. Nangona esi ibengesiso isigqibo esilula njengeyolisa, kodwa lixesha lokuba ndihambe ukuze ndikhule ngokomsebenzi.” 
 Isizini entsha yoZalo izakuqala ngeyoMdumba ka2018, kwaye ngokutsho kweStained Glass evelisa lo mdlalo kuzakube kukho iimbuso ezintsha. 
Uzalo kulindeleke lubambe ugqogqo lwetalente kungekudala.",Yindlela kuMaNzuza noS’mangele!
"Ifolosi yeMamelodi Sundowns, uPeter Shalulile, ithi izimisela ukufaka amagowuli angaphezulu kunalawo awafake kwisizini egqithile. UShalulile, waseNamibia ngokuzalwa, yeyona folosi eyingozi neyoyikwazyo ebholeni yaseMzantsi Afrika ngenxa yendlela emangalisayo efaka ngayo amagowuli. Emva kwebathwana lemidlalo elithoba yeDStv Premiership neMTN8, uShalulile ufake amagowuli asixhenxe kwaye uthi ufuna kuthi kuphela isizini abe ewafake ngokuphindeneyo. Kwisizini yakhe yesibini, uShalulile ubhakuzelise umnatha amatyeli angamashumi amabini anethoba emidlalweni engamashumi amane anesibhozo. 
Yiyo lo nto abantu abaninzi bengothukanga xa efumana iwonga lomdlali wenyanga oqaqambileyo kwiPSL kwiveki ephelileyo. “Ekupheleni kwesizini, ndifuna ukuba senkcochoyini neqela kuzo zonke iindebe kwaye ndinethemba lokufaka amagowuli angaphezulu kwendiwafake kwisizini egqithileyo,” utshilo uShalulile emva kokwamkela iwonga. Njengokuba indedeba yaseNamibia izimisela ukuqwabaza irekhodi likaCollins Mbesuma esengumdlali weKaizer Chiefs xa kuphela isizini, kwakufuneka ifake okungenani amagowuli angamashumi amabini anesihlanu. Ingenzeka lo nto? Ewe, ukuba indlela adlala ngayo ayiguquki, uShalulile angayenza ngoba ugqongwe ngabadlali abasemgangathweni ophezulu. 
“Akukho nto itshintshileyo, ndisengula Shalulile ozinikeleyo emsebenzini wakhe omamela abaqeqeshi bakhe. Kugquba umoya omhle enkampini, siyasebenzisana kwaye siyahloniphana. Sisoloko silangazelela ukuqhuba kakuhle emidlalweni yethu. Ndicinga ukuba nantoni ingenzeka kule isizini,” utshilo uShalulile. Emva kokubambana ne-AS Maniema Union ngo’2-2 emdlalweni weCAF Champions League, iSundowns iya emdlalweni wesibini inomsebenzi ofuna ukwenziwa nangona inegowuli lebhasela elifumene emdlalweni obukude nekhaya. Kwiveki ezayo, iDowns iza kudlalela ukuphumelela iMTN8 Cup enethuba ingasayifumani.",UPeter Shalulile usebenzela ukuqwabaza irekhodi likaMbesuma
"Yintwazana eneminyaka esibhozo, nguyise wayo oneminyaka engamashumi amane anesithoba kwakunye nonina wayo onamashumi amane ubudala, abathe bahlaselwa bobathathu ngexesha elinye babhubha kwikhaya labo kwilali yaseSirhosheni eNqabane eDutywa.  
La malungu osapho olunye axhaxhwe yidyongwana enamashumi amabini anesibini egama linguOdwa Mamba.  
Ngokwengxelo ephuma kwiSithethi samaPolisa kula mmandla uKapteni Jackson Manatha, ithi esi sithathu sosapho olunye sihlaselwe ngobusuku bangoMgqibelo kwimpelaveki edlulileyo besalele.  
UMamba uvele kwinkundla yamatyala eDutywa ngoLwesibini, ze ityala lakhe lamiselwa umhla weshumi kwinyanga ezayo eyeDwarha. 
Unobangela wokubulawa kwala malungu osapho olunye awukaziwa, amapolisa asaphanda. UMamba ubanjwe ngeCawe ngamapolisa aseDutywa apho aye wabekwa ityala lokubulala. INkumanda yamaPolisa aseGcuwa uBrigadier Ngangema Xakavu usikhalimele esi sehlo.  
UNgangema uqinisekile ukuba abazokushiya nanye, umthetho uza kudlala indima yawo. 
UMamba ushiyeke ngaphakathi eziseleni eDutywa ukulindela ixesha elizayo lokuvela. 
Ababhubhileyo nguMuhammed Younus (49), Zimkhitha Younus (40) noSinothando Nkangala (8).","Utata, umama nomntwana bahlatywe babhubha!"
"“Zisina zidedelana.” Lifikile ixesha lokungena komqeqeshi omtsha nakwiBafana Bafana nangona engekaziwa emva kokuba iSafa yagxotha uShakes Mashaba ekupheleni kuka’2016.  
Kulo nyaka mtsha, iBafana Bafana, idlale imidlalo emibini phantsi kuka-Owen Da Gama. Ngethamsanqa lakhe, usuka eyondlalele indoda ezayo emva kokuqokelela abona badlali babonwa njengabo bayakuthi bayiphakamise ibhola yeli lizwe.  
UMzantsi Afrika ubethe iGuinea-Bissau ngo’3-1 kumdlalo wokuqala eMoses Mabhida Stadium – kodwa ngelishwa awukwazanga ukuyibetha i-Angola kumdlalo ophele iliqanda macala notsale abantu abaninzi eBuffalo City Stadium ngoLwesibini odlulileyo. 
UDa Gama wonwabile emva kwale midlalo mibini, uqinisekile ukuba abadlali abakhoyo kwiBafana banawo amandla okuthatha uMzantsi Afrika bawuse kwiFifa World Cup ngo’2018 kwaye uzimisele ukumnceda umqeqeshi omtsha ngokuthi amnike lonke ulwazi anokuthi aludinge ngabadlali nangebhola yoMzantsi Afrika ngokubanzi.  
“Siza kumnika lonke ulwazi esinalo umqeqeshi ozayo ngoba ekugqibeleni yeyona nto ibalulekileyo sisizwe sethu. Nam ndafumana kooSteve Komphela, uPitso Mosimane noGordon Igesund. Kubalulekile ukumnika umntu omtsha ulwazi kangangoko sinako,” utshilo uDa Gama. 
“Aba badlali banokusisa kwindebe yehlabathi – kodwa kusekho nabanye abadlali abankqonkqozayo kwiqela lesizwe njengoBongani Zungu nabanye. Ngoku ndisabona iqela elihle kakhulu ngoba abadlali abaninzi basezakuba yinxalenye yeBafana,” utshilo uDa Gama. 
Emva kwemidlalo engaphaya kwesibini engomqeqeshi obambeleyo, uDa Gama, uthe unawo umnqweno wokuqeqesha iBafana Bafana ngenye imini. 
“Ndiyakwazi ukuqeqesha, wonke umntu uyandazi. Ndiyayazi ibhola yethu, ndiyibukele imidlalo emininzi kwaye ndiyakwazi okwenzekayo. Ndinamava awoneleyo emva kokuqeqesha iminyaka emininzi nakwi-Orlando Pirates,” utshilo uDa Gama.",UDa Gama akayichasanga iBafana Bafana
"Kubonakala ngathi umtshato phakathi kukaSurprise Moriri neMamelodi Sundowns ufikelele esiphelweni emva kwengxelo ethi isivumelwano sakhe sengqesho asizukuhlaziywa.  
Isivumelwano seMamelodi Sundowns noMoriri sifikelele esiphelweni ukuphela kwenyanga edlulileyo. Isolezwe lixelelwe ngumthombo walo othembekileyo ukuba uMoriri ngekhe aphinde akwazi ukuyidlalela iSundowns. “Ngeke sivuselelwe isivumelwano sikaMoriri.  Umba wakhe ufana ncamashi nowalowo wayedlalela eli qela * -Esrom Nyandoro owanyanzeleka ukuba anikezele ekugqibeleni. Ingxaki ngoMoriri kukuba uzibona esengumdlali futhi akazimiselanga kuthatha mhlalaphantsi.  
Okumnandi ngaye kukuba uyazilungiselela ngokuzifundisa izifundo zokuqeqesha [Safa Licence] futhi oyilondoloza kakuhle imali yakhe. Mna ndicinga ukuba usakufanele ukudlala ibhola ngoba usenayo yona nangona abaqeqeshi bengaboni njalo,” utshilo osemfuthweni wolwazi. 
UMoriri, oneminyaka engamashumi amathathu anesithandathu, ngoyena mdlali uhleli ixesha elide kwiSundowns xa ethelekiswa naba bakhoyo ngoku, kwaye umsebenzi wakhe uyabonakala.  
Le ndedeba yafika kwiMamelodi Sundowns ngo’2014 isuka kwiSilver Stars eyathi yatshintshwa yayiPlatinum Stars ekufikeni kwayo kwi-Absa Premier Soccer League. Kweli qela udlale iminyaka elishumi elinambini, ufumene iindebe zePSL zane, iindebe zeNedbank ezimbini, iTelkom Knockout neSAA Super Eight.  
Kanti akuphelelanga apho ngoba ulidlalele iqela lesizwe nangona abaqeqeshi bebengamsebenzisi ngokwaneleyo xa ebiziwe. UThulani Thuswa, ojongene nezonxibelelwano, uthe: “UMoriri akasenaso isivumelwano neSundowns, ngoku kunzima ukuthetha ngaye ngenxa yalo nto.” 
Isolezwe liphinde laphosa imibuzo ngomba kaMogakolodi Ngele noCuthbert Malajila abafunwa yiBidvest Wits. “Iingxoxo zihamba kakuhle kakhulu phakathi kweSundowns noSibusiso Vilakazi. IWits ifuna abadlali bethu kodwa oko kuxhomekeke ebadlalini abachaphazelekayo. Ngabo ababambe lo mcimbi kaVilla,” utshilo uThuswa.",Ifikelele esiphelweni indlela kaMoriri
RHAWUTINI- Inkonzo yokukhumbula uKarabo Mokoena izakubanjwa namhlanje eDiepkloof Hall eSoweto.,Kukhunjulwa uKarabo Mokoena
"Ifolosi yeKaizer Chiefs etshisa bhe, uSamir Nurkovic, izityande igila ngokwenzeke kwiveki ephelileyo eMbombela Stadium, eMpumalanga – apho kubethwe khona iqela layo iMaritzburg United ngo’2-1 emdlalweni weTelkom Knockout. UNurkovic uphinde wazibonakalisa okokuba ungumdlali osemgangathweni ophezulu emdlalweni afake amagowuli amabini kuwo ngethuba iChiefs ibetha iStellenbosch ngomwasalala wamagowuli amane eqandeni ngoLwesithathu. UNurkovic uthe namaqela afana neBarcelona ayabethwa emidlalweni ebalulekileyo. Amakhosi asazama ukuphumelela indebe yokuqala ukusukela ngo-2015. Ithemba likhona njengokuba ehleli phezulu kwiPSL kwaye ukuba ingaqhubela phambili nokudlala ngendlela edlala ngayo ngoku. Uvakalise ukoneliseka kekambe kukufaka kwakhe amagowuli amabini emdlalweni obuseKapa. 
“Ndonwabile kwakhona emva kokufaka amagowuli amabini namhlanje. Ndifuna ukuvuyisana noogxa bam emva komsebenzi omhle nokusebenzisana kakuhle emdlalweni. Kwakhona, iqela libonisile okokuba liyakwazi ukulwela impumelelo,” utshilo uNurkovic ethatha neSuperSport TV emva komdlalo. “Okwenzeke kwiTelkom kuyenzeka nakumaqela afana neBarcelona. Emva kokubethwa emdlalweni ogqithileyo, besiyidinga impumelelo ukuze sikwazi ukubuyisa ukuzithemba kwakhona. Kunyanzelekile sithi gqolo nokuqokelela amanqaku kude kube sekugqibeleni. Kule isizini, yiChiefs yodwa ekwazileyo ukuqokelela amanqaku apheleleyo emidlalweni emininzi. UNurkovic uthe eyona nto eyenza umahluko kwiChiefs kukuba abadlali babambisene futhi bayaxhasana ngamaxesha onke. 
“Sibambisene eqeleni lethu. Eyona nto ebalulekileyo kakhulu esiyenzayo kukuhlala njengosapho olunye. Xa uziva usekhaya, kulula ukukhululeka ebaleni. Mna ndonwabe kakhulu kwiKaizer Chiefs. Abalandeli beChiefs ngabona babalaseleyo kwihlabathi lonke. Nokuba sidlala phi, sisoloko siziva sisekhaya. Ndifuna ukubabulela ke ngalo nto. Sicela basoloko besixhasa ngamaxesha onke. Akukho ndebe enokuphunyelelwa ngeli xesha. Isemininzi kakhulu imidlalo. Kodwa ukuba singaqhubela phambili nokudlala olu hlobo, izinto ziza kulunga ekugqibeleni,” utshilo uNurkovic.",UNurkovic uchaza okwenza yahluke kwamanye amaqela iKaizer Chiefs kule isizini
"Owona mdlalo onzima kwiBoks okwangowona ujongwe ngamehlo abomvu ngabalandeli bombhoxo ukule veki.  
AmaBhoko-bhoko amkela iNew Zealand ngenjikalanga yangoMgqibelo, eNewlands Stadium, kumdlalo weRugby Championship.  
Amatikiti alo mdlalo athengwe aphela kwiyure enye ekuqaleni kwale veki – lo nto iyodwa iyachaza ukuba kuzakube kudibene oompondo zihlanjiwe.  
Amakhwenkwe ka-Allister Coetzee asaqhuba kakuhle noxa edlale ntanganye ne-Australia ngoMgqibelo weveki ephelileyo ePerth.  
UCoetzee ubuye engonwabanga ngoba ebefuna impumelelo phambi kokudlala neNew Zealand – elona qela liyingozi lidlala umbhoxo ophucukileyo. 
UMzantsi Afrika awukabethwa kwimidlalo emithandathu kulo nyaka – lo nto uzakuwukhuthaza xa udlala neKiwi.  
UCoetzee uthi ufuna abadlali beNew Zealand bancothulwe ubuhlungu zisuka nje emdlalweni kwaye uthi lo mdlalo ngoyena uzakuba nzima.  
AmaBhoko-bhoko avuthululwa ngo’57-15 yiNew Zealand kumdlalo wokugqibela kunyaka ophelileyo. Nakulo mdlalo, kuzawuqhawuka kuhlangana. 
 “Ukuze ubethe i-All Blacks kufuneka uqine emva ngoba ukuba uyayivumela idlale, ingakwenzakalisa. Xa zidlala iiKiwis ziza zibaleka; kufuneka uzinqande ngoba xa befumana ithuba baya emgceni,” utshilo uCoetzee. 
Umdlali weKiwis uvumile naye okokuba iBoks idlala umdlalo onomahluko kule isizini.  
“Sibone iqela elahlukileyo kwezi veki zidlulileyo. Lisebenzisa amandla, ngakumbi xa lisiya phambili,” utshilo uBrodie Retallick weNew Zealand. 
Zisekhona iindawo ekufuneka uCoetzee azilungise kwiqela lakhe ukuze ayibethe iNew Zealand.  
“Asifuni nokuxelelwa ngobunzima bomdlalo esijongene nawo. Kufuneka silungise indlela esithatha ngayo izigqibo, maxa wambi kubakho ukuxakwa phakathi kokukhaba okanye ukubaleka nebhola. Akufuneki siyinike ithuba lokulawula ibhola iNew Zealand ngoba baza kusonzakalisa,” utshilo uCoetzee. 
Eyona ayifunayo uCoetzee kukuba iqela lakhe liwulawule umdlalo.",Azakuvavanywa nyhani AmaBhoko-bhoko kule veki
"OBESAKUBA ngumantyi kwisithili saseGcuwa uNkosana Vela Balfour-Noyi, uthi sokuze atyhafe ekubangeni ubukumkani bamaXhosa obukumaTshawe, esithi esi sikhundla besifanele ukuba sikhokelwa nguye kuba soxuthwa nguTshiwo kukhokho wakhe uGando. 
UBalfour-Noyi uliqale eli bango kwiminyaka yoo1990 emva kokwenza uphando phaya kwiminyaka yoo1980. Uthi ngokomnombo ubukumkani bamaXhosa, obukhokelwa nguKumkani Mpendulo Zwelonke Sigcawu wamaTshawe, bekufanele ukuba bukwizandla zamaKwayi. 
Oku kungokuba, ngokokutsho kukaBalfour-Noyi, uKumkani Gando kaNgconde wabhukuqwa nguKumkani Tshiwo, omnye woonyana bakaNgconde kwiminyaka yoo1700, emva koko boxuthwa ubukumkani. UGando wayeyinkulu kaNgconde logama uTshiwo wayeyinci, ngokokutsho kukaBalfour-Noyi. 
Ethetha nephephandaba I’solezwe kutshanje, uBalfour-Noyi obhale incwadi ethi The Constitutional Revolution of AmaKwayi-AmaNgconde, uthi eli bango uzimisele ukulisebenzela nzima. 
UBalfour-Noyi, othi uphuma twatse kumnombo kaGando, uthi uzivelele phantse zonke iinkalo ebekufanele ukuba uzivelele ezama ukubonisa ubunzulu “nokunyaniseka” kweli bango. Le ncwadi ayibhalileyo, ekulindeleke ukuba ipapashwe kungekudala, idakanca umnombo wamaKwayi kuquka nendlela akhe axhuzula ngayo imikhala yolawulo kubukumkani bamaXhosa. 
“Thina singamaKwayi sithi uKumkani Gando wayengunyana omkhulu kaNgconde, eyiKumkani emva koNgconde, emva koko wabhukuqwa nguTshiwo. Ukusukela ngoko zange kuphinde kubekho iKumkani kwaXhosa kuba kaloku isiko lithi iKumkani iyakuba ngunyana omkhulu ozalwa yiKumkani ekhothamileyo. 
“UTshiwo wayengabufanelanga ubukumkani kuba ngunyana omncinci kakhulu kwindlu kaNgconde. UTshiwo wabhukuqa uGando encediswa nguMdange noHleke namaDatshi. Sifuna ukuyilungisa lo nto, sivuse ubukumkani bethu,” utshilo uBalfour-Noyi, inzalelwane yakuCentane. 
Kule ncwadi kaBalfour-Noyi, kukho isicatshulwa esibhalwe nguNjingalwazi Jeffrey Peires oyingcaphephe kwimiba yembali. Kwesi sicatshulwa, uPeires uthi: “NjengeNjingalwazi yezembali, ndinovuyo ukungqina ukuba amaKwayi asuka ngqo kumnombo kaTshawe, owabangumseki wobukumkani bamaXhosa.” 
“Njengoko kubhaliwe kwincwadi: Ityala Lamawele ngu-SEK Mqhayi nakwezinye iincwadi zembali, uGandu ngunyana kaNgconde owayengunyana kaTogu, owayengunyana kaSikhomo, owayengunyana kaTshawe. UGando wayeyiKumkani yamaXhosa kwiminyaka yoo1700 ze wabhukuqwa nguTshiwo. UBalfour uphuma ngqo kumnombo kaGando,” kubhale uPeires kwincwadi kaBalfour-Noyi. 
UBalfour-Noyi uxelele I’solezwe ngothotho lweendibano akhe wazibamba norhulumente ukuzama eli bango. 
“Urhulumente usivumele ngoku ukuba singaya enkundleni. Yonke into ebekufanele siyenzile singamaKwayi siyenzile. Ndiyibhalele nePalamente yelizwe, ndiza kuya ePalamente ekuqaleni kwenyanga ezayo ndiyokwenza ingxelo malunga nobukumkani bamaKwayi,” utshilo uBalfour-Noyi, obeke phantsi iintambo ngo2013 njengomantyi waseGcuwa. 
Ephendula koku, uKumkani Mpendulo Zwelonke Sigcawu uyikhabile into yobukumkani bamaKwayi. USigcawu uxelele I’solezwe ukuba ubukumkani bamaXhosa babukhe bakumaCirha kodwa waboxutha uTshawe. 
“Ubukumkani babusilwelwa kudala. Kuqala ubukumkani bamaXhosa babukumaCirha, uTshawe wabulwela. Makaxele [uBalfour-Noyi] le ndawo angena kuyo kubukumkani obukhokelwa ngamaTshawe. Ubukumkani bobamaTshawe, akukho nto eyakuze ijike apho,” utshilo uSigcawu.",Ibango: IKumkani yamaXhosa ndim
"Zingenelele iinkosi zeelali zaseXhorha ngeenjongo zokuphelisa uqhankqalazo oluthathe iiveki ezine luqhubeka nolubangele ukuba kuvalwe izikolo kula ndawo.  
Le ngxelo ithi, ezi nkosi zimemelele indibano kunye nabahlali abebeqhuba uqhankqalazo obelukhalazela iindlela, umbane kwaneenkonzo zikamasipala.  
Ethetha nephephandaba I’solezwe lesiXhosa kwiveki ephelileyo uNkosi Vuyani Gwebindlala uthe, abananjongo zokusebe-nzisana norhulumente ukusombulula le ngxaki koko bazakuthetha nabantu babo.  
“Asikwazi kwenza into ethethwa ngurhulumente apha kuba bangene ezilalini zethu ngaphandle kwethu, esizakukwenza kukuthetha nabantu bethu kuvulwe oku kwezikolo abantwana bafunde,”ucacise watsho uGwebindlala.  
Kutyelelo lakhe kwezi lali umphathiswa wesebe lentsebenziswano kurhulumento nemicimbi yemveli uFikile Xasa ubongoze iinkosi ukuba zidlale indima yazo kule ngxaki. 
UNkosi Xolile Ndevu obeyinxalenye yezi ntlanganiso uthi bavene banahlali ukuba kunqunyaniswe uqhankqalazo kunikwe abantwana ithuba lokuba babuyele esikolweni.  
“Sivene ukuba luzakunqumama uqhankqalazo okwethutyana, lo gama kukhangelwa izisombululo kwezi ngxaki sinazo singabahlali, zona izikolo ziqalile ukusebenza nangona ezinye kusekho ukoyika,”ucacise watsho uNdevu.  
Lo kaNdevu uthi bakwiphulo lokuba benze awabo amacebo okulwa neengxaki ezibangele olu qhankqalazo. “Phakathi kwezinto esivumelene ngazo kukuba kuzakumiselwa ikomiti yabahlali ezakuthi ijongane nezi ngxaki ngokuthi ibengalo malungu aya kula masebe xa kukho imfuneko,” uthethe watsho uNdevu.  
UNdevu uthi, eli gqiza lizakuhlasela ezi ngxaki ngokuthi ziye kumasebe achaphazeleka kuloo ngxaki ngelo xesha kufunyanwe isisombululo ngaphandle kokwenziwa komonakalo. 
Othethe egameni lesebe lemfundo eMpuma Koloni uMali Mtima uyangqina ukuba imeko ibuyele esiqhelweni kwingingqi yaseXhorha. “Ewe ziyasebenza ngoku ngaphandle kwengxaki izikolo zaseXorha, okwangoku asikakwazi ukuqikelela ilahleko eyenzekileyo ngenxa yokuvalwa kwezi zikolo ngokwenkqubo yokufunda nokufundisa,” utshilo uMtima. 
Isikolo samabanga aphakamileyo iNgangolwandle sesinye sezikolo ezithe zachaphazeleka kule meko ngenxa yolu qhankqalazo.",Zivuliwe kwakhona izikolo zaseXhorha
"OMNYE wababhexeshi kukhuphiswano lweekwayara zamaphondo ahlukeneyo iClash of the Choirs ezakuqala ngeCawe kuMzansi Magic, uthi ukubakhona kwakhe kolu khuphiswano kuzakutsala abantu abaninzi. 
Oku kuthethwe yimvumi eyinzalelwane kweli phondo * -iFani obhexesha ikwayara yaseNtshona Koloni kolu khuphiswano, nolukwisigaba sesithathu (Season 3). 
U-iFani uzakube ekhuphisana neekwayara zeemvumi ezifana noSfiso Ncwane (Free State), Kelly Khumalo (Gauteng), Busiswa Gqulu (KwaZulu-Natal), Penny Penny (Limpopo), JR (Mpumalanga) noBucie Nqwiliso (Mpuma Koloni). 
Ikwayara ezakuphumelela kolu khuphiswano, oluthe gqolo ukuphunyelelwa yiKZN, uzakuvuzwa ngesigidi seerandi (R1m), apho ikota (R250 000) izakuthi inikezelwe kubantu abahlelelekileyo. 
Iijaji zolu khuphiswa nguRebecca Malope, Anele Mdoda noZwai Bala, ze inkqubo ibhexeshwe nguLawrence Maleka ongene endaweni kaBonang Matheba ongumsasazi weMetro FM. 
“Abantu kufuneka balindele nantoni, kuba ndingumuntu ongenamava ekuculeni kuba ndiya-repha. 
Kodwa ke sisifundo esi, kuba siyabonisa ukuba ubani angenza nokuba yintoni xa ezimisele,” utshilo * -iFani. 
Ukwathe iClash of the Choirs yeyona nto ayijonge ngamehlo abomvu kulo nyaka. “Ndizakuphinde ndikhuphe iingoma ezimbini ezintsha mhlawumbi ndibone ukuba kuhamba ngoluphi uhlobo kumabonakude. Ndifuna ukugxila ekuphuhliseni umculo kaLex LaFroy oyirepha elinina phantsi kwenkampanini yam iDis Guiz,” utsho.",U-iFani uthe ntshoo amehlo kwiikwayara
"Umqeqeshi weKaizer Chiefs ugxeke ingca yeFree State Stadium njengoyena nobangela wokungaphumeleli kweqela lakhe namhlanje. USteve Komphela ukuthethe oku emva kokuba iKaizer Chiefs ibambene ngo’1-1 neBloemfontein Celtic kumdlalo we-Absa Premier Soccer league ngale njikalanga. Nangona Amakhosi ibingawo alawule umdlalo kwisigaba sokuqala futhi likhona ithuba lokuwusonga umdlalo – kodwa akakwazanga ukudlala ngokukhululekileyo kwibala eliqhele ukusetyenziswa ngamaqela adlala ubhoxo nebelibonakala ukuba linendawana ezimbi. Kwisigaba sokuqala, ngu-Eric Mathoho ofake igowuli leChiefs ngentloko. 
Kwisigaba sesibini iCeltic ibuye inamandla futhi kubonakala ukuba ifuna igowuli lokulinganisa. Emva kokubhutyuza kwabadlali beChiefs kumhlaba ombi – iCeltic ifumene ipenela eyivalele emnatheni. Ukusukela ngoko abadlali beChiefs abakwazanga ukudlala umdlalo ocacileyo. Ukuhlasela kwabo bekungahambelani okanye bekungathembisi kwaphela. UKomphela uxelele umsasaze weSuperSport TV okokuba ingca ivimbe abalandeli bebhola ithuba lokubona umdlalo omhle. 
“Bendisoloko ndicinga ukuba singadlala kweli bala. Ndibavile abaqeqeshi bekhala ngalo, kulilishwa ngoba siphoswe kukubona ibhola entle,” utshilo uKomphela emva komdlalo. 
“Ndicinga okokuba abantu abalungisa ibala kufuneka bayichele ingca yeli bala ukuze amaqela abenokukwazi ukudlala ibhola engcono. Ngoku amaqela kuyanyanzeleka bakhabe nje ibhola abadlali, asiyidlali kanjalo ke ibhola kwiChiefs. Abadlali bebengakwazi ukubaleka nebhola ngoba ingca ibimbi,” utshilo uKomphela. 
Yona iMaritzburg United ifumene amanqaku amathathu kumdlalo wayo wokuqala kule sizini ngokubetha iPlatinum Stars ngo’2-0 eRoyal Bafokeng Stadium ngale njikalanga. Le mpumelelo alibeka phakathi kwamaqela aphambili kwiPSL iqela likaFadlu Davids.",UKomphela ugxeka ingca embi yaseFree State Stadium!
"UBradley Grobler uzibonakalisile ukuba uMzantsi Afrika ungathembela kuye  emva kokufaka igowuli  kumdlalo wobuhlobo obuphakathi kweBafana Bafana neMozambique ophele ngo’1-1, eNacional do Zimpeto Stadium. 
ABafana Bafana bantingele eMaputo imisila iphezulu emva kokubetha iSenegal ngo’2-1  ngoMgqibelo odlulileyo. 
Ngelishwa labo aBafana Bafana bafike iMozambique iqule yaligangatha futhi kucaca ukuba izimisele ukuyicima loo nxantsi yokuzithemba kuMzantsi Afrika. 
Ukuba izinto bezihambe ngendlela uThuso Phala ngengcangcazelise umnatha kumzuzu wokuqala emva kokufumana ibhola kuRamahlwe Mphahlele. 
Lo nto iyihluphezile iMozambique ebikhokelwa ngu-Elias Pelembe, odlalela iBidvest Wits, ngoba indlela edlale ngayo emva koko iye yabonisa ukuba izimisele ukuyibetha iBafana Bafana.  
Ngomzuzu wamashumi amabini anesithandathu iMozambique ivalele igowuli layo. UPelembe usike amadoda embindini webala, wadlula kuRonwen Williams oyeke ibhola, yadibana noClesio wayibeka emnatheni. 
Kwisigaba sesibini somdlalo, uOwen Da Gama, ufake abadlali abafana noKeagan Dolly noBradley Grobler – kwangoko kuye kwakho umehluko. 
-Pedro Mapelo",UBradley uyibethelele indawo yakhe kwiBafana
"IMEKO yabantwana bezikolo ezirhangqe iQonce abangeniswe ezibhedlele ngoLwesithathu bepenapena kukukreqwa sisisu iyaxhalabisa nanjengoko uninzi lwabo kunyanzeleke ukuba balaliswe esibhedlele.  
 
  
Abantwana abaphuma kwizikolo eziquka iThambalethu Lower Primary yaseZinyoka, iJali High yaseQugqwala kwaneQugqwala Primary bebetye umvubo kusasa ngoLwesithathu njengenxalenye yenkqubo karhulumente yokutyiswa kwabantwana.  
 
  
La masi bayatyileyo ebethengwe kwifama i-Innesfree Dairy ekwalapha eQonce.  
  
Abantwana abathethe nephephandaba I’solezwe bathi kuthwa bezigqiba kutofwa iimazi ezisengwe la masi bayatyileyo.  
  
Ngenxa yokubhuqwa sisisu esiluma ngendlela engaqhelekanga, uninzi labafundi bezi zikolo kunyanzeleke ukuba baleqiswe kwisibhedlele iGrey eQonce, bambi kwisibhedlele iBhisho.  
 
  
INkulumbuso yephondo uPhumulo Masualle utyelele ababantwana ngoLwesine nalapho abonakalise ukuxhalaba yile meko.  
  
Ngethuba I’solezwe lityelele eGrey ngoLwesithathu, abanye abantwana bangene bekhala esibhedlele bezibhuqa-bhuqa kubonakala ukuba iyabaqwengwa le nto ibatya esiswini.  
 
  
Umfundi waseJali High uSomeleze Sihiya uthi bekukho into engathi isika isisu ngaphakathi kuye. UYolanda Soldati, wakwaseJali High, uthi ebebhala iphepha lokuqala lesiNgesi kwiimviwo zikaGrade 12 ngethuba efikelwa sesi sihelegu.  
 
  
USoldati kunyanzeleke ukuba alishiye phakathi uviwo lesiNgesi waleqiswa esibhedlele.  
  
UNophelo Qinela onomntwana ofunda eThambalethu uthi isebe lezemfundo lifanele ukuthabatha amanyathelo ngakule fama ityise abantwana babo “amasi ayingxaki”.  
 
  
UMphathiswa wezemfundo eMpuma Koloni uMandla Makupula uthe uzakuba nonxibelelwano noMphathiswa wezemfundo kuzwelonke uAngie Motshekga ngeenjongo zokuba abantwana abathe bashiya phakathi iphepha, baphinde babhale.  
 
sithandiwe.velaphi@inl.co.za",Iyaxhalabisa imeko yabafundi abakreqwa sisisu ngenxa yamasi
"AMAPOLISA aseMatatiele akwiphulo lokuzingela isine sabarhanelwa esibulele unogada, sadlwengula iintwazana ezimbini kwisikolo iMt. Hagreaves Senior Secondary kula mmandla. 
 Isithethi samapolisa kula mmandla uKapteni Raphael Motloung ithi, lamadoda afike ezinzulwini zobusuku kwesi sikolo ngoLwesithathu ahlasela unogada obesemasangweni esikolo ngokuthi bamphose ngelaphu ebebeliphethe emva koko  bamgqebha ngehamile entloko wabhubha. 
 UMotloung uqhube wathi, “Emva kokuba bembulele bathathe umpu walo nogada bayokungena kwigumbi elilala ootishalakazi babanyanzelisa ukuba bavule kumagumbi aneeKhompyutha bebakhombe ngesi sibham. Emva kokuthatha iikhompyutha baye kumagumbi alala abantwana abangamantombazana, badlwengula isibini samaxhoba aneminyaka ephakathi kweshumi elineSixhenxe, neshumi elineSibhozo leminyaka ubudala.” 
 Esi sine sifunwa ngezityholo eziquka ukubulala, ukudlwengula, ukuthatha umpu wonogada ngaphandle kwemvume, nokuphanga bexhobile. 
Abanokunika umkhondo bayabongoza ukuba baqhakamshelane namapolisa aseMaluti kwinombolo yomnxeba ethi, 039 256 3800. Abafundi besisikolo baye bathunyelwa kumakhaya abo, ngelixa isibini esingamaxhoba okudlwengulwa sibalekiselwe kwisibhedlele kwalapho.",Amapolisa eMatatiele azingela ababulali kwisikolo
"USOMASHISHINI odume kunene ngesisa kwanokuphuhlisa ezemidlalo, uMthetheli Ngumbela, ubhubhe kwingozi yemoto eyehle kuN2 phakathi kweDutywa neGcuwa ngokuhlwa kwangoLwesithathu. 
Unyana kaNgumbela, uThando Ngumbela, uxelele inkqubo i #TruMornings yejelo losasazo i-itrufm kusasa ngoLwesine ukuba lo somashishini ubhubhe ngethuba esuka efama. 
Ubhubhe ngethuba isithuthi ebehamba ngaso sigaxeleka kwingozi kwakunye netrakhi. Iingxelo zithi uNgumbela ubhubhele esibhedlele. 
Le ndedeba, enamashishini athengisa inyama nemifuno eGcuwa naseDutywa, izenzele igama kakhulu kuphuhliso lwezemidlalo emaphandleni. Le midlalo iquka kakhulu iqakamba. 
Ukanti uNgumbela ebekwaphuhlisa imidyarho yokuphaliswa kwamahashe kuBomela eDutywa. Kutshanje kwibala lemidyarho yamahashe kuBomela, bekubanjwe itumente ebizwa iNgumbela July.",UNgumbela ubhubhe kwingozi yemoto
"“Ezobugcisa lelona candelo linoosomashishini ngoba kaloku le nto bayenzayo yinto abayiphilayo nabayaziyo!” kutsho uMarcus Desando, ingqonyela yeArts & Culture Trust eEastern Cape Audio Visual Centre (ECAVC) izolo.  
Ukusukela ngomhla wesithandathu ukuyokuthi ga kowesixhenxe kule yoMsintsi kumenywa abo bakwezobugcisa ukuba bathathe inxaxheba kwiCreative Economy Indaba 2018 eza kube iseECAVC.  
“Kumabonakude sinomyinge wepesenti enye qha yomsebenzi odidiyelwe eMpuma Koloni. Baphi abadidiyeli beenkqubo zikamabonakude eMpuma Koloni?” kubuze uVukile Pokwana, ongumququzeleli nosihlalo weKoloni Consulting Enterprise.  
“USABC uza kube elapha ecacisela abanomdla ngendlela zokusebenzisana nabo. NabakwaNational Arts Council bakube belapha, becacisa iindlela zokuxhamla kwiingxowamali zabo,” uqhube watsho okaPokwana.  
Iinjongo zale ndibano kukuzingela amathuba kunye noongxowamali kwezobugcisa. Kulindeleke amagosa karhulumente, iiarhente ezixhasa oosomashishini nabasebenza ngezobugcisa.  
Inkqubo iza kudwela nakwiindlela zokucela inkxasomali yokufunda neyokushishina kwabo basebenza ngezobugcisa.  
UPokwana uvale ngelithi: “Ikamva leli phondo lixhomekeke kuthi; iMpuma Koloni inabantu abaneziphiwo ngeziphiwo qha babethakala kwimigaqonkqubo nemingeni yokufezekisa iminqweno yabo. Sidinga amathuba nokuqeqeshwa ukuze sikwazi ukudala imisebenzi. Simema urhulumente ukuba asebenzisane nathi.”  
ISebe lezeMidlalo, uLonwabo, ubuGcisa neNkcubeko sele lizimanye nale nkqubo kwaye xa kuphela le ‘Indaba’ abaququzeli baza kuhambe benkqonkqoza koomasipala beli phondo ngelithi mabancedise kuphuhliso lwabo bakwezobugcisa kwezo ngingqi bakuzo.  
*Creative Economy Indaba  
6 -7 eyoMsintsi 2018, eMonti",Bazingela amathuba kwiCreative Economy Indaba 2018
"Inyanga yolutsha ifike kukubi kulo nyaka, ilizwe lisilwa notshaba olunzima – ikhorona.  
Kanti kwelinye icala, ihlabathi liphethwe mantsantsa liqhenkqe ekuthiwa bubuhlanga obungcungcuthekisa abantu abamnyama eMelika.  
Ukubulawa kukaGeorge Floyd ‘ngolunya’ lipolisa elimhlophe kuphembelele imingcelele kumazwe ehlabathi. Idabi labamnyama eMelika lifana twatse nelolutsha luka1976 elathi: kwanele, ngeke siphinde sifundiswe ngesiBhulu.  
Umsindo obonakalayo ezitalatweni zehlabathi ngoku uchaza ngqo intlungu yomntu omnyama ocinezelweyo ngabantu abamhlophe.  
Andiyi kungena nzulu kakhulu kwidabi lobuhlanga ngokuba baninzi abantu abawuphicothayo lo mba. Into endifuna ukukhumbuza abantu ngayo kukuba asikakhululeki iilwimi zethu zingekasetyenziswa apha eMzantsi Afrika.  
Zonke iilwimi zibalulekile, ngokokutsho komgaqosiseko kodwa kusatshila isiLungu ngoba sikhokelwa ngamagwala amnyama acinga ukuthetha isiLungu luphawu lokugqibelela kwengqiqo yomntu.  
Ulutsha luka1976 lalwela ilungelo lokuzikhethela futhi kufuneka abantu bazi okokuba ukusebenzisa nokusetyenziswa kweelwimi zabo yinxalenye yamalungelo abo. 
Ukusukela ngo1994, akukho nkqubela eyenziweyo (kwezeelwimi) nguRhulumente okhokelwa yiAfrican National Congress ngokuba usebenzisa imigaqonkqubo yangaphambili kwezeelwimi.  
Noxa umgaqosiseko usinika amandla wokuphila ngendlela esiyithandayo – kodwa abaphetheyo basikhonkxile ngoba iingcinga zabo zinomle waseNtshona. Lo nto yenza singakhululeki futhi sibonakale njengabantu abadalwa ngendlela engagqibelelanga nguMdali.  
Ulwimi lubalulekile kuzo zonke iintlanga ngoba isizwe ngasinye sibonakala kwindlela esichaza ngayo ngolwimi indlela esiphila ngayo. Ndikhathazeke gqithi ndibukele iinkokeli zethu zithetha isiLungu esingqindilili ePalamente engxoxweni ebingomzabalazo ka1976, babe bona abamhlophe besebenzisa ezabo iilwimi (isiNgesi nesiBhulu). Inxeba entliziyweni yam liye lanzula ngakumbi xa umlungukazi ebuza umbuzo othi: 
 Emva kwamashumi amabini anesithandathu eminyaka, kutheni abantwana bengekafundi ngeelwimi zabo ezikolweni? Khange iphendulwe lo nto ngoba iinkokeli zeANC zange zizikhathalele iilwimi zabantu abamnyama.  
Bonke abantwana abamhlophe bafundiswa ngeelwimi zabo. Abantu abamnyama babukele ngoba ngama-athalala angakwazi nokuzenzela nto ngaphandle kokurhorhozela emva kwezinto zabantu abamhlophe. 
Ngeke sibe ngama-Afrika ngokupheleleyo sisaqanyangelwe ziingcinga zaseNtshona. Abantu abamnyama sebechithe izigidi ngezigidi zeerandi emfundweni yabantwana kuba besithi: “Ndifuna umntwana wam akwazi ukuthetha isiNgesi.” Ngelo xesha akalwazi olwakhe. Ngoba siphilela ukuba zizixhobo ezisebenzisekayo xa kuveliswa iimveliso eziphambili kuqoqosho olusezandleni zabamhlophe, thina sicinga ukuba kunyanzelekile sithethe njengabo.  
Singalikhulisa uqoqosho ngeelwimi zonke ngoba ulwazi luyagqithiswa ngazo zonke. Xa umntu esithi makuqiniswe iilwimi zethu, abantu bakuthi babanomsindo ngoba bacinga ukuba kuthiwa makuyekwe isiNgesi (sabo) esiluphawu lwengqiqo ngokokwabo. Yimfundiso engaphucukanga leyo esuka kwabadala efuna ukuguzulwa ezingqondweni zethu.  
AmaTshayina, AmaJamani, AmaJapani namaRashiya anemizimveliso emikhulu futhi anoqoqosho oluphokeleyo esebenzisa iilwimi zawo ngoba kaloku naluphi ulwimi iba sisixhobo soqoqosho xa lisetyenziswa ngendlela. Idabi lamagorha ka1976 alikapheli singasebenzisi iilwimi zethu. Urhulumente makaqine kule nto yokufundisa abantwana ngeelwimi zabo.  
Abantu abakwarhulumente mabazisebenzise ‘kakuhle iilwimi zethu’ xa bethetha nabantu. Iyawenza umahluko lo nto. Into eyenziwe ngurhulumente ngeli thuba lekhorona imbi kakhulu ngoba bekusetyenziswa isiLungu kakhulu. UMzantsi Afrika ayilolizwe lamaNgesi. 
Ilizwe lethu kwathiwa lelentlanga ezahlukeneyo. Kunganina urhulumente wabantu engazi okokuba sinelungelo lokufumana ulwazi ngeelwimi zethu ngo2020? Lihlazo ukumelwa ziinkokheli ezimnyama eburhulumenteni ezingakwaziyo ukuthetha iilwimi zabantu bazo.  
Abantu abamhlophe bayagqwesa kwiilwimi zabo ngoba bayakuqonda ukubaluleka kwazo, ngakumbi xa begqithisa ulwazi ebantwini. Kutheni singafundi kubo thina?  
Kubuhlungu ukubukela iinkokeli ezimnyama zirhwaphiliza endaweni yokubeka iingqondo zazo kuphuhliso nasekwenzeni okwakunika abantu bonke ubomi obungcono.  
Iilwimi zingakwazi ukuphila zonke ngokulingana futhi ziyakwazi ukulikhulisa uqoqosho xa zisetyenziswa ngendlela efanelekileyo. Abantu basebenzisa iilwimi zabo kwiindawo zokuhlala nasemisebenzini kodwa babona njengezingenawo umsebenzi.  
Ezingqondweni zethu kufuneka sithethe njengabelungu ngoba sixhomekeke kubo kwezoqoqosho. Isithi nje basebenzi ababalulekileyo kuqoqosho, kutheni bengazazi iilwimi zethu?",#1976: Babelwela ilungelo lokukhetha!
"Abahlali beengingqi ezigudle amanxweme eli leMpuma Koloni bagagene nengqatsini yelanga izolo nalapho idolophu yaseBhayi ibihamba phambili ngamashumi amathathu anesithandathu.  
Ngenxa yale meko izanuse zezulu zimemelele ukuba izikolo zinqumamise inkqubo yezemidlalo kuba besithi ingqatsini yelanga igabenzakalisa abadlali. Ingingqi yase Port Alfred nase- Plettenburg Bay zikwagagene nale ngxaki yelanga elithisa ngamandla.  
Ingingqi yase-Addo naseTinarha nayo ifumene ilanga elibushushu bukumashumi amathathu anesithandathu ukusukela ngentsasa yayizolo. 
Le ngxelo ihambisa ithi, namhlanje kulindeleke ukuba kubekho ukuphola kwezi ndawo, kodwa ngoLwesine kulindeleke ukuba la maqondo ayekuhlala kumashumi amathathu anesine kuninzi leendawo zeMpuma Koloni.  
Kulindeleke ukuba kubekho ukuhla kwala maqondo okuzakukhatshwa yimvula kwiindawo ezithile. Izanuse zezulu ngaphambili ziqikelele ukuba iphondo leMpuma Koloni lizakugagana nemeko yemvula emandla ukusukela kwinyanga ephelileyo.  
Othethe egameni lezanuse zezulu eMpuma Koloni uGarth Sampson ukwabongoze uluntu ukuba lahlukane nokwenza imisebenzi enzima phantsi kweemeko ezinelanga elishushu. 
siyabulela.mqikela@inl.co.za",Imozulu engaqhelekanga kunxweme lwephondo
"KwakukweyeSilimela ngo2001 amakhwenkwe amadala aseThafalofefe elungiselela ukuya eSuthwini.  
Ngelabo bathi bayatshotsha kodwa xa ubukele indlela abenza ngayo wawunokufunga uthi bagqibezela ubukhwenkwe babo ngobundlavini. Awufane udibane namakhwenkwe atshotshayo engatyanga utywala okanye iziyobisi. Nisuka nonke endleleni. 
 Ngemini elandelayo uye uve iingxelo zokuba kudlwengulwe ubani nobani. Ngalo nyaka bade baphumela nakwixhewukazi elalipha kwiminyaka engamashumi asixhenxe.  
Ishumi elinesibini lonke lamakhwenkwe azenzela kulo nkondekazi. Isihlanu sala makhwenkwe sadlwengula umntwana oneminyaka elishumi elinesibini.  
Bonke aba bantu badlwengulayo ngabantu esibabona phantse yonke imihla elalini. Ubomi buyaqhubeka. Ubuso abubhalwa ukuba umntu udlwengulwe kodwa ngokuqinisekileyo intlungu yokohlelwa yinto enjalo ihlala ikhona ngaphakathi kubo.  
Kuko konke okukutshotsha kwakubakho nezidumbu; bahlabana kwabodwa. Bubundlavini bantoni na obu? Busuka phi? Bungalungiswa njani? 
 Izolo, phaya eholweni kuCentane bekumele kubanjwe iincoko ezizama ukungenelela kwezi mfazwe zolutsha zigquba pha. Khange yenzeke. Amakhwenkwe eelali ayalwa. 
 Izidlwengu zisabhokile kunanamhlanje. Intombazana ekhulele ezilalini seyibonakala njengenethamsanqa ukuba ayinamntwana okanye ayizange yadlwengulwa okanye ixhatshazwe ngokwezesondo pha. Aba bafana baye bathi bakubuya eSuthwini babaleke bayokuhlala koomaKapa noomaRhawuti; bangaze babuyele elalini.  
Asazi ke nokuba iincoko ezizama ukukhawulela imingeni enje zakuba luncedo njani na ngoba aba bantu benza obu bubi ababikho.  
Bekuzakubakho namabanjwa, ebezakunika amazwi enkuthazo afundise nolutsha. Nangona kunjalo sisiqalo esihle esi kwaye siyathemba ukuba umasipala waseMnquma uzakude awubambe wenzeke nyhani lo mcimbi kuCentane.  
 Iindawo ezinje kufuneka zisebenzisane namapolisa kuqinisekiswe ukuba ukutshotsha kuyapheliswa, izikroxo zotywala zivalwa msinya, abantwana abathengiselwa tywala kwaye imizi ethengisa iziyobisi iyavalwa.  
Iingxaki ezinje kufuneka ziliwe ngumntu wonke kuba zibetha kwathina bahlali.",Iindlavini ezitshotshayo
"Igoduka igoqoza nenqaku alinye iMamelodi Sundowns emva kokuba iphise ngomdlalo sele ikhokela. Konke kwenzeke emva kokuba iDowns ibambene neSekhukhune United ngegowuli elinye (1-1) emdlalweni weDStv Premiership obushushu ePeter Mokaba Stadium emalanga namhlanje. Isigaba sokuqala silawulwe yiSundowns sonke ngoba ibingacacanga kwaphela into ebidlalwa yiSekhukhune. Kodwa noxa kunjalo, ikwazile ukuxhathisa kwiSundowns ebihlasela macala onke kwade kwangumzuzu wokugqibela uPeter Shalulile afake ngawo igowilo eye kwixesha lokuphumla ihamba phambili ngalo. 
Igowuli livele emva komdlalo omhle odlalwe nguThemba Zwane noGaston Sirino onikele uShalulile obesendaweni entle emdlalweni kanozinti. Kwisigaba sesibini izinto ziye zaguquka kakhulu, uLinda Mntambo ufake igowuli lokulinganisa kwimizuzu yokuqala. UMntambo ufumene ibhola ayidlalelwe yifolosi asuka nayo kwi-Orlando Pirates, uMabasa. Iziphumo zanamhlanje zithetha ukuthi iSekhukhune United ihleli kwindawo yesibhozo. Inamanqaku amahlanu ewaqokelele emidlalweni emine kwisizini entsha eqhubekayo. 
Yona iSundowns ihleli kwindawo yesithathu emva kokuqokelela amanqaku asixhenxe emidlalweni emine. Abakwazi abalandeli beSundowns ukungaphoxeki emva kokuba ibivuthulule lula iKaizer Chiefs ngamagowuli amane eqandeni emdlalweni obusePitoli kwiveki ephelileyo. Kweminye imidlalo, iTS Galaxy ibambene ngeqanda emdlalweni wanamhlanje. Kanti wona AmaZulu ahleli phezulu kwiDStv Premiership abethe iSwallows ngamagowuli amathathu kwamabini emdlalweni obubanjelwe eDobsonville Stadium ebusuku bayizolo. Aza kusuka phezulu AmaZulu ukuba iRichards Bay iwuphumelele umdlalo eza kudibana kuwo neKaizer Chiefs namhlanje ebusuku. 
Sekhukhune United: Nsabatha, Mobbie, Motsepe, Cardoso, Ntiya-Ntiya, Mokwana, Mntambo, Kabwe, Letsoalo, Makhubu, Mabasa. 
Amalalela: Mtsweni, Mkhabela, Denwin, Shai, Masiya, Nxumalo, Mosiathlaga, P. Mahlangu, Mokhabi. 
Mamelodi Sundowns: Williams, Mudau, Modiba, De Reuck, B.Onyango, Mkhulise, Mokowena, Maema, Zwane, Sirino, Shalulile. 
Amalalela: Mweene, Morena, Kutumela, Lakay, Lebusa, Jali, Kapinga, Mvala, Mbule.",UMntambo uhlangule iSekhukhune kwiDowns emdlalweni weDStv Premiership
"Iphephandaba I’ solezwe lesiXhosa lixelelwe ngemeko embi yomama okwaziyo ukulala esele amanzi aneswekile noonyana bakhe kwakunye nabazukulwana bakhe kuba kungekho le yokutya etafileni ngenxa yokutsala nzima kwakhe. Kwanemeko yendlu abahlala kuyo nothi usangena emnyango ube ubona phandle ithwaxwa ziimvula. Ngethuba I’solezwe lityelela kweli khaya lakwaShotana, KwaNontshinga kuCentane,  lifike lo mama, 
uNokhwezi Shotana (59) ekwenye ilali ohamba iyure yonke ngeenyawo eyokufuna ukutya, esebenzela ukuba abantwana kwakunye nabazukulwana bakhe babuye esikolweni benento yokutya. Ukumfumana kwethu uNokhwezi ekugqibeleni sizula uNontshinga, sambhaqa kumzi ahlobene nawo esazokuphinda ajike enye iyure ethwele isiqhuma sokutya asiphiweyo ukugoduka ayokuphekela abazukulwana bakhe. 
UNokhwezi uthi elalini yakhe sele esaziwa ngokucela, uyabaphumza, kungoko eye wancama wawela imilambo namahlathi esoyika enjalo kuba esithi ufuna akhe atshintshe, kudala ebaphindaphinda ecela. Uthi kwinyanga kaJanyuwari khange bakuthenge ukutya kuba imali ebithunyelwe yintombi yakhe esebenza emakhitshini eMonti uyincamile wathenga ubhaka wokufaka iincwadi kwakunye nezihlangu zesikolo zonyana wakhe wokugqibela owenza uGrade 9. Uthi abazukulwana bakhe abathathu akakabagqibi bonke ngempahla zesikolo, bagqibe ekubeni baqale ngalo uya kumabanga aphezulu. 
UNokhwezi, nowabhujelwa ngumyeni iminyaka engapha kwamashumi amabini, nayo athi yayingaphangeli oko babetsala nzima, uthi sekufana nokuba yinto ayidalelweyo inzima. Abantwana babo babe sibhozo ze abathathu abadala babhubha, nabashiye ngasemva aba bazukulwana bathathu bahlala noNokhwezi nabangekafumani mali yesibonelelo (Foster Care Grant ) ngenxa yokucotha kwenkqubo yooNontlalontle. 
Abanye oonyana bakhe uhlala nabo nabalala emizini, bavuke bazokukhedama kowabo ekuseni ngenxa yokungabikho kwento yokuphunga. Unobangela wokuba balale emizini aba kukungabikho kwendawo apha kwindlu kaNokhwezi kuba yifleti enye. Yayikade inamagumbi amabini, elinye lawa nekubaselwa kulo umlilo xa kuphekwayo, kwashiyeka elingcono eli balala kulo. 
UNokhwezi uthi xa kunetha uqundana nabazukulwana bakhe ebhedini, baxwese kuba abanokwenela bebonke. Uthi phantsi kube kugcwele iibhafu nezitya ezikhongozele imvula kuba indlu iyanetha ngaphezulu. Uthi xa kuzolile bayehla abanye balale phantsi. Le ndlu ke yakhiwe ngemithi yahlohlwa udaka. Ezinye zeendawo apha edongeni zivalwe ngempahla kuba uthi bayoyika ukukrotywa kwaye umoya nemvula ziyangena. 
“Ndibona nje kusisa mna andisenaxesha lantsuku. Ndizibona nje ndingenaso nesigulo soxinzelelo kuba sendanikezela, ndazixelela ukuba intlupheko inokuba yinto endiyizeleyo kulo umhlaba. Kaloku xa ungazi mntu kwaye ungenanto sokuze kube lula ukuhoyeka. Ndikhe ndizibuze ukuba aba bafumana uncedo inokuba babonwe njani, baziwe njani? Ndiyabulela ukuza kwenu, andazi neloo phephandaba, andazi nelinye kuba ndingenayo newayilese nomabonakude,’’ watsho ebiza iintatheli ngokuba zingurhulumente. 
Uthi kunzima nokuba oonyana bakhe baqeshwe xa kuqeshwa ezindleleni kuba akazi nokuba kwenziwa njani. UNokhwezi uphila ngokupha (ukukha) ingca ayithengise kubantu abazokwakha, uthi isiqhuma siba yiR500. Aphinde ancedwe nakukuhlakulela abantu iigadi nokubavasela iimpahla. 
USiphelo (21) omnye woonyana bakaNokhwezi uyibalise yabuhlungu intlungu yabo. Uthi ngekunzima mpela ukuba ebengekho udade wabo obancedayo osemakhitshini eMonti. 
“Kwaba batshana bam bathathu balapha endlini, mnye opeyayo, ababini abanamama abakapeyi, sisalinde oonontlalontle. Nomama uza kuqala apha kuMeyi kulo nyaka ukupeya, ndicinga kwakutsho kube ngcono kakhulu.” 
USiphelo noNokhwezi bebesithi baza kuya ehlathini ukuyokugawula, bazokwazi ukuhlohla icala lendlu evuzayo. 
Olu sapho lutsala nzima lubongoza nabani na onokuthi olule isandla kulo. Abazukulwana baphakathi kweminyaka 9,10,11 kwakunye nonyana wakhe oseHigh School ona17. 
Amasebe karhulumente abandakanyekayo kweli bali ebengekaphefumli kwimbalelwano ngeenzame zokuncedisa usapho lakwaShotana.",I’solezwe lifike eyokucela ukutya umama osokolayo
"Abathengisi basezitalatweni eMthatha naseMqanduli izolo bazibeke phantsi izixhobo zoshishino bekhalazela izinto eziliqela eziquka ukungakhuselwa ngamapolisa kulwaphulo-mthetho, ukugcwala kwabemi bangaphandle kwezi dolophu, nemeko yokungabikho kophuhliso nangona behlawula irhafu. 
Ukususela ngentseni yayizolo bekungekho nomnye umthengisi ezitalatweni kuquka nabaphekayo ngethuba beyodlulisa uxwebhu lezikhalazo kwisebe lezekhaya, kumasipala weKSD kunye nasemapoliseni aseMthatha. 
UThembeka Gawulekhaya ongusihlalo kwi-African Hawkers Association kulo mmandla waseMthatha uthi bafuna amapolisa abakhusele kulwaphulo mthetho bayeke ukuba ngamaxhoba kootsotsi. 
“Ingxaki esinayo siyakhuthuzwa phambi kwamapolisa enxibe umakufanwe, xa sicela uncedo livele lithi ipolisa, aliphangelanga. Noko sithi kwanele kwaye amapolisa akhuthaza ukuliwa kolwaphulo mthetho kubanjiswene kodwa.akasikhuseli.  
Amapolisa awasincedisi kootsotsi. Amapolisa mawabonakale ezitalatweni asikhusele,” kutsho uGawulekhaya. 
Aba bathengisi zitalatweni bakwadlulise uxwebhu lezikhalazo kwisebe lezekhaya nakumasipala weKSD.  
Kumasipala weKSD bafuna ukwazi ukuba iyaphi imali abayihlawulayo kuba abanamanzi, akukho ndawo zakusithela xa kusina imvula, bekwafuna nokwazi ukuba iyaphi imali abayabelwayo unyaka nonyaka libhunga. 
Ukanti kwisebe lezekhaya bafuna kuqwalaselwe indlela abangena ngayo kweli abantu bamazwe angaphandle. Umphathi wamapolisa kummandla waseMthatha uSizakhele Dyantyi uthembise ngelithi bazoziqwalasela izikhalazo ezinxulumene namapolisa. 
“Sicela intsebenziswano nabantu abathengisa ezitalatweni. Kuza- kufuneka sihlale nani phantsi sifumane ulwazi ngalo mkhuba wokuthengiswa kweziyobisi kule ngingqi. Siyathembisa ngokuphendula zingaphelanga iintsuku ezisixhenxe kwimiba esikwaziyo ukuphendula kuyo,” kutsho uDyantyi. 
Ayingomngcelele wokuqala ukuqhutywa ngabathengisi basezitalatweni. Kwiinyanga ezimbini ezidlulileyo badlulisa uxwebhu lwezikhalazo kwisebe lophuhliso loqoqosho eMthatha nakumasipala weKSD kodwa akukho mpendulo abathi iyancumisa kwizikhalazo zabo.  
Abachaphazelekayo banikwe iintsuku ezisixhenxe ukuba baphendule. 
isibhalo@inl.co.za",Bangenele ugwayimbo abathengisa ezitalatweni
"Emva kwetumente eqingqithe iintsuku ezintathu, usihlalo weBrilliant Brothers umnumzana uBandla Rumbu, wenze umbulelo omkhulu kweli phephandaba ngenxaxheba eliyidlalileyo kwibhola eMdantsane.  
IBrothers ziintshatsheli zetumente yebhola ekhatywayo ebiququzelelwe nguMdantsane Football Association kodwa ixhaswa liphephandaba I’solezwe noVodacom.  
UVodacom neli phephandaba babone kufanelekile ukuba babeyinxalenye yokukhuthaza ulutsha oludlala ibhola nokuphuhlisa ibhola ekhatywayo kwiindawo zabantu abasokolayo. 
 Umgangatho wamaqela nabadlali ubuphezulu kakhulu kwaye indlela abadlali abayithathele ingqalelo ngayo le midlalo ibibonisa ukuba benza into abayithandayo futhi abafuna ukukhula kuyo. 
 Bonke abadlali abadlale kule tumente bebeneminyaka engapantsi elishumi elinesihlanu. Lo nto ibihambelana ngqo neenjongo zokusungulwa kwetumente ekumila kunje. 
 Emva kokuphela komdlalo iBrothers ibambene neGreen Lovers ngo’1-1, iye yaphumelela kumapenela.  
Kumapenela iBrothers iqhube kakuhle kakhulu yaze yafumana ikiti entsha ekupheleni komdlalo. Bayivuyele kakhulu abadlali lo nto kwaye bazakuvula ngayo imidlalo yabo yonyaka xa kuvulwa isizini kwinyanga ezayo.  
“Bekungekho lula kule tumente, abanye abadlali bethu basesuthwini logama abanye beye kwiiholide. Abadlali bethu badlale kakuhle, siyavuya nangona sidlale bengekho abanye abadlali bethu. Bazakuvula ngayo isizini le kiti. Siyayibulela into enisenzele yona Solezwe noVodacom,” utshilo uRumbu.",Usihlalo: Siyayibulela into enisenzele yona
"Kapa: UVusumzi Mazula uthi uphatheke kakubi kakhulu yindlela athe wabulawa ngayo unyana wakhe kulandela ukufunyanwa komzimba wakhe kwilokishi yaseThabo Mbeki, nangona bona behlala ePhillipi.  
UMazula (54) uthi ebe cinga ukuba wenza into efanelekileyo njengomzali ngethuba exelela inkosikazi ebi tyhola unyana wakhe, uAthenkosi, ngokuba isithuthi sayo, ukuba mabahambe kunye ukuya emapoliseni. 
“Ndiye ndacela eli nenekazi ukuba siye emapoliseni khona ukuze ancedisane nathi ekukhangeleni le moto ukuze ifumaneke kwamsinya, ukuba iyokusetyenziswa kwizinto zolwaphulomthetho abesele enolwazi wona. Ndothukile ndakufumana iindaba zokuba emva kokuba sisuka  emapoliseni, eli nenekazi, iqabane lalo kwakunye nabahlobo babo bathathe unyana wam bambetha bambulala, bamgalela nepetroli ekucaca ukuba bebezimisele ukumtshisa.” 
Iingxelo zidiza ukuba uAthenkosi (21) uthathe isithuthi esiluhlobo lweKia kubahlobo bakhe abaye bacinga ukuba uyadlala uza kusibuyisa kwamsinya kodwa baqala baxhoma amehlo xa engabuyi, kuvakala ukuba ukhangelwe wafunyanwa engafumaneki nesithuthi eso. 
Ezi ngxelo ziqhuba zithi ukufunyanwa kwakhe ebe hamba nesinqandamathe sakhe emva kokufunyanwa kwesithuthi sitshisiwe kwingingqi iThabo Mbeki, nalapho baye bathatha umnxeba wenenekazi ebe likunye noAthi, bambetha uAthi bamhlaba phambi kokuba bahambe naye ngenkani ngesithuthi esiyiAvanza emhlophe. 
Othethela amapolisa kwiphondo leNtshona Koloni, uConstable Noloyiso Rwexana uthi: “Ngabarhanelwa abahlanu abathe babanjwa ngezityholo zokuxhwila, ukuphanga nokubulala umfana oneminyaka engamashumi amabini ananye ubudala. Umzimba walo mfana ufunyenwe ecaleni kwesithuthi esitshisiweyo kwingingqi yaseThabo Mbeki.” 
UMazula uthi umnqweno wakhe kukuba bagwetywe ixesha elide entolongweni ababulali bonyana wakhe.",Bambethe bambulala unyana wakhe!
"Abanye abafazi bayakuvuyela ukukhweletelwa ngamadoda wabo, kodwa xa sele oko kuthe kwabaxeka baqala bangonwabi. Amadoda abetha abantu basetyhini anesikhwele kwaye aziva engengo madoda agqibeleleyo.  
Kulo madoda umfazi kumele amamele kwaye enze njengoko besitsho, banika umyalelo malunga nexesha umfazi ekumele abuye ngalo emsebenzini kunye nabantu ekumele ancokole nabo angafanelanga ukuncokola nabo. 
Kwisibini esithandanayo, indoda ihlala inyemba umfazi phambi kosapho nabahlobo. Ngapha koko, kumaxesha amaninzi indoda ebaphatha gadalala abafazi ayinantlonipho nakubani na olibhinqa.  
Ihlala ithetha kakubi nangabo yayisakuthandana nabo ngaphambili ngokungathi ngabo unobangelwa wentlukwano kwaye abeke neziphoso kubo. 
Njengoko sibambisene ukulwela amalungelo abantu basetyhini nabantwana kwi 16 Days of Activism ukuqala ngomhla we25 kaNovemba ukuya kwi10 kaDisemba, wonke ubani uyazazi ezi zikrelemnqa ziphatha gadalala abafazi emakhayeni. 
Sonke siyazi ukuphathwa gadala ekhayeni kuquka ukubethwa, ukufunwa kwesondo ngenkani, ukungcungcuthekiswa emphefulweni nokunganikwa imali ngabayeni. Siyazi ukuba esi simbo asikhethi bala koko sigqugqisa nakubani na. Siyazi kwakhona ukuba iyakhula impatho gadalala phakathi kwentsha ethandanayo. 
Sonke siyazi abantwana bachaphazeleka kakhulu ngokubona iingxabano nemilo yekhaya phakathi kwabazali. Kwaye siyazi uloyiko, ukuzibeka ityala kunye nesazela kuhlala kungunobangela wokuba abo baphathwa gadalala bangayi kumaziko oncedo okanye bashiye obo buhlobo. 
Kulilishwa ukubona iintsapho ezihlalele ukuthatha izigqibo ezinzima yonke imihla kwiingingqi zethu, izingqibo zokuhlala banyamezele lo phatho gadalala okanye bangabinamakhaya.  
Ndiyazi andifuni kuhlala kwingingqi okanye kwiPhondo apho izimbo ezilolu hlobo zamkelekileyo kubahlali. 
Ukufundisa ngesi simbo akwanelanga. Ukuba sizimisele ukutshabalalisa lo mkhuba uqwenga abantu kwiingingqi zethu, kufuneka ulwazi lwethu siqalise ukulibonisa ngokwenza izinto ezinokuthi zisindise amaxhoba kwaye aba xhaphazi siqinisekise bayohlwaywa. 
Xa sisilwa ukuxhatshwazwa emakhayeni kunyanzelekile imehlo lethu silijongise okanye lizinze kumadoda kuba ngawo afundisa amakhwenkwe iindlela zobudoda nezingangqongwanga kukuthoba izidima kwaye zixhaphaze amabhinqa. 
Ukuxhatshazwa kwabasetyhini kuyawachaphazela namadoda kuba ayikho indoda engena mntu olibhinqa empilweni yakhe nokuba ngumama, intombi, umakazi, umakhulu, umtshana okanye umhlobo. Wathint’umfazi uyafana nochukumise onke amabhinqa kuba oko kuphelisa ubunye noxolo kubafazi. Impatho gadalala kumabhinqa ibonakalisa unqongophalo lo Buntu. 
Amadoda adinga ukuzipheka ngemibuzo ngokwendlela ancedisa ngayo ukugqwesisa ukujongeleka phantsi kwesidima samabhinqa nabantwana kwiingingqi zethu. Bangaqala ngokuhlalutya eyabo indlela yokufuna ukuphatha nokuxhuzula imikhala nangendlela abenza amaxhoba azive engenaxabiso ngayo. 
Kumele sonke sibambaneni ngombono wokwakha iingingqi ezikhusela amabhinqa kunye nabantwana, kwaye ngalo ndlela singatsho siguqule indlela esiyijonga ngayo imiba yamasiko nezithethe malunga nokuxhatshazwa ngokwesini kunye nasemakhayeni. 
Singakwenza njani oko? Yonke lento idinga thina – amadoda, amabhinqa kunye nabantwana – ukuba sikholwe kwaye ziyazi ukuba sinoxanduva lokutshintsha indlela yokwenza. Asingobenzi bobubi kuphela ekufaneleke ukuba batshintshe koko nathi sinoxanduva lokutshintsha. 
Imali nokuba ngusaziwayo ayikuniki sizathu sokwenza ububi, ulutsha lidinga ukuwuqonda lo myalezo ngengqondo ezichubekileyo nezibonisa ukukhula. 
Kufuneka sikholwe ukuba ingingqi engenakuxatshazwa ngokwesini asinakuyifumana nje ngokuba sihlale singenzi nto, koko siyakuyizuza ngokuba siyenze yenzeke. 
Kufuneka sisebenze nzima ukuqinisekisa ukuba amabhinqa awaphathwa gadalala, oko siyakwenza ngokuba sihlukane nemikhuba yokunyemba, sitshintshe indlela yokwenza kunye nendlela esiphatha ngayo abanye abantu neyenza bazive ngathi abangobantu abanexabiso. 
Masithetheni nabantwana bethu maxesha onke ngendlela yokuhlonipha abanye naxa bengavumelani noko bakuthethayo. 
Ikhaya kufanele libeyindawo yoxolo nalapho umntana afumana khona ingqengqesho. Ukuphathwa gadalala kwamabhinqa kujongela phantsi isithunzi sabantu kwaye sitheza Amandla ingakumbi kubantwana abaziva bengenakunceda oomama babo. 
Akumelanga sense ngathi asiwaboni amadoda axhaphaza amabhinqa, kuba eso simbo asamkelekanga kwaphela kwaye lithuba lokuba iphele. 
uPhumulo Masualle yiNkulumbuso yePhondo leMpuma Koloni",Impatho gadalala kumabhinqa mayiphele ngoba ibonakalisa ukungabikho kobuntu
"Limiselwe umhla wamashumi amabini anesine yinkundla kamantyi yaseNgqushwa ityala lamadoda amathathu atyholwa ngokubulala owasetyhini kwilali yaseMahlubini ekuqaleni konyaka. 
La madoda osapho olunye  atyholwa ngokuxhwila aze abulale uNoluthabo Maliza (25) ngomhla weshumi elinesithathu kwinyanga yoMqungu kulo nyaka kwidolophu yaseNgqushwa, ngethuba wayelindele umyeni wakhe ngaphandle kwale nkundla. Umzimba womfi lo waye wafumaneka ulahliwe kude kufuphi nelali yakuQamnyana ngosuku olulandelayo emva kokubhengezwa nje ngolahlekileyo emapoliseni. 
 Kudliwano-ndlebe nabeendaba, uMomelezi Maliza oliqabane lowasetyhini,  wadiza ukuba ngethuba ephuma kule nkundla wafika umfikazi kwakunye nesithuthi eso ewayemshiye kuso benyamelele.  
UMaliza uvakalise nokuba bekusele kuziinyanga ezimbalwa yena kwakunye nowakwakhe bathi baphuma kwikhaya labo ebebehlala kulo ngenxa yokungavisisani nosapho. 
UNomtola Vellem (45) ongunina womfikazi yena uthe emva kwengxabano leyo waye wayalela intombi yakhe kwakunye nomyeni ukuba bayokuhlala naye kwindawo yaseThembeni kwakwidolophu yaseNgqushwa.  
“Ngentsasa yosuku lokuxhwila kwakhe uNoluthabo waye wandichazela ngamadoda azama ukumhlukumeza ngaphandle kwenkundla,” utshilo uVellem. 
 Usapho lwalo wasetyhini luvakalise ukungoneliseki nanjengoko besakholelwa ukuba kusekho ababandakanyekayo abangekabanjwa.",Basabhadla ejele ababulala umakoti waseNgqushwa!
"Bezibuthelene kwiCawa iFull Gospel eMdantsane iinkokeli zakwalizwi zengingqi yomasipala ombaxa iBuffalo City, apho zithe zahlala intlanganiso nomphathiswa wezokhuselo uNosiviwe Mapisa-Nqakula. 
UMapisa-Nqakula uhlanganise amaqela amaninzi nekuquka kuwo abefundisi, ngethuba ekutyelelo kule ngingqi. 
Abefundisi aba badandalazise izikhalazo zabo besithi iyabaxhalabisa into yokungananzwa kwabo beziinkonzo ezizimeleyo ngurhulumente.  
Bakwathe bayazi ukuba urhulumente usebenzisana kakhulu nombutho weenkonzo iSouth African Council of Churches, kodwa bavakalise ukuthi lo mbutho awuzibandakanyi iinkonzo ezizimeleyo. 
Bakwacelile kuMapisa-Nqakula okokuba aqwalasele iindlela ekunikezwa ngayo imihlaba kwiinkonzo ngamagosa kamasipala ombaxa weBuffalo City. Batyhola amagosa alo masipala ngokusebenzisa ubuqhophololo kwanobuqhetseba ekukhutshweni kweziza zokwakha iinkonzo. 
Ngexesha lokunikeza intetho yakhe kule ntlanganiso uMapisa-Nqakula uthe: “Isizwe sixhomekeke ezicaweni ukufumana inkxaso ngemithandazo. Kananjalo siyabongoza singurhulumente ukuba iicawa zohlukane nokuchasa iinkqubo zikarhulumente ukuze sikwazi ukubumba siqinise intsebenziswano.”. 
Ekuveni la mazwi asuka kumphathiswa, ezi nkokheli zakwalizwi zivakalise inkxaso yazo kurhulumente nokuthi zisaya kuqhubeka nokuthandazela isizwe, kuquka noMongameli Jacob Zuma.",UMapisa-Nqakula kwindibano neenkokeli zakwalizwi
"Bafungele ukubuyisa isidima sedolophu yabo ngeevoti zabo abahlali baseSterkspruit kumasipala waseSenqu ngokuxhasa umbutho wabahlali iSterkspruit Civic Association.  
Lo mbutho uzigqamise ngokwenza la dolophu ayalawuleka ngonyaka ka2012 emva kokuba babenyanzela ukuphuma phantsi komasipala waseSenqu befuna ukuzimela.  
Izolo lo mbutho umisele ngokusesikweni umqulu wawo wezithembiso zolonyulo kula dolophu uxhaswa yimibutho eyahlikileyo yasekuhlaleni. Othethe egameni lalo mbutho uMthethunjani Yiliwe uthi bazakwenza umahluko kulo- nyulo oluzayo loomasipala.  
“Sifuna ukubuyisa ii-ofisi zomasipala zibuyele apha eSterkspruit kuba abantu abaninzi balo masipala bahlala apha, ukukhula koshishino lale ndawo kuxhomekeke ekukhuleni koshishino lale dolophu,” uthethe watsho uYiliwe. 
 Bathi abanakuze bakuxolele ukuthathwa kwee ofisi zikamasipala ziyekubekwa kwidolophu yaseLady Grey. 
“Umbutho olawulayo awukakwazi nangoku ukusinika isizathu sokuba kuthunyelwe ulawulo lalo masipala kwidolohu yaseLady Grey, la dolophu inabantu abambalwa, iSterkspruit inabantu abalikhulu namashumi amane amawaka, abo bantu bayasokola bahamba imigama emide xa befuna iinkonzo zikamasipala,”utsho uYiliwe. 
 Uthi bona beyi- Sterkspruit Civic Association bazimisele ukutshintsha oku ngokuthi baxhase oosomashishini abasakhulayo ngezimali, baphuhlise ulutsha benze indlela ezisemgangathweni.  
Lo mbutho ubangele ingxuba kaxaka kula ndawo ngonyaka ka 2012 de kwangenelela urhulumente kazwelonke bengavumi ukugoba iphondo benyanzela ukuba bafumane omnye umasipala.  
“Abantwana bethu bahamba iikhilomita ezingamashumi asixhenxe ukuya kufumana iinkonzo zikamasipala ezifana nokwenza iincwadi zokuqhuba, ngemini enye bahlawula imali ekumakhulu amabini eerandi, nithi singaxola kanjani kwimeko enjalo, ”uvungame watsho uYiliwe. 
Ukanti umbutho wabezoshishino iSterkspruit Business Sector uthi inkxaso yabo yeli linge ayijiki kuba bayaluva ulwamvila lorhulumente ophethe kula ndawo.  
UPheko Metula uthethe egameni labezoshishino eSterkspruit. 
 “Sifuna inguqu apha kwaye lo uphetheyo urhulumente akanako ukusinika, imisebenzi yokwakha iindlela nezindlu apha inikwa iinkampani zoshishino zangaphandle, iinkonzo zogutyulo lelindle azikho kodwa sibizwa imali ephezulu.”",Bafungele ulonyulo abahlali baseSterkspruit
"Abazali babantwana abangamashumi amabini ananye ababhubha ngeyeSilimela kulo nyaka bebulawa yinto engakaziwa  nanamhlanje kwindawo yentselo iEnyobeni, eseScenery Park eMonti, bathi inde le ndlela kwaye iseza kubande bejongile nje ngenxa yetyala eliqhubayo elijongene nabanikazi be-Enyobeni, uSiya Ndevu kwakunye nenkosikazi yakhe uVuyokazi Ndevu. 
Abazali bakuthethe oku phambi kweNkundla yamaTyala eMonti ngoLwesithathu kule veki, ngethuba esi sibini sivele phambi kwenkundla malunga namatyala esijongene nawo, kuquka awokuthengisela abantwana abangaphantsi kweminyaka utywala kwakunye namanye. 
Ityala eli limiselwe inyanga ezayo njengoko inkundla isithi ilungiselela ukuqala kokuxoxwa kwetyala. 
Umzali womnye wamaxhoba aseNyobeni, uKhululekile Ncandani, uthi ukubhubha kwabantwana abangaka kodwa izinto zivele zibe njengesiqhelo akubaxolisi bengabazali kunzima, akukhange kube lula kule ndlela oko kwenzeka esi sithwakumbe kubo. Uthi  ukubambana kwabo bengabazali nokumanyana kwabo kuyabomeleza kule ndlela. UNcandana uthi kungcono ngoku ukuba inkqubela ezinkundleni ikhona njengoko inkundla ithe iza kuqhuba kwinyanga ezayo. 
UNtombizonke Mgangala nongumzali naye obesenkundleni izolo, uthi utyhafile kwaye badiniwe bengabazali kuba le ndlela inde. UMgangala uqhube wathi nangona kunjalo bonwabile kuba noko ityala liyaqhuba akuthanga cwaka. Kwaye uthi kweli ityeli baye bahoyeka bengabazali enkundleni kwaye banikwa nendawo ngaphakathi. 
Kwityala elidlulileyo babengaphandle abazali zange bangene kuba kwathiwa sele kugcwele ngaphakathi, akukho ndawo. 
Kukwavakele amarhe angaqinisekiswanga ngabazali awokuba ooNdevu basaqhuba nokushishina neendawo zentselo ezintathu ezohlukeneyo kweli Monti.",Iseza kubande indlela kweyaseNyobeni
"Umqeqeshi we-Orlando Pirates * -Eric Tinkler, ebenomnqweno omnye ngelixa engena ebaleni phambi komdlalo wePSL  obuphakathi kwePirates neChippa United ngokuhlwa ngoLwesithathu. 
Ebefuna ukubona iqela lakhe liphumelela kwakhona emva kokuba lidlale imidlalo emithathu ngaphandle kwempumelelo kwiPSL. Uphume edanile eNelson Mandela Bay, kuba iPirates iphulukene namanqaku amathathu. 
IPirates ibethwe ngamagowuli amabini eqandeni yiChippa. Amagowuli afakwe nguJoseph Molangoane noBuyani Sali. 
 Impumelelo kulo mdlalo Ibizakuthatha iPirates iyibeke endaweni entle, kodwa ngaphandle kwalo nto Ibiza kwenyusa izinga lokuzithemba kubadlali bePirates phambi komdlalo wePirates weNedbank Cup.  
IPirates izakudlala neFree State Stars, eGoble Park, ngentsimbi yesithathu emva kwemini, lo mdlalo ujongwe ngamehlo abomvu ngabantu abaninzi, kwaye kuvakala ukuba amatikiti awo athengiswe aphela. 
 Akukacaci nokuba iPirates ingakwazi ukugqiba le sizini iphakathi kwamaqela asibhozo aphezulu kwiPSL kule sizini.  
Ukuba ingakwazi ukudlulela kumdlalo wamagqibela kankqoyi weNedbank, lo nto ingakhulisa ithemba lokugqiba le sizini iphumelele indebe iPirates. 
 “Ndinqwenela ukubona iqela lam lidlala kakuhle kwakhona. Ukuqinisekisa ukuba siya kumdlalo ophambi kwamagqibela kankqoyi sisendaweni entle,” utshilo uTinkler phambi komdlalo wangoLwesithathu. 
 Emva kwalo mdlalo uTinkler ukhale ngendlela elidlale ngayo iqela lakhe. 
“Ndiphoxeke kakhulu, ngasemva iqela lam belibonakalisa ububhetye bhetye kakhulu. Asikwazi ukwenza amathuba kwaye asingeni kakuhle kwiindawo ebesifanele ukungena kuzo,” utshilo uTinkler. 
Uthe eyonanto ibalulekileyo kukuzama ukulungisa iimpazamo zabo, kuba iqela lakhe lishiyekelwe yimidlalo emibini kuphela kule sizini. 
I-Ea Lla Koto yona lizakube liphezulu kuyo izinga lokuzithemba emva kokuba ibambene ngamagowuli amabini neKaizer Chiefs, ngoLwesithathu.",UTinkler unethemba leNedbank Cup
"Kuphehlelelwe ngokusesikweni iWiFi yasimahla kumasipala wasekuhlaleni Umzimvubu izolo. 
Oku kuchazwe njeengenzame zokuphucula unxibelelwano ngokusetyenziswa kobuchwephesha bale mihla kuluntu lwakwaBhaca (Mount Frere) naseMaxesibeni (Mount Ayliff).  
Le WiFi izakufumaneka kwezi ndawo zilandelayo: eSophia Recreational Park, Little River Park nakwiiholo zikamasipala kwidolophu yasemaXesibeni naKwaBhaca 
Intsusa yokuzisa le WiFi ichazwe njengephenjelelwe ngumdla othe waboniswa luluntu kwiinkqubo zalo masipala ezikhe zasingathwa ngaphambilini ze umasipala wabona kuyimfanelo ukuqinisekisa ukuba uluntu lwengingqi uMzimvubu alusileli kubuchwephesha bale mihla. 
Othethele umasipala uNovuka Khuboni uthe bachulumancile ukuba ngumasipala wokuqala wasekuhlaleni ukuzisa iwi-fi esimahla ebahlalini.  
“Sichithe imali eyiR350 000 ukufezekisa umnqweno wethu wokuphucula unxibelelwano lobuchwephesha kule ngingqi yethu. Sisajonge ukuba sise iwi-fi parks ezilalini,” utshilo uKhuboni. 
Usekela mphathiswa kwisebe lezonxibelelwano uStella Ndabeni-Abrahams ulincomile iphulo likamasipala waseMzimvubu esithi ayikokuphuhlisa nje unxibelelwano koko kukongeza uphuhliso nethuba lokwazi ihlabathi liphela.  
Uthe akusayi kubakho mfuneko yokuya kwezinye iidolophu ezikude ukufuna uphuhliso lwezakhono nokufunda banzi ngezinto ezenzeka jikelele.  
Ukwabongoze ukuba le wi-fi ingasetyenziselwa iinjongo ezingezizo eziquka ukufaka imifanekiso engeyiyo kumakhasi onxibelelwano. 
UVeliswa Jona onama-20 ongumfundi webanga leshumi eMount Frere High uthe uyivuyela kakhulu iWiFi kuba uzakukwazi ukwenza imisebenzi yesikolo ngaphandle kokuyofola kwithala leencwadi.  
Abahlali babonakalise uvuyo nokuyilangazelela le WiFi.",Isimahla se-WiFi eMzimvubu
"Iphinde yazibonakisa kwakhona iMamelodi Sundowns ukuba ayinantanga ebholeni yaseMzantsi Afrika ngokuphumelela enye indebe ngempelaveki egqithileyo. Emva kokuyizingela iminyaka elishumi elinesine, ekugqibeleni, iSundowns ide yayibamba indebe yeMTN8 emva kokubetha iCape Town City ngo’3-2 kumapenela emdlalweni obuseMoses Mabhida Stadium. Ibikokokuqala iPSL uvumela abalandeli bangene ebaleni ukusukela oko kwafika idungamzi eliyiKhorona kunyaka ophelileyo. Bagoduke bengaphoxekanga kekambe ngoba umdlalo ubutaka iintlantsi nangona uphele amaqela ebambene ngo’1-1 emva kwekhulu elinamashumi amabini anesihlanu emizuzu. 
Itsazise igazi kuqala iDowns ngebhola kaThapelo Morena kwisigaba sokuqala. Amakhwenkwe kaEric Tinkler abuye engamameli kwisigaba sesibini somdlalo. Emva kwexesha ezama, avuzwe ngegowuli lokulinganisa elifakwe nguFagrie Lakay. Kwicala loonozinti, iSundowns iphinde yazibonakalisa ukuba inoompondozihlanjiwe bodwa kwiMTN8 Cup. UKennedy Mweene wavala amapela aliqela weKaizer Chiefs emdlalweni wokuqala. Emdlalweni wokugqibela, uDenis Onyango wenze ngaphezulu ngokuvala isihlanu sonke kwisixhenxe samapenela akhatywe yiCape Town City. Kodwa nangona ebengoyena mdlali obeqaqambile eMoses Mabhida Stadium, uDenis Onyango ilincomile igalelo elenziwe ngoogxa bakhe emdlalweni. 
“Siyibonile iCity ukuba ifuna umdlalo uye kumapenela. Besiqinisekile ukuba abanakuwufaka onke. Ezingqondweni zethu besisithi ngumdlalo wethu lo,” utshilo uKapteni weDowns emva komdlalo. “Asikwazanga ukudlala kakuhle ngethuba belawula umdlalo. Sibambelele emdlalweni emva kokuphosa amathuba. Bafumene ithuba balisebenzisa. Kuye kwanyanzeleka ndenze into eyenziwa nguKennedy ekuqaleni kweMTN8 emva kokukhunjuzwa ngumqeqeshi ngento awayenzayo. Bonke oonozinti babenendima abayenzileyo kolu khuphiswano. Ndicinga ukuba seso sizathu esibangele ukuba siphumelele,” utshilo uDenis othi ngoku ufuna indebe yeCAF Champions League.",Ngoku uDenis Onyango ugxeleshe indebe yeChampions League
"Baphekwe besophulwa ngemibuzo abaphathiswa abaquka owezonxibelelwano uFaith Muthambi, Ngoako Ramatlhodi weenkonzo zoluntu kunye nosodolophu womasipala waseBuffalo City uAlfred Mtsi ngethuba bethetha nolutsha lwaseMdantsane izolo. 
 La masebe ebetyelele ingingqi yaseMdantsane kumsitho ububanjelwe kwibala lemidlalo iSisa Dukashe eMdantsane.  
Oku kuyinxalenye yeenkqubo eziphawula ukuqala kwenyanga yolutsha inyanga yeSilimela.  
La masebe ebezekuthetha nolutsha olungaphangeliyo lwaseMonti ngeenjongo zokubanika uncedo, itsho ingxelo. URamatlhodi uthi isebe lakhe lizise uncedo kubantu abatsha abangaphangeliyo base- BCM.  
“Sizakunika umntu omtsha ngamnye imali ephaya kumashumi amane anesihlanu amawaka kwisithuba seminyaka emibini ukuze afunde isakhono esizakumnceda ukuba afumane umsebenzi,”uthethe watsho uRamatlhodi.  
USiyabulela Siyongwana unesidanga kwezomnxibelelwano ubhekise imibizo nesikhalo sakhe kuMtsi. “Ingaba uyayazi na sodolophu into yokuba imisebenzi siyayithengiselwa phaya kwamasipala ukuze siqeshwe, kwaye asinayo imali yokubhatala aba basebenzi bakwamasipala bafuna le mali,” kutsho uSiyongwana.  
Eziphendulela koku uMtsi uthe: “Yinyaniso yona le yokuba abantu baxhatshazwa ziinkampani zengqesho zabucala ezithi ziqeshe abantu ngendlela engakhuselekanga, siyayazi lo ngxaki ayiyiyo eyalapha eBCM kuphela.”  
UMtsi uhambise wathi isesisityholo esi sokuba umsebenzi uyathengiswa phaya kwamasipala waseBCM, ukuba iyenzeka into enjalo bubuqhophololo obo umntu owenza lo nto kumele ukuba abanjwe, ukhuthaza abantu ukuba bachazele amapolisa nomasipala ngeziganeko ezinjalo.  
URamatlodi uthi ukukhupha le mali akunanto yokwenza nolonyulo oluzayo koko kuyinxalenye yeenkqubo eziqhelekileyo zikarhulumente.  
“Kukho isikhumbuzo seminyaka engamashumi amane somhla wolutsha kulo nyaka ukusukela oko kwathi kwabulawa ulutsha eSoweto ngonyaka ka1976, ngoko ke urhulumente usebenzisa esi sikhumbuzo ukunceda abantu abatsha,” utshilo uRamatlhodi. 
Ukanti ulutsha lombutho we-EFF alufumenanga thuba lokuthetha kule nkqubo emva kokuba becele ithuba lokuba bathethe njengabanye abantu abatsha.  
Othethe egameni lombutho lolutsha weEFF eBCM uLunga Tuze uthi nangona ibingumcimbi karhulumente lo ujike wenziwe umcimbi wombutho othile.  
“Bayayazi ukuba sizakuthini abakhange basinike umboko ukuba sithethe kuba sisoloko sithetha ezi zinto bangavumiyo ukuba zithethwe, asilifumenanga ithuba lokuvelisa ezethu izimvo,” utsho uTuze. 
 Kulindeleke ukuba umasipala adlale indima ephambili ukunabisa indlela ezakukhutshwa ngayo le mali ezakunceda abantu abatsha. UMuthambi uthembisa ijelo losasazo lasekuhlaleni iMdantsane FM ukuba lizakuxhamla kwiinkqubo zesebe lakhe. “Amashumi amathathu eepesenti ohlahlo lwabiwo mali kwisebe lam azakunceda amajelo osasazo asekuhlaleni kuquka iMdantsane FM,” utshilo.",Ulutsha: Asinamali yokuthenga imisebenzi
"“Phantsi ngeBlessers ezixhaphaza amantombazana asakhulayo angakwaziyo ukuzithathela izigqibo ngeempilo zawo, bebosulela ngezifo ezifana nogawulayo.” Oku kuthethwe yinkulumbuso yeli phondo uPhumulo Masualle ngethuba esenza intetho ephambili ePort Alfred ngethuba kuqhutywa umsitho wokuvala inyanga yolutsha.  
“La mantombazana osulelwa ngesi sifo ngabantu abadala (Blessers) bebaqhatha ngokuthi bayabathanda kanti bayabaxokisa bafuna ukubaxhaphaza,” ucacise watsho uMasualle. 
 Le nkulumbuso ithethe nabantu abatsha abangaphezu kwewaka abebephuma kwiimbombo zone zephondo leMpuma Koloni.  
Uthi liphezulu inani lamantombazana achatshazelwa sisifo sikagawulayo ngenxa yokosulelwa ngabantu abadala kubo ngokubaxokisa.  
“Kufuneka sisebenzisane senze amacebo okukhulula aba bantwana kule ngxaki yokuxhatshazwa ukuze baphile ubomi obukhululekileyo,” itsho inkulumbuso. 
Le nkulumbuso ithi, nooBen 10 nabo babangela ingxaki entlalweni yoluntu ngezabo iindlela.  
“Kukho naba kuthiwa ngooBen 10 nabo siyeva ukuba bayaxhatshazwa okanye bayaxhaphaza, yonke le nto mayiphele makuhlalwe ngentlonipho nozinzo,” uthethe watsho uMasualle.",Liqhubeka kwiphepha 3
"EKAPA:  
UKHUPHISWANO lwe-I’solezwe lufezekise iminqweno yabo batshatileyo ekukudala barhalela ukukhuphana ntonje bexakwe kukungabi nantsiba. 
Kungokunje baza kutsho bakwazi ukukhuphela abalingani babo kwiNtaba yeTafile (Table Mountain). ITable Mountain Cableway (TMC) inike ithuba kubafundi be-I’solezwe lesiXhosa abangamashumi amabini lokutyelela iNtab’eTafile njengenxalenye yokubhiyozela imvelaphi. 
Umfundi we-I’solezwe ngamnye uphumelele amatikiti amabini. Lo nto ithethe ukuba angama40 amatikiti akhutshwe yiTMC neSolezwe. Uchulumanco belubhalwe ebusweni ngelixa bezokulanda loo matikiti kwiiofisi zakwa-Independent Media eSt Georges Mall, undlunkulu we-I’solezwe. Bebulela I’solezwe, bathe abasokuze bayilibale le nyhweba ngoba bayayazi ukuba kuyabiza ukuya kwiNtab’eTafile. 
Omnye wabo, uWelekazi Ngantweni waseKraaifontein nobeqala ukuphumelela ukhuphiswano uthe: “Ndiyaqala ukuphumelela. Kudala ndangenela ukhuphiswano kodwa ndingaphumeleli. Khange ndikholelwe xa ndifowunelwa kusithiwa ndiphumelele amatikiti wokuya eTable Mountain.” 
Ebuzwa ukuba uza kuwasebenzisa njani loo matikiti, uthe: “Ndiza kwenza into ekukudala ndayicinga qha ndingenantsiba zokuyenza. Ndiza kukhupha umyeni wam sonyuke intaba sobabini.” 
USipho Mtoto wakwaLanga uthe: “Ndiyabulela kwi-I’solezwe. Kuyabiza ukuya eTable Mountain kodwa ndiza kuya ngenxa yalo ngoku. Nam andizukuhamba ndedwa. Ndiza kuhamba nowakwam.” 
Bethetha ngazwinye, aba bafundi bakhuthaze umzontsundu ukuba ulifunde kwaye ulixhase I’solezwe kuba kulapho amaXhosa azivakalisa khona ngolwimi lwawo. 
“Asifundwa isiXhosa ingakumbi lulutsha. Bathi ‘hayisuka ndibe ndifundana nesiXhosa mna’. Kanti kufuneka iphele lo nto, lulwimi lwethu olu,” utshilo uFelicity Sobetwa.",Abaphumelele amatikiti okuya eRobben Island naseTable Mountain
"UMNGCWABO weKumkani asimngcwatyana nje. Ngoko ke ufuna isidima nesithozela esikhatshwa kukulandelwa kwamasiko aKomkhulu xa kukho umbandela ofana nalo. 
Yiyo lo nto amaTshawe athe ahlala kwindibano Komkhulu eNqadu kuGatyana kule veki, ukuxoxa ngoyena mntu oza kukhokela lo msebenzi. 
Njengoko sele kubhengeziwe, iKumkani ikhatshwa (umngcwabo) ngomhla wamashumi amabini anesithoba (29) kule yeNkanga, ngoLwesihlanu ezintsukwini. 
Kwindibano ebizinyaswe ziinkosi zamaTshawe, kuquka nezo zakwaRharhabe zikhokelwa yiKumkanikazi uNoloyiso Sandile, kugqitywe kwelokuba kubekwe uNkosi Anderson Dumehleli Mapasa njengoyena oza kukhokela isiko lokukhatshwa kukaKumkani de kuqosheliswe umngcwabo. 
UNkosi Dumehleli Mapasa ngowaseThuthurha kuCentane kwaye uphuma kumnombo kaKumkani Khawuta ozala uKumkani Hintsa. Ngokwesiko ngutatomkhulu kaKumkani Zwelonke, ngokokutsho kukaNkosana Zolile Burns-Ncamashe. 
AmaTshawe avakalise ukuba aza kubuya azise esizweni, emva komngcwabo, elokuba ngubani oza kuthatha iintambo zokongamela ubukumkani bamaXhosa. 
UKumkani Zwelonke uzalwa nguKumkani Xolilizwe Sigcawu owakhothama kweyoMnga 2005. 
Ngokosiba lukaMpumelelo Makuliwe, ophanda ngemiba yemveli, abafazi bakaKumkani Xolilizwe Sigcawu bami ngolu hlobo: 
“NguNkosikazi uNondwe intombi kaNyangilizwe kumaMpondo aseNyandeni. Lona ke ngumfazi omkhulu. Igama likaNondwe lakowabo nguFeziwe.  
UNondwe uzele unyana ogama linguSiseko ‘Nondoda’ A! Zwelethu!’ nentombi uNomaGcaleka eyendela kwaMatanzima kunyana kaNkosi Ngangomhlaba Matanzima.     
Ngelishwa uNondoda waba ngumntu okhubazekileyo ogula sisifo esinxulumene nengqondo, waza ke waba ngumntu okhubazekileyo, baza ke ubukumkani banikelwa kwiqadi leNdlu eNkulu. 
“Indlu yasekunene ngumama uNogaweni. Le nkosikazi izala unyana uAhlangene neentombi uBukelwa, uThobeka noFila. 
“Iqadi lendlu enkulu ngumama uNozamile. Le nkosikazi izala uKumkani Mpendulo nowathi wangena ezihlangwini zikayise uKumkani uXolilizwe, kunye nonyana uSimphiwe neentombi uVuyiswa noNontathu. 
“Iqadi lendlu yasekunene ngumama uNolitha. Kule ndlu akubangakho mntwana. Ixhiba uNkosikazi uNolusapho intombi yakwaGoqolo. Le nkosikazi izele unyana uPhandulwazi, Ah! ‘Ntabothando’,” lutsho usiba lukaMakuliwe. 
Kusenjalo, namhlanje ngentsimbi yesibini eMarket Theatre eGoli kuza kubanjwa inkonzo yesikhumbuzo logama ngoMgqibelo iza kubanjelwa kwaBulawayo eZimbabwe ze ngoMvulo ibanjelwe eGaborone eBotswana. 
EyaseKapa, Bloemfontein nakwiphondo leMpuma Koloni bezingekabhengezwa ngethuba sibhala eli nqaku.","Undiliseko nesiko, Ah! Zwelonke!"
"“Ndivela exhweleni mntasekhaya, ndidikwe finish. Lithembisile ukuba umntu ubhubha ngosuku okanye iintsuku ezimbini…” 
Lo ngomnye wemiyalezo efunyanwa ngumsasazi woMhlobo Wenene FM uLucky Thembinkosi Matyolweni, owaziwa ngelikaLuckeez Mfowethu, emva kwezigrogriso zakutshanje zokumbulala. 
Owona nobangela wezi zigrogriso ungaqinisekiswa ngabezomthetho, kodwa I’solezwe lesiXhosa live kulo msasazi, ngethuba lincokola naye, ukuba la “mayelenqe” urhanela ukuba aphekwa yinkosikazi ebefudula etshate nayo uNozuko Silanja-Matyolweni. 
Ekuqaleni kuka2018, lo msasazi ebephuma engena kwiinkundla zamatyala ezama ukuqhawula umtshato wakhe weminyaka esibhozo noNozuko. 
Encokolela I’solezwe lesiXhosa kwiveki ephelileyo, uLuckeez uthe: “Akukho nokuba singabe sijongajonga emacaleni. Le miyalezo iyazichaza ukuba ivela kubani.” 
Ethetha ngezi zigrogriso zakutshanje uLuckeez uthi: “Kufike abafana abathathu apha endlini besithi bakhangela indawo ethengisa iipilisi, ndabaxelela ukuba mabahambe kwam akuthengiswa pilisi. Kuphinde kwafika enye izigqume ngesilamba (hood), ithi izokucela ukutya, sayixelela ukuba asinakutya. Le ntwana ithe ihamba nabantwana kodwa xa siyijonga ihamba yodwa. 
“NgoLwesine weveki ephelileyo kuthwa le ntwana ifike nenye ithetha isiBhulu, ithethela phantsi into engavakaliyo.” 
“Ke ngoku xa umntu esithi kuwe uza kufa kungekudala, uthi usajonge lo nto kufike abantu abangaqondakaliyo endlini bezigqume ubuso, ungathini ukungaxhalabi ngobomi bakho?” kubuza uLuckeez. 
ULuckeez uthi kudala ezibika ezi zehlo zenzeka kuye emapoliseni kodwa akaboni kukhawuleza nangqwalasela ngobomi bakhe obusesichengeni. 
“Ndiza kuvele ndife apha, abantu bangayazi nokuba kwenzeke ntoni. Ndibone ukuba mandiwufake nakuFacebook wam lo mba ukuze abantu bazibonele.” 
ULuckeez uthi kwankqu neqabane lakhe elitsha lifumana imiyalezo egrogrisayo kwinombolo engaziwayo. I’solezwe lesiXhosa liwubonile omnye kule miyalezo ubhalwe ngolu hlobo: “Jonga nana yekana noLucky ukuba awufuni kufa. Sukuziqhathisa ngendoda enomfazi. Uyakubhanxa akakuthandi. Wena zifunele umntu phambi kokuba ubone imifanekiso yakho eze kuFacebook. Uzokufa ndiyakulumkisa. Yeka ubuhenyukazi okanye uzocholwa ufile, ungaziwa.” 
ULuckeez uthi konke oku kumfikela ekwintlungu yokubhujelwa ngabantu abasondele entliziyweni yakhe. 
“Kwinyanga eneveeki ezintathu edlulileyo bendingcwaba utata ebhubhe ngendlela engaqondakaliyo. Kwiiveki ezimbini phambi koko bendingcwaba umtshana wam. Kunyaka phambi koko ndandingcwaba usisi wam owadutyulwayo. Kwiminyakana phambi koko ndandingcwaba umama wam. Usapho lwam luyaphela phambi kwam ndijongile. Yintlungu leyo kwaye into endiyibonayo kuza kuvele kulandele mna. Yiyo le nto ndiphumela elubala. Ndifuna abantu bayeke ukufunisela mhla ndabhubha,” utshilo uLuckeez. 
Isithethi samapolisa ephondo laseMpuma Koloni uBrigadiya Thembinkosi Kinana ebengekaphenduli ngethuba sipapasha eli nqaku izolo. Ngethuba eqhakamshelana nentatheli yeli phephandaba, uKinana ubuze ngoogxa bakhe emapoliseni abasele bethethe noLuckeez ngalo mba esithi ufuna ukuva ingcombolo kubo phambi kokuba aphefumle ngale nyewe.  
Ngethuba etsalelwa umnxeba liphephandaba I’solezwe nyakenye, uNozuko wathi: “Ufuna ntoni kum? Uyonqena ukuthetha nalo mntu (Luckeez) unebali? Xelela loo mfana (Luckeez) ukunike ibali ukuba akukho nto ndiza kuyithetha ngaye.”",Amaphara namaxhwele kubomi bukaLuckeez!
"IMALI engange-R100 000 ebilelona bhaso likhulu kumdyarho wamahashe eBerlin kufuphi neQonce ngoMgqibelo ithe yaphunyelelwa ngamahashe amabini aseDutywa.    Oku kuza emva kokuba ihashe laseTyekelebende eDutywa egama lalo ingu-Andazi lithe laphuma kwindawo yokuqala kuluhlu lamahashe esilungu, nto leyo elenze laphumelela iR50 000. U-Andazi ebekhuphisana namahashe alishumi elinesibini esilungu kumagqibela kankqoyi alo mdyarho.    Kusenjalo kukhuphiswano loonontlanjeni (amahashe esiXhosa), indawo yokuqala iphunyelelwe nguMhlabangulo, ihashe laseTaleni eDutywa naye othe wazuza iR50 000. Kumahashe omhambo, indawo yokuqala uphunyelelwe nguNdodayibuzwa, ihashe lakuTsolo elithe lazuza iR4 000.    Umnini ka-Andazi uNkunzi Ntantala uthi uchulumance kakhulu yimpumelelo yehashe lakhe.    Kodwa ke nanjengoko bekulindelekile, ulonwabo laseBerlin belungekho mahashini kuphela. Ubusitsho umculo, zidyusha iimvumi bebahle benjenjeya oosisi kwifashoni. Nezitatanyiswa ezifana nabaphathiswa kwanoosomashishini khange zishiyeke ngemva, kuba kaloku ulonwabo beludlal’ abantwana eBerlin.    Ojongene nemiba yeentengiso kwiBerlin November uVukile Pokwana uthi yonke le nto ichaza ukuba iziyunguma zehlobo ziqala ngeBerlin November. “IBerlin November yalo nyaka iqhube ngendlela entle kakhulu, futhi iyabonisa le nto ukuba iyonyaka ozayo izakube inkulu kuna le,” utshilo uPokwana.   
IMALI engange-R100 000 ebilelona bhaso likhulu kumdyarho wamahashe eBerlin kufuphi neQonce ngoMgqibelo ithe yaphunyelelwa ngamahashe amabini aseDutywa.  
  
Oku kuza emva kokuba ihashe laseTyekelebende eDutywa egama lalo ingu-Andazi lithe laphuma kwindawo yokuqala kuluhlu lamahashe esilungu, nto leyo elenze laphumelela iR50 000. U-Andazi ebekhuphisana namahashe alishumi elinesibini esilungu kumagqibela kankqoyi alo mdyarho.  
  
Kusenjalo kukhuphiswano loonontlanjeni (amahashe esiXhosa), indawo yokuqala iphunyelelwe nguMhlabangulo, ihashe laseTaleni eDutywa naye othe wazuza iR50 000. Kumahashe omhambo, indawo yokuqala uphunyelelwe nguNdodayibuzwa, ihashe lakuTsolo elithe lazuza iR4 000.  
  
Umnini ka-Andazi uNkunzi Ntantala uthi uchulumance kakhulu yimpumelelo yehashe lakhe.  
  
Kodwa ke nanjengoko bekulindelekile, ulonwabo laseBerlin belungekho mahashini kuphela. Ubusitsho umculo, zidyusha iimvumi bebahle benjenjeya oosisi kwifashoni. Nezitatanyiswa ezifana nabaphathiswa kwanoosomashishini khange zishiyeke ngemva, kuba kaloku ulonwabo beludlal’ abantwana eBerlin.  
  
Ojongene nemiba yeentengiso kwiBerlin November uVukile Pokwana uthi yonke le nto ichaza ukuba iziyunguma zehlobo ziqala ngeBerlin November. “IBerlin November yalo nyaka iqhube ngendlela entle kakhulu, futhi iyabonisa le nto ukuba iyonyaka ozayo izakube inkulu kuna le,” utshilo uPokwana.",Iye eDutywa iR100 000 yeBerlin November
"UKUFULATHELA iinkumbulo zedabi elibuhlungu lomzabalazo ze uhlabe ifolo kwinkonzo yoluntu ekhatshwa lundiliseko nokukholosa ngoluntu. 
Oku kuthethwe yiNkulubaphathiswa yeli phondo uOscar Mabuyane emva kokuba kule veki urhulumente waseMpuma Koloni etshintshe isakhiwo sombuso wephondo esaziwa njengeState House eBhisho wasibiza ngetshantliziyo lomzabalazo weli uLillian Diedericks. 
UDiedericks wazalelwa eGqeberha ngo1925. Ungomnye wamakhosikazi awayekhokele umngcelele wamakhosikazi ka1956, owawuchasene nenkqubo karhulumente wengcinezelo yamapasi. 
Ethetha eLillian Diedericks House uMabuyane uthe: “Ndifuna ukubulela umam’ uLillian ngegalelo nokuncama okwenziwa lusapho (lakwaDiedericks). Sakusoloko sikubulela mama ngendima oyidlalileyo. Silapha namhlanje ngenxa yomzabalazo.” 
“Sikothulela umnqwazi wena namanye amakhosikazi aye asebenzisana nawe. Kuwe sibona amaqhawe namaqhawekazi amaninzi angenandumasi,” utshilo uMabuyane. 
UMabuyane uthi igama elithi Bhisho State House libakhumbuza idabi elibuhlungu lokulwela inkululeko. 
IBhisho State House yayisisiza apho wayehlala futhi esebenzela khona uOupa Gqozo owayesakuba yinkokheli yephandle elalisaziwa njengeCiskei. 
“Ngokutshintsha esi sakhiwo sisibize iLillian Diedericks House sifuna sihambelane nenkonzo engajonganga ziqu, undiliseko, ukuzinikela, inkqubela kwanokuzibhenca eluntwini. 
“Ngenye imini siza kufa kodwa esi sakhiwo, iLillian Diedericks House, siza kuhlala sihleli. Abantwana bethu baza kubuza ukuba yayingubani lo Lillian Diedericks kwaye baza kufunda ngebali lobomi bakhe njengeqhawekazi lokwenyani,” utshilo uMabuyane. 
Umam’ uDiedericks akakhange akwazi ukuphumelela kulo msitho ngenxa yempilo. 
Intombi yakhe uEugenia Plaatjie wenze umbulelo kuMabuyane ngokuwonga umama wakhe. 
“Bekufanele ukuba kwenzeke nyakenye oku kodwa akwenzeka. INkulubaphathiswa isigcinile isithembiso sayo. Sikwabulela nangokulungiswa kwebango lokuba yayingamakhosikazi amane [awayekhokele umngcelele wamakhosikazi kweyeThupha 1956]. Siyabulela ekulungisweni kwento yokuba yayingamakhosikazi amahlanu [Lillian Ngoyi, Helen Joseph, Sophia de Bruyn, Lillian Diedericks noRahima Moosa],” kutsho uPlaatjie. 
UPlaatjie ubongoze uMabuyane ukuba anike ingqwalasela nakumanye amakhosikazi. “Baxhobise! Njengokuba [siphuma] kwinyanga yamakhosikazi nje, ndikwabongoza amadoda ukuba ame ngenyawo. Makuboniswe amakhwenkwe amancinane indlela yokuphathwa kwababhinqileyo. Ukuba kungenziwa kanjalo zingancipha izehlo zokubulawa kwamakhosikazi,” utshilo uPlaatjie.",Iphondo liwonga uLillian Diedericks
"Iqela lebhola ekhatywayo laseMbhashe, iBashee Eagles, lithwaliswe isithsaba ngokusesikweni kwimpelaveki egqithileyo emsithweni obubanjelwe eCaley J.S.S, eGcuwa. Oku kwenziwe emva kokuba iBashee Eagles izenzele imbali ngokuphumelela itumente eneminyaka emithathu ekuthiwa yiMatta Challenge Easter Tournament edlalwe kwiintsuku zePasika ekuqaleni kwale nyanga kaTshazimpuzi. 
Libe ziintshatsheli ezivunyiweyo iqela laseMbhashe emva kokuba labetha iMusketeers yaseMnquma emdlalweni owaphela kumapenela. Itumente yasungulwa nguMnu. Silence Matta – onethuba elide elisoja lophuhliso kwicandelo lezemidlalo. Umqeqeshi weBashee, uMnu. Malibongwe “Rajah” Masekwane, uxelele I’solezwe lesiXhosa ukuba iqela lakhe liyakuvuyela ukufumana indebe – kodwa injongo ephambili ibikukulungisa iqela ukuze liye emidlalweni ephantsi kweMathole League liyilungele. 
“Siliqela sichulumance kakhulu ngoba silunguselela imidlalo ezayo yesithili. Sivuyiswa kakhulu kukuba nemali esiyifumeneyo. Iza kusincedisa kwiindleko zokuhambisa iqela xa lisiya emidlalweni,” utshilo uMnu. Masekwana. “Enye imali siza kuthenga ngayo izinto zokuziqeqesha. Sibulela kakhulu umxhasi wetumente onike abantwana ithuba lokudlala ibhola. Isincedile itumente ngoba sikwazile ukusebenzisa abadlali abaninzi. Okubaluleke kakhulu kuthi ibe kukunika abadlali abatsha ithuba lokudlala ukuze bakwazi ukuqhelana nabanye,” utshilo uRajah. 
Iqela lakhe lizuze indebe ekhatshwe lishumi limawaka erandi (R10 000). Yona iMusketeers ifumene amawaka asixhenxe erandi (R7 000). Abadlali abazuze amawonga: UJulius Jonga ifumene iwonga lomdlali ofaka amagowuli amaninzi emva kokufaka amahlanu. Umdlali oqaqambileyo kwitumente yonke ibe nguMava Nonxuba weMusketeers. Unozinti oqaqambileyo ibe nguSifuba Siphelele. ULusanda Ntshobondwana wangumqeqeshi wetumente.",IBashee Eagles ziintshatsheli ezivunyiweyo zeMatta Easter Challenge
"Ndibolekeni ezondletyana zenu khe ndiphos’ilitye esivivaneni, Ndingumlomo ongathethi buxoki, Ndithi ndakuvul’umlomo kunge ndibhibhidl’amazinyo, Ndakukhamisa bathi ndikhamisa ndityhale, Kodwa izwi lam alityiwa-nja, Ndanditshilo ndathi esi sizwe sifikile kwantshabalala, Ndanditshilo ndathi esi sizwe sifikelele ekupheleni, Kodwa basuka bandihewula, Bandixwaxwa bendibiza ngamagama, Bathi ndinkcenkceshela umoya wezikhova, Ndidala impixano nembambano, Kunjani xa kunje namhlanje? 
Andinkcenkcesheli moya wezikhova, Ndingadali ngxabano nagxeke, Ntonje ndifuna isisombululo, Eyona nto siyibulawelwayo yintoni? Esona sizathu senza uba masixhelwe sesiphi? Ingaba yinzondo okanye yintiyo ? Unozala wabo bonke obu butyadidi yintoni? Ayontando kaThixo, ndisola ubuSathana, Sibulawelwa ntoni kodwa isizwe? Satshatyalaliswa yimidlwembe senzeni? Kwaba ngasa kunegqiyazana elixheliweyo, Kwaba ngasa kunemveku ebuleweyo, Sicel’uxolo manene noxa linganifanele elo gama, Sithi taarh’ameva, noko ngoku kwanele, Siyadomboza kubenzi bobubi sithi, Kwanele! kwanele! kwaye kwanele.  
Makungabi sesihogweni kweli lizwe, Mawuphele lo mbhodamo kusemnandi, Mawuchithwe lo mtshotsho ingoma ayivakali, Masingabulawelwa unobenani, Sifela eluthandweni nasemalini, Siyangcuthwa sibulawa okwezinja, Ilisikizi into yokungcuthwa komntu ngumntu, Linyumnyezi into yokubulawa komntu ngumntu, Ihambisa umzimba into yokukrolonqwa komntu ngumntu , Uthando lwayaphi ebantwini? Kutheni sakwaSathana apho inja idla enye? Hayibo sithi “hanewu” kwanele ngoku.  
Uxolo alukho kulo mhlaba, Kunempixwano inzondo,inkohlakalo nentiyo, Umona nekratshi zidlangile, Ubugebenga, uburhalarhume nabo buya ngokwanda, Umthetho ulala ngengub’enye nezikrelemnqa, Sowumkhulu lo umonakalo sewenzekile, Isidima sebhinqa masibuyele ebhinqeni, Isidima sendoda sibuyele endodeni, Umthetho nawo mawungafadalalali, Kungenjalo sakuyilungisa lento ngaphandle kwebhokhwe, Izidlwengu nababulali mabenzelwe isiko noba kungentuku, Zesikufumane ukuphumla kulo mhlaba.  
Sikhumbul’emandulo , Apho ibhinqa lalihlonitshwa kwaye lihlonelwa, Sikhumbul’emandulo apho ibhinqa belixatyisiwe , Sikhumbul’emandulo apho ibhinqa lalinesidima nesithozela, Sikhumbul’emva phaya, Ngexesha ibhinqa lalikokoswa liphathwa okweqanda, Lingaxhixhinjiswa ngamaxhwangusha ngokungenalusini, Kungaxhwilwa kuxhwithwe intsana zethu, Imveku yayinikwa uthando nobubele, 
Yonke lo nto sekuyimbali namhlanje. Sigutyungelwe luloyiko, Songanyelwa ngumothuko, Ukonwaba akusekho, kusale ukungcungcutheka, Le yinto ebonakalayo neqondakalayo, Ichaphazela phantse wonk’umntu nangona ngokuqhelekileyo oku kungaphawulwa. Yintoni le ibangela olu loyiko? Siziva singakhuselekanga kweli lizwe, Kutheni abantwana bethu bengakhuselekanga? Sihleli nengonyama ugonyamelo luyanwenwa, Ndandithi zincukuthu zodwa eziphila ngegazi, Ndandithetha ukungazi nokungaqondi, Siphila namazim namaxhalanga, into ezithi zihlelinje zibe zinengcwangu, Sihleli nokrebe int’ezihleli nje zinukelwa ligazi, Igazi lo mntu obhinqileyo liyathetha, Igazi lemveku linomvuka, Yanga igazi elixhaphe izandla zombulali lingangamniki ukuphumla, De kufike isisombululo kule nyewe, Wayeken’amabhinqa azonwabele neentsana zawo.",Babulawelwa ntoni abasetyhini neentsana?
"Usekela mphathiswa wesebe lorhwebo noshishino uMzwandile Masina wenze intetho kwinkqubo ejolise ekuphuhliseni ulutsha kwezoqoqosho kwiholo iRabasotho eTembisa eRhawutini izolo. 
 Lo msitho wenziwe ngokubambisana phakathi kweli sebe nomasipala iEkurhuleni.  
Abantu abatsha babuthelene kweli holo ngeenjongo zokufumana ulwazi neendlela zokuphuhla ngokwezoqoqosho ukuze bakwazi ukuziqesha.",UMzwandile Masina uthethe nolutsha laseTembisa
"UMBUTHO wabasebenzi bakamasipala iSouth African Municipal Workers Union (Samwu) uthi bekusatshayelelwa nje kuqhankqalazo osele lubonakele eBuffalo City, watsho usithi olona gwayimbo kukhona luqala namhlanje. 
Izolo iinkokheli zeSamwu, bezikwindibano neCCMA eMonti, apho iinjongo ibikukufumana imvume yoqhankqalazo olwakuqhuba de umqashi aphendule kwizikhalazo zabasebenzi. 
“Sifuna ukuyibeka icace eyokuba oomanejala bomasipala beBCM bathathe inyathelo lokugxeka imanyano yethu, bekwenza oko ngokuya ezinkundleni ngokumayelana nokuqhubeka kumasipala,” utshilo uZolani Ndlela, unobhala weSamwu kwingingqi yaseBuffalo City. 
“Ukuthabatha kwethu isigqibo sokuya kuqhankqalazo olwakuqhuba de umqashi abuyele kuthi ngokumayela nezikhalazo zethu. SiyiSamwu sizimisele ekubeni singema ngoqhankqalazo xa umasipala enokubuyela kuthi nento enesihlahla,” utshilo uNdlela. 
Umbutho wamaKomanisi kwingqingqi iSkenjana Roji (eBuffalo City) ithi iyazixhasa iziphakamiso zeSamwu. “Simemelela kwisikhokelo somasipala waseBCM ukuba alusombululule ngokukhawulezileyo olu qhankqalazo,” kutsho isithethi samaKomanisi kule ngingqi uLuntu Sokutu. 
UNdlela uthi izinto abazikhalazelayo kukusilela komqashi ekumiliseleni isivumelwano esasityikitywe ngoTshazimpuzi ngo2016 sokuhlengahlengiswa kwemisebenzi. 
“Umasipala uphinde wasilela ekuhlawuleni iibhonasi esasithethe ngazo kweyoKwindla ngo2017. Kukho nokusilela ekugxotheni umanejala kamasipala (Andile Sihlahla) osileleyo ekuthobeleni imiqathango kuquka nokuswela isakhono sokuza nozinzo kumasipala,” kutsho uNdlela. 
Olu qhankqalazo lubangele ungcoliseko eBCM nanjengoko inkunkuma ingacholwa. Kwanasemangcwabeni, izihlobo kunzima ukungcwaba abantu bazo kuba zivaliwe iindawo zokuhlawulela amangcwaba kuquka nabasebenzi bokomba amafihlo. 
Kwezinye iindawo, izitishi zombane zitshisiwe into ebangele ukuba iindawo ezininzi zingabi nambane eBuffalo City. Kwanamanzi achaphazelekile, nanjengoko kuvakala ukuba kukho izitishi zamanzi ezimoshiweyo. 
Umasipala waseBCM, ngokomlomo kaSodolophu uXola Pakati, uthi uyaxolisa ngemeko esizibone sikuyo isixeko. 
sithandiwe.velaphi@inl.co.za",Samwu eBCM: ‘Kukhona siqala uqhankqalazo’
"Ngabemi belizwe laseJamani abakhenkethele kweli lizwe loMzantsi Afrika abathe baqhekezelwa imoto yabo ngethuba bemise phambi kwevenkile ethile kwidolophu yaseDutywa. 
 
Ngokwengxelo ephuma emapoliseni, aba bakhenkethi bamisile bangena ngaphakathi evenkileni bethenga, ukuphuma kwabo bafika imoto yabo sele iqhekeziwe kwaye kuthathwe izixhobo ezithile ngaphakathi emotweni.  
 
Oku kwenzeke ngoMvulo kusasa kule veki.  
 
Isithethi samapolisa aseGcuwa uKapteni Jackson Manatha udiza ukuba umrhanelwa onamashumi amabini anesixhenxe ubudala ubanjiwe ngamapolisa kwaye zafumaneka zonke nezixhobo ezo ebeziphange kule moto zaze zanikezelwa kubakhenkethi. 
 
Umrhanelwa ubanjwe ngakumatyotyombe akufutshane nedolophu yaseDutywa ngoLwesibini. 
 
Umrhanelwa ujongene netyala lokuba. Ulindeleke avele phambi kwenkundla yamatyala eDutywa kungekudala. 
 
INkumanda kwiKlasta yaseGcuwa, uBrigadier Ngangema Xakavu uncome amapolisa aseDutywa ngokusebenza ngokuzinikela kwanokukhawuleza ukubamba umrhanelwa.",Kuphangwe abakhenkethi baseGermany eDutywa!
"Abahlali baseZimbane Valley eMthatha bathi abazukubukela umasipala ezithathela umhlaba wabo ngokungekho mthethweni.  
Oku kulandela inyathelo labahlali abasondele ekhulwini lokuzisikela amanxiwa ngenkani kule mpela veki. Ngethuba intatheli yeli phepha ndaba, Isolezwe – igaleleka kule ndawo ekufuphi nerenki yezithuthi eZimbane Valley, abahlali bebezidaphela kulo mhlaba logama itele – tele ibinyuka isihla icanda amanxiwa olutsha lwale ndawo. 
Inkokheli yabahlali uRodgers Zwakala, uthi emveni kweengxelo zokuba umasipala uwuthengisile lo mhlaba, kwaye omnye kuzokwakhiwa kuwo izindlu zikarhulumente, bavumelene ekubeni bacandele ulutsha amanxiwa.  
“Abantwana bethu abaphangeli, abanamanxiwa, kwaye xa umasipala enikezela ngezindlu zikarhulumente abaxhamli. Asizukuhlala sibukele sithathe isigqibo sokuwasika kumhlaba wethu. Asibangisani namntu,” utshilo uZwakala. 
Ukwathi ukusuka namhlanje [uMvulo] ulutsha luzokwakha izindlu zalo kula manxiwa amatsha.  
“Sinolwazi ukuba umba webango lomhlaba usenkundleni yamatyala kodwa umasipala uyaqhuba nokwenza unothanda kulo mhlaba engakhathaleli nenkosi yethu,” kucacisa le nkokeli. 
Ngokwengxelo yabahlali, inkosi yelali uNkosikazi Nosizwe Maxhwele, ubefikile wathetha nabo ngoMgqibelo ezokusabela ngenjongo yokuzisikela amanxiwa. Unike umyalelo wokuba kuthiwe xha ngeli nyathelo nanjengoko ibango lomhlaba lisaqhuba enkundleni yamatyala aphakamileyo. 
Omnye wabantu abatsha abasikelwe amanxiwa kule ndawo, noneminyaka engamashumi amathathu anesithandathu ubudala uthe:  
“Kudala silinde ithuba lokusikelwa amanxiwa, siyavuya abazali bethu besisikela amanxiwa. Abantu abanikwa izindlu zikarhulumente ayingobantu balapha eZimbane ngabezinye iindawo. Asiphangeli kodwa sizokwazi ukuzakhela imizi yethu.” 
Inkosi yaseZimbane, uMaxhwele uthe: “Mna njengenkosi andinalwazi ngocando lwamanxiwa ngabahlali. Lo mhlaba kucandwa kuwo asikawunikwa yinkundla ngokwebango lomhlaba. Ndiyile phaya ngoMgqibelo ndiyokusabela, kodwa ndaxelelwa ukuba kunqandwa umasipala ozakuthatha lo mhlaba akhe izindlu zikarhulumente” 
UMasipala weKing Sabata Dalindyebo (KSD) uligxekile inyathelo labahlali ngelithi oku kubambezela inkqubo yophuhliso, kwaye wonke umntu ofuna inxiwa makatyelele umasipala angazithatheli umhlaba.",Abahlali bazisikela iziza ngenkani!
"UVELILE Nobebe usebenze iminyaka engamashumi amabini anesibhozo kwiinkonzo zongxamiseko (Emergency Medical Services [EMS]) phantsi kwesebe lezempilo, kodwa endaweni yokonwabela umhlala-phantsi wakhe uhliswa esenyuswa ngamagosa angathethi nyani malunga neemali zakhe zepenshini. 
I’solezwe lityelele uNobebe (55) kwindlu yakhe eseDabhan eNgqushwa kutshanje, apho sifike enyephile kukudana yinto ayibiza njengempatho-mbi kumagosa athwaliswe uxanduva lokujongana neemali zakhe. 
Amehlo akhe ebebomvu futhi eduduzela umzimba lo, ilizwi linendyondyo. Uthi oku kungenxa yokuba womelwa bubuthongo ngenxa yokucinga le mpatho-mbi ayifumana kumagosa esebe lezempilo. 
“Amehlo am abomvu ngenxa yokuba andilali, ndivuka nasekuseni ngentsimbi yesibini ngenxa yentlungu endiyenziwa ngabantu ebekufanele ukuba bayandinceda. Into ebangele ukuba ndifowunele I’solezwe kukuba ndixakiwe. 
“Ndathi xa ndifowunela ePitoli ndifuna ukuqonda ngemali yam yepenshini, ndaxelelwa ukuba amaxwebhu am aphindiselwa eMonti ngenxa yokuba eneenkcukacha ezigwenxa,” utshilo uNobebe. 
UNobebe usebenze iminyaka engamashumi amabini anesibhozo ejongene neengozi kwimimandla engqonge isibhedlele saseNgqushwa iNompumelelo, apho isiza sabo sikhoyo. Amagosa akwa-EMS asabela nge-ambulensi kwiingozi zemoto, zokudutyulwa nokuhlatywa kwabantu. 
“Bendicinga ukuba ngeli xesha ndiza kube ndinemali yam yomhlala-phantsi, kanti ndiyaziqhatha. Ndingumntu obehlawula iimali zepolisi yomngcwabo, nezinye. Ndithetha nje nawe, zonke zicimile ezonto kuba iinyanga ezintathu ziphelile ndingenamali ebhankini,” utshilo uNobebe. 
UNobebe uthi ngenxa yokungabi namali, unqongotshelelwe kukutya. “Yhini ukuphoxwa ngurhulumente endimsebenzele ixesha elide kangaka.” 
UNobebe akayedwanga kule ngxaki. Obefudula engugxa wakhe uThuto Mafempi (57) – osebenze iminyaka engamashumi amabini anesixhenxe kwaEMS – naye uthi ude waphelelwa ngumonde ngokulinda imali yakhe yepenshini. UMafempi ukhutshwe ngugqirha emsebenzini kulandela ukusikwa umlenze ngenxa yokugula. “Ndifuna imali yepenshini, le endiyisebenzele iminyaka. Lide eli thuba ndilindile. Asiyomeko intle le. Nam ndicinyelwe ziipolisi zam kuba andinamali ebhankini,” utshilo uMafempi. 
Abatata bathi ukusebenza kwii-ambulensi yinto ebangela umvandedwa nonxunguphalo noxa nje iye iqheleke ngokuhamba kwexesha. “Umsebenzi wethu ngumsebenzi ocekeceke kakhulu, maxa wambi usabela kwingozi kanti ngumntu ohlala naye apha ekuhlaleni okanye isizalwane sakho. Ayimnandanga lo nto, kodwa xa uqhutywa yintshisakalo yokunceda uluntu, lo nto iyanyamalala,” kutsho uNobebe. 
Isithethi sesebe lezempilo uSizwe Kupelo, uthi ulibaziseko kumaxwebhu kaNobebe kubangelwe kukubhidana kweenkcukacha zakhe ngethuba esebenza kwiphandle laseCiskei. “Lo mba siwunika ingqwalasela, uzakulungiswa. KuMafempi akukho ngxaki, iinkcukacha zakhe ziyalungiswa ePitoli.”",Akalali buthongo kukuxokiswa ngamagosa karhulumente
"UBUCHULE bomcuphi waKwaBhaca (Mount Frere) uConstable Ntobeko Potolwane bubangele ukuba asebenzise ubungqina besikhinda esashiywa ngunqevu owadlwengula abafundi baseSonqishe High equqa ebuyelela kwigxamesi labo elikwilali iLuyengweni. 
Kwiveki ephelileyo, inkundla yengingqi yaKwaBhaca imgwebe ubomi ejele izihlandlo ezibini uManxubandile Ntshobololo (24) emva kokufunyanwa enetyala lokudlwengula abafundi ababhinqileyo abathathu abaphakathi kweminyaka elishumi elinesithandathu ukuya kwishumi elinesithoba. 
Kwisihlandlo sokuqala, kweyeThupha ngo2016, uNtshobololo wangena kwigxamesi laba bafundi ebusuku wafika kukho umfundi oneshumi elinesithandathu leminyaka. Wamdlwengulela kobo bumnyama, emva koko wabaleka eshiya ngasemva isikhinda sakhe. Ixhoba lathatha eso sikhinda laya naso emapoliseni ngethuba liyokuvula ityala. 
Emva kweenyanga ezintandathu enze obu bubi, uNtshobololo waphinda wabuyela kweli gxamesi, ze wafika kukho abafundi ababini. Bathi nje xa besiva ethukuza ebhedini, bakhanyisa isibane. 
Emva kokuba bekhanyise esi sibane, uNtshobololo wajijisana naba bafundi, kodwa wabohlula kuba ebahlaba ngemela emva koko wabadlwengula ebabophelele izandla. Emva kodlwengulo wabaleka neefowuni zabo. 
Emva kweli sikizi, aba bafundi bayokubika kumnini wendlu abahlala kuyo, ze ilali yaseLuyengweni yaphuma yonke igqogqa esi sidlwengu. 
Ilali yamkhangela de yamfumana, nanjengoko wayesaziwa kuba ehlobene nelinye lamaxhoba. 
Emva kokuba ilali imfumene lo kaNtshobololo, kwafikwa esankonye eza fowuni zabafundi, ekwaneekhondom esele zisetyenzisiwe epokothweni kuye. Emva kokuba esiwe emapoliseni, umcuphi wetyala, uPotolwane, wasebenzisa ubuchule bakhe ukungqamanisa isikhinda esashiywa sesi sidlwengu ngethuba lodlwengulo kwityeli lokuqala. 
Ngethuba kuqhuba ityala, uNtshobololo ebethe gqolo ukuxelela inkundla ukuba umsulwa, kodwa umtshutshisi uChumile Mkentane ukwazile ukubonisa inkundla kamantyi uPatiswa Mjame ukuba sinetyala esi sidlwengu. 
UMjame umgwebe ubomi ejele uNtshobololo ze waphinda wambhasela ngeminyaka emihlanu yokuxhwila kwanemithathu yokuqhekeza. 
Isithethi seGunya-Bantu lezoTshutshiso (NPA) kule ngingqi uLuxolo Tyali, uthi bayasamkela esi sigwebo, watsho esithi sakuba sisilumkiso nakwabanye abasacinga lo mkhwa wokudlwengula amabhinqa angakwazi kuzikhusela.","Wadlwengula abafundi, wabhaqwa ngesikhinda awasishiyayo!"
"Bakhalela ukungaphatheki kakuhle nangokungarholiswa kakuhle ngumphathi wabo ootitshala besikolo sabucala esikwilali yakwaPayne eMthatha, nesibizwa ukuba yiRiver Jordan Christian School. 
Aba titshala bathi iyaphela inyanga idlule futhi bengakhange barholiswe, kube kungekho nelizwi eliphumayo lokuba kutheni bengakhange bahlawulwe. 
IRiver Jordan Christian School sisikolo esingekho phantsi kukarhulumente kwaye siqale ngo2010. Siqala kuGradeR ukuya kuGrade7. Ootitshala abaqashiweyo kwesi sikolo balithoba bebonke. Ngokokukruquka, aba titshala badlulise le nyewe yesi sikolo kwisebe lezabasebenzi eMthatha. 
“Emva kokuba kungenelele eli sebe umphathi wethu uye wasingxolisa kwaye esigrogrisa. Asibhatalelwa imali yokusebenzela ixesha eligqithileyo, asilifumani nexesha lokuphumla. Eyona nto iye isenze singaphatheki kakuhle mpela kukuba uye athi kuthi imali ayikho, kodwa sibone kufika izinto zesikolo abe ebethe imali ayikho,” kutsho omnye wabasebenzi. 
Bathi kwisivumelwano sabo nomphathi yayikukuba bazakurhola imali engange R2,500 kodwa bayakwazi ukuba bafumane iR500 kuphela ngenyanga okanye ingabikho kwayona. 
Xa I’solezwe libuza ukuba bona banyamezeleni ukuhlala le ntlalo, badize ukuba ngekudala bemka koko kukunqaba kwemisenzi. 
Umnikazi wesikolo uMitchell Ashley, uxolisile esithi naye ubethwa yimeko kuba abazali babantwana baye bangabhatali kwangexesha nanjengoko bebhatala ngeziqingatha enyakeni.  
Uthi wona umceli-mngeni ukhona kwaye uthi kunzima nokugxotha abantwana kuba abazali bengahlawulanga, kuba oko kuye kubachaphazele nasezifundweni, abantwana bashiyeke ngasemva. Kodwa angakhange ayivume yile yokuba ikhefu akabaniki ootitshala bakhe.",Barholiswa iR500 ngenyanga ootitshala
"Isithethi kurhulumente waseMpuma Koloni uSonwabo Mbananga, uthi into ephezulu kulo msebenzi wakhe mtsha kukuqinisa unxulumano phakathi kukarhulumente kwakunye nabantu beli phondo. 
UMbananga uqeshwe kulo msebenzi ngomhla wokuqala kwinyanga yoMdumba. Ungena kulo msebenzi ethwele amava okusebenza kwicandelo lezonxibelelwano nanjengoko ebekhe wasebenza kwisebe leenkonzo zoluleko kwanelo lezokhuselo. 
Ethetha nephephandaba I’solezwe, uMbananga uthi ukufikelela kukarhulumente ebantwini yeyona nto ibalulekileyo kumsebenzi wakhe. 
“Andizi namilingo, kodwa into esizakugxila kuyo kukuba iNkulumbuso ifikeleleke, urhulumente afikeleleke, ukuphendulwa kwezikhalo zabahlali khona ukuze ucace umsebenzi karhulumente,” kutsho uMbananga. 
“Indlebe karhulumente kufuneka isondele eluntwini, ukuze singathathi ixesha elide ukuphendula eluntwini,” utsho uMbananga. 
Uthi bazakuwasebenzisa amaqonga onxibelelwano, ngeenjongo zokufikelela kubantu abaninzi ephondweni. 
 “Siphila kumaxesha obuchwepheshe. Sizakugxila phaya kooTwitter, Facebook no-Instagram. Sisafakana imilomo noogxa bam malunga nokuba la maqonga sizakuqala nini ukuwasebenzisa,” utshilo uMbananga.",UMbananga usondeza indlebe karhulumente eluntwini
"Umfana owaqhawulwa ulwimi ngethuba edlwengula inkosikazi yaKwaNonyembezi eSigangala kuCentane kweyoMnga ngo2015, ugwetyiwe yinkundla yamatyala yakuCentane kwiveki ephelileyo.  
USazini Gxulu onamashumi amabini anesine ubudala ugwetywe iminyaka esixhenxe engaphakathi eziseleni.  
UGxulu wavingcela lo mama unamashumi amahlanu anesithandathu ubudala kumzi wakhe.  
Emva kwengxelo eyakhutshwa sisithethi samapolisa ala mmandla uKapteni Jackson Manatha,  
I’solezwe latyelela ixhoba kwikhaya lalo kuCentane.  
Ngethuba encokolela I’solezwe lo mama wathi: “Kwankqonkqozwa emnyango ndisazingqengqele emva kwentsimbi yesibhozo ngorhatya, xa ndibuza ukuba ngubani akwabikho mpendulo andavula ndabe ndingenaso nesikhali sokuzilwela, ndaphakama, xa ndibona ukuba uvula ngenkani ucango ngomhlakulo wam endandiwushiye phandle kuba ndandiwusebenzisa emini. 
“Wangena wangqala kum wandijijisa aph’ ebhedini ndade ndoyisakala wazenzela endidlwengula.  
“Xa ezama ukundincamisa ngoku aphezu kwam kulapho ndafumana ithuba ndalukrazula ulwimi lwakhe. Ndaqiniseka ukuba ndilubambile, ndabuya nalo. Waphakama emva kwethuba waphuma wabaleka.” 
Lo mama waluthatha olu lwimi walufaka eplastikini, esithi ufuna ukwenza ubungqina. Ixhoba laye layokuvula ityala kwisikhululo samapolisa kuCentane liphethe olu lwimi njengobungqina.  
UGxulu wakhangelwa wabanjwa wavalelwa ngamapolisa.  
Obambele njengenkumanda kumapolisa angqonge eGcuwa uKenel Ncedo Ngwendze usamkele esi sigwebo.",Ugwetyiwe owaqhawulwa ulwimi edlwengula!
"Umdlali ophambili kwiMamelodi Sundowns, uKhama Billiat, uthi udinga ixesha ukuze azokwazi ukucinga kakuhle ngekamva lakhe. 
 Le ndedeba yaseZimbabwe izibonakalisile kakhulu kule sizini ukuba ngokwenene ngoku inguphopho ebholeni, ngokuthi idlale indima ebaluleke kakhulu kwimpumelelo yeSundowns. Kuvakala iindaba ezithi lo mdlali uhlaselayo ufunwa phesheya kolwandle ngamaqela ohlukeneyo.  
Lo mdlali uneminyaka engamashumi amabini anesihlanu uyinxalenye yamadoda amathathu ateketiswa ngegama elithi “CBD”; Leonardo Castro, Khama Billiat noKeagan Dolly, athe athatha iSundowns ayibeka kwelinye inqanaba kule sizini. 
 Ngaba badlali bobathathu abafake amagowuli amaninzi eDowns. Kukho iimpawu ezibonakalisa ukuba uBilliat akafuni kuthatha isigqibo engxamile, kwaye azakuthi azisole ngaso emva kwexesha. Yiyo lo nto esithi phambi kokuba athathe isigqibo ngeyona ndawo azakudlala kuyo kwisizini ezayo uzakuthetha nabantu abanomfutho nabasondeleyo kuye.  
“Okwangoku andazi nokuba kuzokwenzeka ntoni, yinto le endizimisele ukuyiqwalasela ekupheleni kwesizini. Ndizakuhlala phantsi nomanejala wam, umqeqeshi neqela lam ukuze sibonisane ngendlela eya phambili. Andingxamelanga nto. Wonke umntu uyakufuna ukudlala phesheya, kodwa kufuneka umntu aqiniseke ngesigqibo asithathayo,” utshilo uBilliat. 
Ngenxa yeminyaka kunokwenzeka lo mdlali aphethe esiya kwiqela eliphesheya kolwandle, kodwa kunokwenzeka nayo iSundowns ithethe naye ngoba imali ayiyongxaki kuyo futhi inalo nelungelo lokwandisa isivumelwano sayo noBilliat ukuba iyathanda.  
Ukuba uBilliat ukhetha ukuya phesheya uyakuba ngumdlali wesibini weeBrazillians, elandela uBongani Zungu osele etyikitywe liqela lasePortugal.",UBilliat ucinga ngekamva lakhe kwiDowns
"Umqeqeshi we-Orlando Pirates, uMandla Ncikazi, ukholelwa kwelokuba ukudlala neKaizer Chiefs iza kuba ngumsebenzi olula emva kwemidlalo enzima yeCAF Confederation Cup. OkaNcikazi ukuthethe oku ngethuba encoma iPirates evuthulule iRoyal Leopards ngo’6-2 eqale yophisa kwisiga sokuqala eMbombela Stadium kwiveki ephelileyo. Ngoku iPirates iza kwamkela iChiefs emdlalweni weDStv Premiership onzima oza kudlalelwa eFNB Stadium ngentsimbi yesithathu emalanga ngoMgqibelo. Nangona amaqela aseSoweto emane egqwidiza nje emidlalweni yawo – kodwa kuzaw’dlan’iintsimbi emdlalweni wangempelavkei ngaphandle kwamathandabuzo. 
Omabini amaqela aya emdlalweni ojongwe ngamehlo abomvu lilizwe lonke ekhuthazekile emva kokuphumelela imidlalo yawo ngempelaveki egqithileyo. Amakhosi abethe iBaroka FC ngo’1-0 emdlalweni ebekufanele awuphumelele ngamagowuli amaninzi. UNcikazi uthi ukudlala neChiefs kuza kuba yinto elula ngoba imidlalo yeCAF ililungiselele ngokwaneleyo iqela lakhe. “Ukungahambi kakhulu kuza kwenza izinto lula xa sidibana neChiefs,” utshilo uNcikazi. Yinto engathathwa njengendelelo leyo yiChiefs. Ibancede ke lo nto abalandeli ngoba iza kuba nefuthe emdlalweni. Abalandeli bamaqela omabini abaxolanga yindlela amaqela wabo aqhuba ngayo kwiDStv Premiership. 
Ukuphumelela idabi laseSoweto kwakunika umqeqeshi ngamnye ithuba lokufumana inkxaso yabalandeli kwakhona. UStuart Baxter iya kwiPirates onwabile emva kokubetha iBaroka. Uvumile ukuba ukudlala nePirates kwahlukile kweminye imidlalo – kodwa okumchulumancise kakhulu bubukho babadlali bakhe bonke. “Ukudlala nePirates kwahlukile. Okumnandi kukuba abadlali bethu bakhona bonke,” utshilo uBaxter emva kokubuya namanqaku amathathu eLimpopo. Kulindeleke abadlali abafana nooNgcobo (bobabini), uNgezana, uParker noSabelo bakulundele ukudlala ngoMgqibelo. Njengokuba iSundowns itshele kwindawo yokuqala, iChiefs nePirates zilwela indawo yesibini ukuze zikwazi ukuphindela kwiCAF Champions League. 
Imidlalo yeDStv Premiership: 
Mgqibelo: Baroka vs TS Galaxy @Peter Mokaba Stadium, 15:30; Orlando Pirates vs Kaizer Chiefs @FNB Stadium, 15:30; Cape Town City vs Sekhukhune United @Cape Town Stadium, 17:00; SuperSport United vs AmaZulu @Lucas Moripe Stadium, 19:30; Maritzburg United vs Mamelodi Sundowns @Harry Gwala Stadium, 19:30 
Cawe: Royal AM vs Swallows @Chatsworth Stadium, 15:30; Golden Arrows vs Chippa United @Princess Magogo Stadium, 15:30; Marumo Gallants vs Stellenbosch @Peter Mokaba Stadium, 17:30",UMandla Ncikazi wePirates akaboni bunzima kwiChiefs emva koweCAF!
"Nangona bekukho ukunxunguphala elizweni lonke ngenxa yokungaqhubi kakuhle kwaBafana Bafana emidlalweni yeAfrica Cup of Nations kodwa kuye kwathi kwabu ebantwini abaninzi emva kokuba uMzantsi Afrika ufumene indawo kwiTop 16 ngoLwesibini.  
Yenzeke lo nto nakubeni uMzantsi Afrika ubethwe yiMorocco ngo’1-0 emdlalweni wokugqibela kaGroup D ekuqaleni kweveki.  
ABafana Bafana baphumelele umdlalo wamnye kwiAfcon kodwa iye yafumana ithamsanqa lokudlulela phambili emva kokubethwa kweGuinea-Bissau yiGhana nokuphumelela kweMali ebethe iAngola ebusuku ngoLwesibini wale veki.  
Ngoku uMzantsi Afrika uza kudibana noosotheko, iEgypt, emdlalweni obaluleke kuwo omabini amazwe eCairo Stadium ngentsimbi yethoba ebusuku ngoMgqibelo. 
Njengokuba iqela likaStuart Baxter lifumene elinye ithuba kodwa lijongene neyona ngxaki enkulu, iYiphutha.  
Ngeke kube lula ukudlala nayo phambi kwabalandeli balo. Akukho nto efanele kukumxaka uBaxter ngoba unabadlali abaqheleneyo nemidlalo enzima kwiCaf Champions League.  
Ukapteni weMamelodi Sundowns, uHlompho Kekana, akavumanga ukubagxeka oogxa bakhe emva kokuphisa ngomdlalo kwiMorocco ngomzuzu wokugqibela. 
 “Kusikhathazile ukubethwa yiMorocco ngoba ndicinga ukuba besifanelwe yindawo engcono kule tumente. Yaba lilishwa ukungena kwegowuli ngomzuzu wokugqibela emva kokusebenza ngokuzimisela okungakaya. Bekukho ukungazithembi ebadlalini ngoba eyona nto ebifuneka emdlalweni ibikukusebenzisa amathuba kakuhle emdlalweni,” utshilo uKekana. 
UBaxter ukwamkele ukuthelekiswa kweqela lakhe neYiphutha nangona liza kuya edabini ngaphandle kukaThemba Zwane.  
“Ngumdlalo onzima kakhulu. Sifumana ithuba lokudlala ne-Egypt kwelona nqanaba endingathi besijonge lona. Lifikile ixesha lokuba abantu bazimisele. Ukunxanelwa kwabo ukuya phambili ndicinga ukuba kuba yinkuthazo eyaneleyo ebadlalini xa sidibana noosotheko,” utshilo uBaxter ogxekiweyo ngokungasebenzisi uThembinkosi Lorch emva kokugqwesa kwisizini yePSL.  
Bathe zava emalini aBafana Bafana emva kokungena kwiAfcon Top 16.  
Umdlali ngamnye uza kufumana ibhonasi yeR320 00, ngokubetha iNamibia, umdlali ngamnye uza kufumana iR60 000.",Bathe zava emalini abadlali beBafana!
"ISizwe Kupelo Foundation nengumbutho ongenanto yakwenza norhulumente, enjongo ikukuphuhlisa uluntu olungathathi ntweni, kuquka nabantwana besikolo, iphindile kwakhona kweli xesha linzima yanika ithemba kwabo bangenalo.  
Lo mbutho sithetha nje wakhela indlu ixhegwazana laseKatkop eMaclear enamagumbi amathathu. Olu sapho belukade luhlala kwityotyombe elivuzayo emva kokutshelwa ngumzi walo.  
USizwe Kupelo, umseki weSizwe Kupelo Foundation, uthi kuninzi esele ikwenzile ukunceda abahlelelekileyo noxa nje imfuno ikhula ngokukhula.  
UKupelo uthi ibe mithathu imizi ethe yafumana ingqwalasela kwiSizwe Kupelo Foundation, eSajonisi naseMaclear kule Lockdown.  
Le mizi, kuquka onomntwana orhubuluza ngamadolo xa ehamba, noneshumi elinesibini leminyaka, oye wafumana isitulo sokuhamba (iwheelchair), wakhelwa nendlu efanelekileyo ngoncedo lukaVuyani Jarana nowayesakuba yingqonyela yakwaSAA. Omnye uhlala ebhedini naye ngenxa yenkubazeko kwakunye nomama owakhelwayo.  
UKupelo uthi le mizi bayiqaphele ngethuba iSebe lezeMpilo ephondweni lalityelele eMajola, eSajonisi, lali leyo yayihlaselwe yintsholongwane yeKhorona kwinyanga kaMatshi.  
Uthi imeko yomama lo wakhelwayo ibiseyimenza afune ukuya eKapa ayokuhlala khona kubantwana bakhe ngenxa yempilo ebuhlungu kwityotyombe lakhe.  
“Le ntlungu yalo mama yaqatshelwa nguMphathiswa wezeMpilo ephondweni, waxelelwa ngemeko yomzi, kulapho siyiSizwe Kupelo Foundation saye sangenelela khona sakhela lo mama,” utshilo uKupelo.  
Uthi ngoku bamane bemsela into esiwa phantsi kwempumlo ngoku esalinde indlu yakhe igqitywe. UKupelo uthi ukusukela ngo2008, sele bengapha kwe30 000 abantwana abancedakale ngeeyunifomu zesikolo.  
Uthi lo mbutho ikwaluxanduva lwawo nokonwabisa abantwana ngosuku leKrisimesi njengoko sele besuka eTsholomnqa eMonti, eMqwangweni eNgqeleni naseThabo Mbeki – besonwabisa abantwana bekwabapha nezipho. Ukwabulela inkxaso athe wayifumana koogxa bakhe kwisebe lezeMpilo, ayifumene koosomashishini kwakunye nabahlobo bakaFacebook abaye bancedise ngokuthi bafake isandla. 
Uthi yonke le mali kumaxesha amaninzi iphuma kuye.",Bazuza uncedo kwiKupelo Foundation
"UAsanda Mabinda ongumhlali waseHighway eNdevana uthi uTelkom uneminyaka eyi23 efake ipali kwiyadi yeli khaya kodwa abazange bafumana mali isuka kubo.  
UMabinda uthi le nkampani yenza isivumelwano nomakhulu wakhe uNonkululeko Cynthia Mthuma ongasekhoyo esathi satyikitywa ngumama wakhe, nalapho kwaye kwaqalwa khona ukwakhiwa le pali.  
“Kwakuvunyelenwe ukuba uTelkom uza kusibhatala rhoqo ngenyanga, kodwa kunanamhlanje asikafumani nepeni emdaka esuka kubo,” utshilo uMabinda.  
Uthi ekubeni ebonile ukuba ubethwa ngemfe iphindiwe waye wabaxelela ukuba bangaphindi babeke unyawo lwabo kwela khaya, nalapho bamgrogrisa ngelithi baza kumbizela amagqwetha ngoba ngumhlaba karhulumente lowa.  
“Baye baqhaqha ucingo lweyadi yasekhaya apho babengena ngalo balishiye bengalivalanga.” UMabinda uthi baninzi abantu abaziyo abanayo le pali kwaye bayayifumana imali esuka kuTelkom rhoqo ngenyanga, nto nje eli lishwa lifikele usapho lwakhe. Uye wongeza ngelithi kukho amaxesha apho aziva engakhuselekanga ngoba le pali inobuxhakaxhaka bezinto ezixabisa imali enkulu ezazikhe zabiwa ngaphambili, ngoko ke akayazi ukuba ubomi bakhe bukhuselekile kusini na. “Ndaye ndayaleza abamelwane ukuba xa bebona umntu okanye imoto esondele apha ekhayeni bandixelele ngoba andiyazi into enokwenzeka,” uvale ngelitshoyo uMabinda.  
Ngokwentetho yomnxeba, abakwaTelkom baye baphendula ngelithi baza kuqhagamshelana nolu sapho.",‘UTelkom akafuni ukusibhatala’
"UMasithembe Rawe uthi kudala warhalela ukukhe akhwele eqongeni naye ngenye imini, koko uthi wayebethwa zintloni kwanokungazithembi.  
Uthi kodwa ngokuye ekhula nangokuye kuhamba ixesha, uye wabona ukuba kunyanzelekile ezisusile iintloni alandele okufunwa yintliziyo kuba efuna ukuthabatha inxaxheba ekwenzeni inguqu kweli lizwe. 
URawe, 25, ophuma kwilali yaseMadwaleni kuTsolo nophakathi kwekhulu lamadoda angenele ukhuphiswano lokuba nguMr South Africa, ngoku ulwela ukungena kwiTop 20 xa kuhluzwa kweli khulu akulo.  
Uthi uza kungena kwiTop 20 ngenxa yeevoti zoluntu xa luthe lwamnika inkxaso ngokuthi lumvotele. 
“Oko kuya kuthi kwenzeke ngokuthi uluntu lundivotele njengoko sele zivulile iivoti. Zininzi izizathu kwaneenjongo ezindibangele ukuba ndingenele kolu khuphiswano. Enye yazo kukuba siphindele kuTsolo esi sithsaba njengoko uMiss South Africa ephuma khona. Okunye ndifuna ukuthubelezisa umyalezo eluntwini wokuthi phantsi ngokuphathwa gadalala kwabantwana kwakunye namanina,” utshilo uRawe. 
Uthi enye yenjongo kaMr SA yalo nyaka kukuxhobisa uluntu ingakumbi ulutsha ekubeni luphakame luthabathe inxaxheba ekwenzeni inguqu kweli lizwe loMzantsi Afrika. Enye yeenjongo kukuba bakwazi ukuza namacebo aza kuthi aphucule intlalo 
URawe uthi kufike ixesha lokuba azinike uxanduva lokutshintsha iingqondo zabantu abatsha njengoko bengafani nolutsha lokuqala olwaluzilwela kwaye luvakalise nezimvo zalo.  
Uthi kumaxesha amaninzi ulutsha olukhoyo ngoku luhoye kakhulu ulonwabo kwaye luchitha nexesha lalo kwiindawo ezigwenxa.  
URawe uqhube wathi baninzi abantwana abanenjongo ngobom abadinga abantu abanje ngabo abanokuba khuthaza babe yimizekelo kubo ingakumbi amakhwenkwe asakhulayo. 
URawe akukho kokuqala engenela ukhuphiswano olukumila kunje. Ebengenele ngo2016 ukhuphiswano lukaMr Justice South Africa. 
Oyena uphumeleleyo uza kubhengezwa kwinyanga yoMsintsi kunyaka ozayo. Lo nyaka wonke uzayo baza kube besenza imisebenzi abayinikiweyo equka kuyo ukufuna inkxaso koosomashishini. 
URawe mvotele kanje: MRSA59 ku40439.",‘Ndifuna siye kuTsolo nesi isithsaba’
"INJINELI yeSABC eBhayi, eyashicilela igwijo elithi A’sphelelanga elisetyenziswa liqela lePSL iChippa United, ithi amalungelo eli gwijo akekho phantsi kweli qela lebhola ekhatywayo. 
Kule veki iChippa United ivakalise ukuba iza kuthethana namagqwetha ayo kuba isithi ayonelisekanga kukusetyenziswa kwale ngoma yimvumi uVusi Nova. 
Ethetha kwinkqubo yoMhlobo Wenene FM iBEE, uLukhanyo Mzinzi, umanejala weChippa United, uthe: “Isikhalazo sifakwe licandelo labalandeli bethu, besithi bafuna singenelele kule nyewe yale ngoma. Le ngoma sayishicilela ngoncedo loMhlobo Wenene, ze sayibhalisa ngo2014. Kubuhlungu kuthi kuba uVusi Nova ngumntwana walapha eMpuma Koloni, bekumele ukuba sithetha ngokuxhasana hayi ngale nto.” 
Kodwa uNova uthi le yi ngoma kawonkewonke, ngoko ke akukho bani onebango kuyo.  
“Le ngoma ligwijo lakudala, kwaye ndikhule ndiyicula. Nabanye abantu endibaziyo, kudala beyicula. Le nyewe bekufanele ukuba sithethe ngayo kakuhle phambi kokuba side size kwabeendaba nakumaqonga ezonxibelelwano.” 
“Phambi kokuba sishicilele le ngoma, silwenzile uphando lwethu. Safumanisa ukuba le yingoma kawonkewonke, into ethetha ukuba ingasetyenziswa nokuba ngubani. 
Le ngoma yekawonkewonke, ngoko ke akukho bani onebango kuyo kuba asingomqambi wayo,” utshilo uNova. 
UMzinzi uthi kudala abantu befuna ukushicilela le ngoma, kodwa bengakwazi. 
“Bafika sele kusithiwa siyibhalisile. Kukho nevenkile enkulu yePizza ebifuna ukusebenzisa le ngoma, kodwa ayizange ikwazi ukuyisebenzisa. Siza kuwuthabatha lo mba ngokwezomthetho, emva kokucelwa ngabalandeli bethu.” 
Umsindleki weBEE, uPastor Nozewu, uxelele abaphulaphuli ukuba umntu owayeshicilela le ngoma kuMhlobo Wenene uthi amalungelo ale ngoma akekho phantsi kweChippa United. 
“USiyabonga Hlekani uthi zange wawathengisa amalungelo engoma. Uthi emva kokuba eyishicilele, nguye owabhalisa ingoma,” utshilo uNozewu.",Ngokabani na lo “As’phelelanga?”
"Ugwetywe iminyaka engamashumi amabini anesihlanu engaphakathi entolongweni uThukela Myekeni onamashumi amabini anesihlanu eminyaka (25) ubudala waseGcuwa,  emva kokufunyanwa yinkundla yaseGcuwa enetyala lokudlwengula intwazana eneminyaka emithandathu (6) kuphela. 
Kwingxelo kaKapteni Jackson Manatha,  ixhoba elineminyaka emithandathu lidlwengulwe ngomhla wesihlanu kwinyanga yeDwarha ngonyaka ka2015.  
Uthi ladlwengulwa emin’ emaqanda kwilokishi yaseMchubakazi eGcuwa. 
 Ityala laye layokuvulwa kwisikhululo samapolisa esikwilokishi yaseMsobomvu kwaseGcuwa. 
Amapolisa ephondo leMpuma Koloni asamkele isigwebo esibekwe kuMyekeni, esithi sakuthi sibe sisifundo nakwabanye abacinga ukudlwengula abantwana nabantu abadala  abangoomama. 
INkumanda kumapolisa aseGcuwa uBrigadier Trevor Mey ,  uvuyisene namapolisa ebephanda ityala ngomsebenzi omhle awenzileyo nangokuqinisekisa ukuba abenzi bobubi bafumana isigwebo esiqatha.",Ugwetyiwe owadlwengula umntwana ona-6
"Iqela lesizwe loMzantsi Afrika kwiqakamba libuye lintywizisa emva kokubethwa yiNgilane kwimidlalo yovavanyo ngo’3-1.  
Ukungakwazi ukuqhokra ibhola yeyona nto ethe yaqaqamba kwaye ngoku kukrokreleka ngathi indoda eyaziwa ngokubetha ibhola * -AB de Villiers, ebingekho kule midlalo, ingangaphindi idlale kwimidlalo yovavanto yeProteas.  
Oku kuthethwe nguFaf du Plessis emva kokunkulwa koMzantsi Afrika. 
“Ndingavuya ukuba uDe Villiers angabuya. Sonke siyamazi indlela adlala ngayo kwaye kuvakele ukungabikho kwakhe. Ndiyathemba uzakubuya, lo nto ingasinceda. Sidinga umntu onodlala kula ndawo yakhe – kodwa ukuba uyebuya kungakuhle,” utshilo uDu Plessis. 
UMzantsi Afrika usebenzise abadlali abaqhokrayo abathathu ngethuba udlala neNgilane. 
 Kwaqala uJP Duminy kumdlalo owawuseLord, kwalandela uQuinton de kock noTemba Bavuma ongoyena mdlali oqhokre ngcono nangona engakwazanga ukuba nolwamvila. 
pedro.mapelo@inl.co.za",Ingxubakaxaka ngo-AB de Villiers
"Xa sikumbindi wale nyanga yokuhlonipha nokubhiyozela imitsi eyenziwa ngamanina kubomi bomntu ngokubanzi, ndivumeleni mathole nani mathokazi omthonyama ndikhahlele, ndincome kwaye ndibulele ubuntu benina elihlala lingumzekelo omhle ebantwini, umama uNosimo Bhalindlela. 
Umama uNosimo Bhalindlela abaninzi bamazela kumhlaba wezopolitiko. Kaloku eli nina neqhawekazi liqale labalasela njengoMphathiswa wezeMfundo kwiPhondo leMpuma Kapa.  
Kulo msebenzi watshatshela kangangokuba wayengaphelelanga nje ekwenzeni konke okusemandleni ukuze kuphucuke imfundo yomntwana ontsundu ephondweni, koko wayebonwa esihla enyuka ezikolweni ngaloo mibhaco yakhe indilisekileyo, esebenzisana namagosa emfundo, iinqununu kwanootitshala ngeenjongo zokuzinzisa umgangatho onguwo kwimfundo ezikolweni zethu. 
Eyona nto ndayincoma nendayibuka kakhulu kumama uNosimo njengoMphathiswa wezeMfundo, yayikukukhuthaza umdla nakufundo lolwimi lwesiXhosa.  
Abo bangaziyo, ngomnyaka ka2003, kula yunivesithi sele ibizwa ngeNelson Mandela University eBhayi, umama uNosimo waye wanikwa nembeko yokukhokela nokuvula inkomfa yamazwe ngamazwe yombutho weeLwimi zaseAfrika ebizwa ngokuba yiALASA.  
Nalapho, ngenxa yodlwabevu lwentetho yakhe, wabashiya abaphandi bolwimi bezimisele ukwenza nangakumbi ukuze kuphucuke umgangatho weelwimi zaseAfrika ngokubanzi. 
Umzi waseCumakala, kuquka nam lo, eli nina ulazi ngokobuntu nesidima salo, hayi ngezopolitiko kuphela okanye indima yakhe njengenkulubaphathiswa yangaphambili kwelo leMpuma Kapa.  
Phambili phaya, eli qhawekazi lisengumfundisintsapho eKholejini eNxukhwebe, lalisithi xa lifika emzini walo kwaMlungisi eCumakala, ufike lizihambela zonke izikolo ukusukela kwezo zamabanga asezantsi, ukuya kuqhina kwezo zamabanga aphezulu. 
Kwezo zikolo wayesenza le nto kuthiwa lungenelelo ngeenjongo zokufaka isandla. Bangaphi na abafundisintsapho basezikholejini nakwiiyunivesithi abaquqa bebuyelela ezikolweni bezixhasa ngezakhono zabo njengomama uBhalindlela?  
Ndifun’ukuthi bambalwa okanye abekho, kuba uninzi luphelela kwii-ofisi nakumagumbi okufundela kuloo maziko, kulityalwe tu ngenkxaso enokunikwa umlisela nomthinjana osanxanelwe imfundo.  
Phambi kokufika kweli qhawekazi kumhlaba waseCumakala, babenqabe okwezinyo lenkuku abazali abazibandakanyayo kwiinkqubo zemfundo yabantwana babo ezikolweni.  
Baninzi abazali ababeyibuka into yokundwendwela kukamama uNosimo ezikolweni, kangangokuba kwenyuka namanani abazali abathatha inxaxheba kwizikolo zaloo ngingqi yaseCumakala. 
Ngaphezu kwazo zonke izinto ezintle ezenziwe leli qhawekazi, akukho yandichukumisa ukogqitha leyo yokuba yena nomyeni wakhe uMadiba uSir Balad, babesithi xa kukho umntwana ophumelele emagqabini kwezo zikolo zingqonge iCumakala, ubabone bendwendwela elo khaya, beze kuvuyisana nabazali kwanomntwana lowo ugqwesileyo.  
Nalapho, babefika bavuyisane nomntwana lowo, bade banikezele ngesipho esiya kumnceda umntwana lowo xa esiya kumaziko emfundo enomsila. Nam njengabaninzi, ndingema phezu kwentaba, ndingqine ndikwabulela ukuba kwimali yam yokubhalisela ukuba ngumfundi eYunivesithi, umama uNosimo nowakwakhe ubawo umNtande, baba negalelo elikhulu.  
Kungoko nathi safunda kubo ukuba isizwe siya kuthi ukuze siphakame, nathi sizeke mzekweni, sixhase nabanye, nangoku sisenza njalo ngenxa yezo mfundiso. 
Phakathi kwezinto ezikhethekileyo kumama uNosimo, ndikhuthazwa kakhulu nakukuhlonipha kwakhe umntu, umzi kwanesiko.  
Ezi zizinto ekumele ulutsha lufunde kakhulu kuzo, lusondele kweli nina ngoku lisenamandla, ukuze lurhabule kuloo masi angqaka imthubi. Ungayiva le ntombi yasemaNtlaneni ngoku isisifundiswa esibalaseleyo, ihlonipha umzi wayo. 
Uthi sele ebuzwa ngegama lakhe, umve lo mama ehlonipha esithi unguNosimo Krwedintshicila. Sincume thina bathandi bolwimi nesiko sisithi kanene ukukrweda kukubhala, ukuze intshicila ibe yindlela, abe ngolo hlobo lo mama ufundisa namanye amakhosikazi ukuba ifani yomzi iyahlonitshwa.  
Ngenxa yegalelo lakho ekuphakamiseni iphondo leMpuma Kapa kwiinkalo ezininzi mama wethu Nosimo Bhalindlela, ngenxa yokuvakalisa udumo lwekhaya lakho iXesi ntombi kaMzathi, nangenxa yokunika umzi wakho iCumakala intlonipho ezizweni, sithi maz’enethole kuwe kule nyanga yamanina. Sikubulela ngamazwi kabawo uBurns Ncamashe athi: 
Umfazi’osimo sihle 
Ugcin’intombi yakhe, 
Intombi enesimo 
Ithobela unina, 
Iba ngumzekel’omhle 
Intomb’eva unina, 
X’ingumolokazana 
Iva uninazala, 
Ova uyisezala, 
Intomb’enjalo 
Yotsho ngomzi onoyolo, 
Nomyeni onoxolo 
Nokwenda kube njalo, 
Wena uliqhayiya lohlanga 
Uthandwa naliZulu!",Maz’enethole mam’uNosimo!
"Uthikoloshe sisilwanyana samagqwirha esihlala emilanjeni ezingcongolweni, ngokutsho kwabantu abakholelwa kubugqwirha.  
Amagqwirha athi amthumele ebantwini ngeenjongo zokubathakatha. Uthikoloshe kuthiwa sisilwanyana esifutshane esinomthondo omde ongangowedonki.  
Ngokwenkangeleko kuthiwa uyafana nomntu, xa ethetha uyateketa. Kuthiwa ukhe avele phakathi kwabantu. Abona bantu athanda ukudlala nabo ngabantwana. 
Xa abantu befuna ukumbamba usuke aginye imbokotho yakhe yomlingo athi shwaka. 
Uthikoloshe ukwayimpilo ebantwini xa ethe wabanjwa ngamagqirha namaxhwele. 
 Izangoma zithi zimbulale uthikoloshe zize zimqhekeze ukhakayi lwentloko kutsho kuvele ubuchopho bakhe zize zenze uphuncuka bemphethe. Amathambo akhe alunge kakhulu kuba anqanda imishologu nabanye oothikoloshe phakathi kwekhaya. 
 Ithambo likathikoloshe umntu othe walithenga kumaxhwele kufuneka alixhome phezulu entungo kwindlu enkulu emzini wakhe khon’ukuze linqande zonke izinto zokuthakatha ezimjikelezayo. Lenza afumane nobutyebi ayibone into ayenza ngemali yakhe. 
Esi silo xa singene phakathi komzi siyawugqiba kutsho kungalungi yonke into. Amabali angothikoloshe athi: “Komnye umzi kulaa dolophu yaseMthatha kwindawo ekuthiwa yiNorwood, esi silwanyana safika sahlala nabantu baloo mzi.  
Olu sapho lalusandula kuwuthenga lo mzi, abazi nokuba lo thikoloshe bafika naye okanye bafika ekho. Kuthiwa lo thikoloshe wayethanda ukuvela xa abantu balo mzi behleli etafileni besitya. Wayebonwa ethe ngcu phezu kwesitulo ethetha eteketa esithi: “Okwam ningakugaleli ityuwa, mna andiyityi ityuwa”. 
Lo thikoloshe wayenayo nentlonti yokubamba elo gqajolo lude lobudoda bakhe aze athethe eteketa encoma umama welo khaya esithi, “Uyabona mnt’ongutata mhl’umedem, mhle kakhulu ndiyamthanda. Uyabon’ithondo yam inkulu.” 
Wayecaphuka apho umninimzi amleqe apha endlwini uthikoloshe. Wayemleqa abile abe lithontsi bejikelezisana apha endlwini engamfumani, ade adinwe umninimzi ahambe aye kulala ngomqolo esitulweni sesofa esintofontofo aze azame ukubukela umabonakude. Wayesithi esabukele abone sele ekrwecwa sesi silwanyana singuthikoloshe sesimxelela ukuba uligwala woyisiwe. ‘Uyigwaya wena kakhulu uyabanda,’ wayesitsho uthikoloshe eqobisela loo ndoda yalo mzi. Enye into lo mfo walo mzi wayehlutshwa naliphelo lakhe elalisoloko nalo limbuza ukuba uyoyiswa na nguthikoloshe. Umntwana wayebuza, ‘Tata uyayoyika itikolose, iyakoyisa? Uyigwaya tata wam.” 
Umntwana wayebhekisa kunina athi, ‘Itata yigwaya yoyika itikolose.’ Le ndoda yayicaphuka ngumsindo imngxolise umntwana ithi, ‘Thula kwedini!’ 
Olu sapho lwaseMthatha lade labona ukuba maluyithengise loo ndlu lufudukele kwenye indawo khon’ukuze loo thikoloshe abe yingxaki kubantu abaza kuthenga loo mzi wabo.  
Bathe aba bantu xa begqibezela ukuthutha iimpahla ngelori bemiswa ngomnye ummelwane ebuza ukuba kwenzeka ntoni na. Ithe le ndoda ifudukayo ingekathethi kwaphendula uthikoloshe ethe ngcu phezulu elorini wathi eteketa, “Siyafuduka phaya besikhona, sihlutshwa nguthikoloshe, simzimele akazuphinde asibone. Siyafuduka siyafuduka.” 
Wakhuza ummelwane wathi, ‘Mmelwane uya kuzula lonke eli lizwe uthikoloshe ugxothwa ngokubethelelwa nokuqiniswa komzi.’ 
Elinye ibali lelaseDutywa lithi: Indoda ethile yayinomfazi, ingxaki yabo ikukungafumani bantwana. Kuthiwa le ndoda nalo mfazi bawahamba onke amagqirha namaxhwele eli lizwe de baya kuthiwa choo ligqirha laseKapa kwilokishi yaseMfuleni.  
Eli gqirha lababhilabhila satsho savela isigelekeqe senkwenkwe. Aba bantu bakhwela ibhasi ngebhongo ukuya kwelasemaXhoseni. EmaXhoseni bafika baxhela baphalaza igazi bebulela izinyanya. Nanjengandoda lo mfo uthe kwakuhlwa wamana ephosa iintsizi ezaziwa nguye yedwa eqinisa umzi wakhe. 
Kodwa kuthe ngolunye urhatya abantwana baya kudlala kwibhodlo lomzi onguzwelidala. Bathe besadlala bothuswa nguthikoloshe. Bakhala abantwana baya kubikela le ndoda isuka kwigqirha laseMfuleni eKapa.  
Le ndoda yathatha ibhunguza lomnqumaswili eyalikha kwiminyaka elishumi eyadlulayo yaze yathi emva kokulolula ngokulitshisa emlilweni yaliqaba amafutha enqatha legusha yandula ukulifaka emgqubeni. Yaliphuthuma phantsi komgquba yaleqa kweli bhodlo. 
Ngokwenene lafika emile uthikoloshe kule ndawo ibhodlokileyo. Yathetha le ndoda yathi, “Thikoloshe ndini ufuna ntoni apha?” 
Tu ukuphendula uthikoloshe. Yacaphuka le ndoda yagalela entloko yambetha wawa phantsi uthikoloshe, yaza yambhuqa yamqusha wade wafa. Abafazi baya bekikizela ngakwelo bhodlo lendlu bemncoma lo mfo ubugorha bokubulala uthikoloshe owoyikwayo. 
 Uthe akuba efile uthikoloshe yamrhuqa yamsa ekukhanyeni. Kowu! Umothuko owaba lapho awuthetheki, le ndoda imbulele umntwana wayo eyamfumana nzima ngokuthiwa choo ngeqwili ligqirha laseKapa eMfuleni.  
Eyokugqibela eyamxhela umphefumlo yaba kukusweleka kwenkosikazi yayo ngenxa yomothuko nobuhlungu bentliziyo bokusweleka kakubi ngolo hlobo komntwana wabo olizinyo lenkuku. 
Enye into eyamqwelayo lo mfo yaba kukugwetywa kwakhe yijaji iminyaka engamashumi amabini yaza emihlanu yaxhonywa, kwathiwa mayidontse nje iminyaka elishumi elinesihlanu kuphela. Waba ke uyaphela umzi wayo ugqitywa nguthikoloshe. 
NaseMqanduli kuthiwa omnye umfo wabiza amaZiyoni ukuba akhe afake inkonzo kwakhe agxothe imishologu.  
Kuthiwa yathi ingoma isatsho amaziyoni ebetha igubu ejikeleza iziko esiya ngakwicala lasekhohlo, kwacaca ukuba kukho le nto iwagilayo ijikelezayo, kodwa yona iya ngakweli cala lasekunene.  
Le nto ayibonakali iyawagila iyawaphazamisa. Amanye akhubeka kuyo awe, atatsalaze avukwe nangumshologu. 
Iziyoni elikhulu elingumthandazeli nomdikoni kaBhishophu ophethe inkonzo wamisa inkonzo wathi, ‘Khanizise isiwatsho sam ndigxothe lo thikoloshe.’ Kuthiwa uthikoloshe waphendula wathi, ‘Ninomona maziyoni maan! Ninomona nangesiyezi esi!”",Uphele tu umzi wendoda yaseDutywa nguthikoloshe
"UBuyiswa Gqoli wedolophu yaseMount Frere, ophila nenkubazeko, ukhuphe icwecwe lakhe elithi “Andisoze ndakhohlwa” elinengoma ezilithoba ngaphakathi kulo. 
UGqoli, 57, wazalwa ekwazi ukuhamba ngeenyawo zakhe zombini, kodwa xa eneminyaka esixhenxe zajika izinto akakwazi ukuhamba ngenxa yesifo esamhlaselayo, nalapho waphela sele ehamba ngesitulo esinamavili. 
Uthi uthando lomculo laqala kanye elele kwiibhedi zesibhedlele awayenyangwa kuso eneminyaka esixhenxe kuphela. Uthi omnye umntu owamosulela ngomculo ngutata wakhe kuba wayekuthanda kakhulu ukucula enaso nesigingci. 
Le mvumikazi ngumama kubantwana bayo ababini uAmandla kwakunye noAnathi, nathi bamncedisa kakhulu ebomini bakhe. Uthi umculo kuye ufana nobizo. 
“Ndathi emva kokuba ndifumene umntwana wam wokuqala ndazixelela ukuba ndiyayeka ukucula ndizokujongana nomntwana wam. Kodwa ndandivele ndingakwazi ukulala ibe ingoma indihleli nanjengoko ndikwanguye nomqambi. Ndiyavuka ezinzulwini zobusuku ndivuswa yingoma endifikeleyo kuye kunyanzeleke ukuba ndiphakame ndiyibhale,” utsho uGqoli. 
Ngethuba efunda eKwezi Lokusa eMthatha uthi wafika wakha iqela lomculo ikwanguye nomqambi wezo ngoma. 
Uthi xa kukho itheko esikolweni sabo kwakungabhatalwa bantu bangaphandle kuba yonke into yayisenziwa ngabo becula, bedanisa besonwabisa iindwendwe ezize kwitheko. Uthi ubunzima kule ndlela ubufumene kodwa ngenxa yento engaphakathi efuna ukuba acule, khange ayeke, walifezekisa iphupho lakhe. Sele ekhe wacula kwiqela iNgwebamabala wacula nakwiNathi Gospel Group. 
UGqoli uthi ufuna ukuba ngumzekelo nakwabanye abantu abakhubazekileyo bayazi ukuba awunanto ungenokuyenza onqwenela ukuyenza.",‘Ayindivaleli inkubazeko kwiinzame zam’
"Lizakuxoxwa yinkundla yamatyala yenqila eMthatha kwinyanga ezayo ityala labarhanelwa abane basetyhini abatyholwa ngokuba izidumbu kumzi wogcino lwazo karhulumente eMthatha. 
Abarhanelwa uNomfaneleko Nondula (48), Nomagcisa Mayeza (39), Nomasister Mahlungulu (32), Vuyiswa thembu(42) bavele kancinane enkundleni yamatyala kwiveki ephelileyo. Ngethuba bekhwela emkhumbini bebebonakala bezolile bengenaloyiko lokuqala kweli tyala kwaye alikhange ligqibe neshumi nesihlanu lemizuzu larhoxiswa.  
Izizathu zokumiswa kweli tyala kukucotha kophando kweli tyeli lesithathu. Ngethuba eli tyala livela enkundleni ngoFebruwari kulo nyaka abarhanelwa babebathathu. 
Umrhanelwa wesine uVuyiswa Mthembu ubanjwe ngookhetshe kwinyanga ephelileyo ngokudlala indima kobubuqhophololo bokubiwa kwemizimba.  
UMthembu uqeshwe lisebe lezempilo kwiziko lokugcina izidumbu iForensic eMthatha.Kusuku lwayizolo amagqwetha abarhanelwa aquka uPhumza Malifane ebengekho enkundleni ngethuba kuqhuba eli tyala. Ngokwengxelo yombuso uphando alukaqosheliswa ngamapolisa, kunyanzeleke umantyi uGugulethu Namba alimise ukunika ithuba lokuqhuba kophando. Kulindeleke lixoxwe kwinkundla yesigqeba kwinyanga ezayo.  
Abarhanelwa batyholwa ngokuba umzimba womntu owasweleka kwingozi yemoto kwindlela uN2 ngaseSibangweni ngoDisemba, izinzalelwane yaseMbizana.  
Ityala limiselwe umhla weshumi elinesihlanu kwinyanga ezayo. Ngolu suku kuzokhangelwa umkhomba ndlela kulungiselelwe ukuqala kweengxoxo.",Azakuxoxa kwinyanga ezayo amasela ezidumbu
"Iqela lootata kumasipala wesithili iAmathole lizeke mzekweni nalo lisilwa ukudlwengulwa, ukubulawa nokunkulwa kwabantwana kwakunye namanina okuthe gqolo kusenzeka kwiphondo leMpuma Koloni nakwilizwe liphela.  
Oku kulandela emva kokuba bethe bathatha imizuzu yabo yexesha lesidlo sasemini bephuma besiya kuma ezitalatweni ngakwii-ofisi zonke zalo masipala bephethe amaqwakuqwaku abhalwe ngokuchasene nokuphathwa gadalala kwamanina, ngokuhambela nenyanga yamanina le sikuyo 
“Sonke sinoxanduva singootata lokulwa kwanokukhusela oosisi bethu, oomama bethu kwakunye nabantwana bethu abangamantombazana. Sibone ukuba nathi singootata, sikwangabasebenzi baseAmathole, masivakalise elethu ilizwi kule nyanga yoomama. Singabambalwa kodwa sinethemba lokuba lona ilizwi lethu liza kufikelele pha napha kunjalo nje utshintsho lubekhona,” oko kudizwe nguSiyabulela Makunga, othethela umasipala iAmathole. 
UBandile Gqwetha nongusihlalo weli qonga lamadoda ebeyinxalenye naye neli phulo lokulwa ukuphathwa gadalala kwabantwana kwakunye namanina.",Amadoda aseAmathole alwa ubundlobongela
"Ityala lodlwengulo ebelibekwe uBanele Mancoba (30) lirhoxisiwe emva kokuba umtshutshisi evakalise ukuba ubungqina ngakweli tyala abonelanga. 
 
NgoLwesithathu, uMancoba ebevele enkundleni kamantyi waseNgcobo emva kokubanjwa kwakhe ngamatyala aquka ukuxhaphaza ngezesondo ilungu letyalike ekhe yangundabamlonyeni iMancoba Seven Angels’ Ministries eNyanga, eNgcobo. 
Le tyalike yaduma emva kokudutyulwa kubulawe amapolisa amahlanu aseNgcobo kuquka nejoni, kweyoMdumba kulo nyaka, kwisehlo esenziwa ngamalungu eMancoba Seven Angels’ Ministries. 
 
Isithethi seGunya Bantu lezoTshutshiso uLuxolo Tyali uthi umtshutshisi oyintloko, emva kokuba eqwalasele okuqulathwe kwizityholo ezityatyekwa uMancoba, ugqibe kwelokuba alirhoxise eli tyala ngenxa yokuba kungekho bungqina boneleyo. 
Kodwa uMancoba, ngokokutsho kukaTyali, usashiyeke ngaphakathi eziseleni kwelinye ityala atyatyekwa lona lokuceba ukuphanga. 
 
Ngethuba I’solezwe lalinodliwanondlebe noBanele Mancoba kwizakhiwo zale tyalike kweyoMdumba, le ndedeba yaxelela eli phephandaba isithi: “Ngokwesiprofeto sikatata (Siphiwo) akusekudanga ngoku ukuba avuke ekufeni. Yiyo le nto ubona abantu beyeke imisebenzi yabo, abanye bencame amakhaya abo. Bafuna ukuba yinxalenye nosapho lakwaMancoba, ukuze mhla abuyayo afike kukho aba bantu wayebashiye ebandleni lakhe.” 
 
Abo babebanjelwe ukubulala amapolisa basengaphakathi eziseleni. Aba ke nguAndani Monco, Kwanele Ndlwana, Siphosomzi Tshefu, Siphesihle Tatsi kwakunye noPhumzile Mhlatywa kunye noPhuthumile Mancoba.",Lirhoxisiwe ityala ngakuBanele Mancoba
"Amapolisa aseDutywa abambe owasetyhini oneminyaka engama-55 ngokufunyanwa enompu ongekho semthethweni nongenazimpepha uneembumbulu ezimbini ngaphakathi.  
Lo wasetyhini ubanjwe ngomgqibelo kusasa kwilali yakuTimane eColosa eDutywa. Ngokwengxelo, amapolisa aye ahletyelwa ngale nyewe yalo mama ngabahlali bakuTimane.  
Lo mpu kulindeleke ukuba uyokuhlolwa ukujonga ukuba awukhange wenze monakalo kusini na ngaphambili kummandla waseDutywa.  
Owasetyhini ujongene netyala lokuba nompu ongekho semthethweni.  
Kulindeleke ukuba avele namhlanje phambi kweenkundla zamatyala aseDutywa.",Kubanjwe owasetyhini enompu
"Amapolisa ommandla waseMthatha aphume iphulo ezama ukusiphula nengcambu udushe lweeteksi kwingingqi yaseOR Tambo. olu dushe ligqugqise iidolophu eMthatha, eNgqeleni naseSajonisi, kwaye kunhunhe abaqhubi, nakunye nabakhweli emva kokudutyulwa kwezi ziganeko.  
Ukulwa nlo mkhuba amapolisa asungule iphulo elibizwa operation Vulindlela ngoMvulo wale veki kwiziko loqeqesho lwamapolisa eMthatha. 
Ngobusuku bangoLwesihlanu weveki ephelileyo kudutyulwe kwabulawa umqhubi nomnini weteksi kwilali yaseLujecweni eNgqeleni, ngelixa omnye ebulewe eSajonisi. Ukanti eBuntingville eNgqeleni umqhubi udutyulwe wenzakala. UNjengele Sizakhele Dyantyi oyinkumanda yehlokondiba lamapolisa eMthatha uthi bafuna ukulwa nabantu abophula umthetho, bekwaqinisekisa ngokhuseleko lwabantu.  
“Sibona abakhweli bephila phantsi koloyiko lokuhlaselwa ezindleleni,sathatha inyathelo lokuqinisa umsebenzi wethu wokukhusela ukuzisa uzinzo kwezothutho kuphele uloyiko kubakhweli. Asinaxesha silibekileyo lokuyeka eli phulo de imeko ibuyele esiqhelweni,ixesha lokuthetha liphelile sifuna kwenziwe umsebenzi ngamapolisa kuba siwunikwe ngokuthenjwa,” kutsho uDyantyi. Ukwathi amapolisa akanosebenza odwa ukohlula lomkhuba kodwa abantu mabancedise ngolwazi nanjengoko kuchaphazeleka wonke umntu. Kwelakhe icala uBrigadier Nompumelelo Majikijela wamapolisa kummandla waseSajonisi uthi asixhenxe ubuncinane amatyala avuliweyo anxulumene nodushe lweeteksi kula ndawo kuquka nokuhlaselwa kwepolisa.  UMajikijela uthe: “Sizovala indlela sisenza ugqogqo phakathi kwindlela R61 siye nakwirenki ezahlukeneyo sibonakalise ukhuseleko lwabahlali.” Amacandelo athatha inxaxheba ku Operation Vulindlela aquka iTactical Response Team, Pop, ooKhetshe namanye, kwaye ngamapolisa angaphezulu kwekhulu elinamashumi amathandathu athatha inxaxheba nekulapho ohlulwe ngokwamaqela.  
Kusenjalo kuzoqwalaselwa imeko yezithuthi ezingena nombolo mbhalo nekudizwa ukuba zisetyenziswa kakhulu kwiziganeko zodubulo ezindleleni.",Iphulo lokusiphula neengcambu udushe loonoteksi
"Ngomhla wembali, ekudlalwe ngawo umdlalo wekhulu wedabi laseSoweto – Amakhosi ancume olukabhulankethe emva kokuquthisa i-Orlando Pirates ngo’1-0 emdlalweni weDStv Premiership obuseFNB Stadium emalanga namhlanje. Igowuli ephumelele ngalo iKaizer Chiefs ifakwe lixhwanguswa lefolosi, uSamir Nurkovic, emva kweshumi lemizuzu kwiisiqinga sesibini. 
UNurkovic unikelwe ibhola ngentloko nguLazarous Kambole oyifumene kuReeve Frosler. Isiqingatha sokuqala siqale ngesantya esiphezulu, njengesiqhelo – iPirates yiyo ebihlasela. ULinda Mntambo, uSiphesihle Ndlovu noDeon Hotto ngabona badlali bebethande ukuba yinkathazo kwiChiefs esiswini. 
UDaniel Cardoso, uEric Mathoho, uSiyabonga Ngezana noFrosler benza umsebenzi oncomekayo kakhulu. Amakhosi aqale ukudlala into ecalile emva kweshumi elinesihlanu umdlalo uqalile. Ebezixelele ukuba iPirates kufuneka idlale ngebhola – kodwa into engazukuyenza kukufaka ibhola emnatheni. 
Isiqingatha sokuqala siphele iyiChiefs ezamileyo ukudala amathuba acacileyo emdlalweni. Kwesesibini isiqqingatha, omabini amaqela athathe apho ayekho khona kwesokuqala. Akachithanga xesha lide uJosef Zinnbauer, ukhuphe uNtsikelelo Nyauza noLinda Mntambo – kwiindawo zabo ufake uFortune Makaringe noKabelo Dlamini. 
Emva kokusukelana ixeshana, iChiefs ibhalise ebhodiningegowuli elifakwe nguNurkovic – obenethuba elide engafumani magowuli. IPirates ayibethwanga ingazamanga, zininzi iinzame ezenzileyo emizuzwini yokugqibela – kodwa abadlali beChiefs bebevale mba emva. 
Ekugqibeleni, Amakhosi akwazile ukuphumelela okokuqala kule sizini emidlalweni wayo nePirates aphumelele imidlalo emithathu. Emva kokuzuza amanqaku amathathu, iChiefs ihleli kwindawo yethoba isuka kwindawo yeshumi elinanye. Ukubethwa kwePirates ehleli kwindawo yesine ngoku kunciphise kakhulu amathuba wayo okufumana iMamelodi Sundowns ekwindawo yokuqala. 
Kaizer Chiefs: Akpeyi, Frosler, Cardoso, Mathoho, Ngezana, Mashiane, Blom, Ngcobo, Parker, Kambole, Nurkovic. 
Amalalela: Bvuma, Katsande, Moleko, Agay, Sasman, Zulu, Matsheke, Lesako, Radebe. 
Orlando Pirates: Mpontshane, Hlatshwayo, Maela, Nyauza, Mako, Monare, Motshwari, Ndlovu, Pule, Hotto, Mntambo. 
Amalalela: Sandilands, Mabaso, Dzvukamanja, Tshobeni, Dlamini, Jooste, Makaringe, Mabasa, Mhango.",Amakhosi aquthise iPirates emdlalweni wekhulu wedabi laseSoweto
"Ifolosi ebikade idlalela iMamelodi Sundowns, uToni Silva, ithethe yashiya engalaziyo ngoPitso Mosimane kwincwadi ejikeleze kumajelo endaba namhlanje. USilva, 25, ngomnye wabadlali abangafumananga thuba kakuhle lokudlala kwiSundowns – kodwa obenethamsanqa lokuthengwa liqela lase-Egypt ekuthiwa yi-Al-Ittihad ekuqaleni kwale nyanga. Lo mdlali waseGuinea-Bissau udlalele amaqela waseNgilane naseBulgaria phambi kokutyikitywa nguPitso. Kwincwadi ebhalwe, uSilva umchaze uPitso Mosimane njengebhetyebhetye lomqeqeshi, uzwilakhe onomkhethe ebadlalini. 
“Ukungafuni kwakho ukuva ilizwi lomnye omntu akuloncedo kwaye kuyabanxunguphalisa abadlali bakho. Ubulala izakhono zabadlali wakugqiba uthi “izinto azihambanga kakuhle”’. 
“Ndisebenze phantsi kwesikhokelo sakho iinyanga ezintandathu. Yonke imihla ubusenzisa into enye… kodwa uthi ungumqeqeshi? Ubusokolo usithi ukuba umdlali udlale kakuhle uza kulifumana ithuba lesibini. Lo nto ibingeyonyaniso ngoba ubungumqeqeshi onomkhethe’. 
“Unabadlali obanikayo ithuba lesibini nokuba abadlalanga kakuhle noxa abanye bengalifumani ithuba lesibini xa bengadlalanga kakuhle ngoba (wena) ungumqeqeshi ongalunganga. Oko ndafika kwiSundowns, zange wandinika ithuba lokudlala endaweni yam endifaneleyo ephikweni – kodwa uyakwazi uhamb’ uthetha kakhulu emaphepheni usithi izinto azihambanga kakuhle, logama usithi abanye abadlali basebenza kakhulu’. 
“Sulibala ukuba wena unabadlali bakho obathandayo obanikayo ilungelo lokudlala ngendlela abayithandayo – kuphinde kubekho abo bangavunyelwayo ukuba badlale ngendlela abayithandayo’. 
USilva uthethe oku ngemeko kaGeorge Lebese ongadlaliyo naye kwiSundowns: “UnoLebese eqeleni lakho ongamdlalisiyo. Wonke umntu uyamazi uGeorge Lebese ukuba ungomnye wabadlali abanesiphiwo kwi-Absa Premier Soccer League – kodwa awukwazi ukucacisa ukuba kutheni engadlali ngoba uhamba usithi: izinto azihambanga kakuhle’. 
“Uyoyika nangoku ukumkhulu (uGeorge Lebese) ngoba uza kubhenca ukuba ungumqeqeshi onjani futhi aphinde adlale kakuhle’. 
USilva ulebele ngelithi uPitso makafunde kumqeqeshi weCape Town City, uBenni McCarthy, obaxabisileyo abadlali bakhe. “Awubasebenzisi kakuhle abadlali bakho ngoba umfanyekiswa ngumkhethe lo unawo,” utshilo uSilva. Amasandawana adlala naMaZulu ngecala emva kwentsimbi yesixhenkxe namhlanje eLoftus Stadium.",UToni Silva umxelele iindaba zakhe umqeqeshi weMamelodi Sundowns
"Sinkenenkene isimo samanqindi aseMpuma Koloni. Kule minyaka mibini edlulileyo ibiyimbalela kwicala lamanqindi.  
Kulo nyaka kuvumbuluke ukruthakruthwano phakathi kwabaququzeleli . 
Ngo2016 abaququzeleli basungula iqumrhu ekuthiwa yiEastern Cape Boxing Promoters Association enjongo yayo yayikukukhulisa amanqindi eMpuma Koloni.  
Kwinkomfa yalo mbutho konyulwa uAyanda Matiti (usihlalo) noThando Zonke. 
Kulo nyaka, la madoda akwiinkampu ezimbini ezingaboni ngasonye.  
UZonke wonyulwe njengosihlalo kunyulo olubanjwe eScenary Park kutshanje – kodwa akukacaci ukuba liza kuma kusini ulawulo lwabo ngoba ngomhla wolonyulo kwakungekho mntu omele iBoxing SA. 
 Bonke abonyulwa ngo2016 bebengekho, kuquka noMatiti, ekukholelwa ukuba akafuni kusuka esikhundleni nangona ixesha lakhe liphelile. 
“Ndandingomnye owayeluxhasa ulonyulo eChintsa – kodwa zange sivumelane ngokuphatha iminyaka emibini. Sasithe sifuna aphathe unyaka omnye ngoba iimpephamvume zobuququzeleli zithatha unyaka. Ngoko ke akekho umntu onemvume yolawulo olungaphezu konyaka,” utshilo uZonke. 
“Enye yezinto esizikhalazelayo kukuba yiXaba Boxing Promotion yodwa exhamlayo kwimali exhasa abaququzeleli esuka kwisebe lezemidlalo eMpuma Koloni,” utshilo uZonke. 
Isithethi sombutho owaya kulo nyulo ngo2016, uMnu. Xolani Jamani, utyhola iqela elikhokelwa nguZonke ngobugwala nangokwenza izinto ngendlela engalulanga.  
“La madoda ayikho la nto ayenzileyo. UBSA nesebe lezemidlalo kufuneka babekhona kunyulo. Bebengekhona kulonyulo lwabantu. Siza kubanonyulo ngenyanga yeSilimela ngoba ixesha leenkokheli ezazonyulwe eChintsa liphela ngoko,” uJamani utshilo. 
“Ayivumelani kumgaqosiseko konke konke la nto yenziwe ngala madoda. Ndiyakuqinisekisa, kunyulo oluza kuba kwinyanga yeSilimela uza kube ekhona uBSA kwaye nguye oza kubhatala iindleko zolonyulo,” utshilo uJamani.",Balwa ngezikhundla abamanqindi eMpuma Koloni
"Zaqubuda izizwe zonke, Zakhedama iintlanga zonke, Zavova iiflegi zoMzantsi weAfrika, Zaqengqeleka iinyembezi kwizalamane, Lwaqala usizi kwizihlobo, Zathi tshitshilili iindaba zokuwa kweqhawekazi, Zathokombisa iintaka, zadangala nezityalo, Yatshintsha imo yezulu, Kwalusizi ezantsi emhlabeni, Izizwe zonke kweli lomdibaniso zinxubile, Uz’usikhonzele kwamanye amaqhawe Zanyiwe.  
Ukufa kukufikele Nomzamo washiya umzila wethemba, Ukufa kukufikele ntombi kaMadikizela Washiya imbali engasoze yabuna, Waliphakamis’inqindi kwaphephezel’umoya woxolo nothando, Igalelo lakho lishiye umzila obukekayo kule nkululeko, Izivubeko onazo ziyakupholiswa ngeoli yasemazulwini, Iintlungu ubunazo zoxuthiwe, UThixo ubabizela kuye bonke abalungileyo.  
Yashiy’ezomhlab’emhlabeni inzwakazi, Lalala obanaphakade iqhawekazi, Lashiya thina nento zomhlaba, Inzwakaz’entle engafanelwe kubhubha, Bekungasekho nempunde na engafela eli qhawekazi? Yanga ndingazenza idini ndinikele ngam, Ntonje wonke umntu unomda, Uze ubulise kuChris Hani kwelozwe, Lala mama ushiye intlungu zomhlaba , Ukuphumla ukuphiwe.  
Sithi thuthu kusapho lwakaMandela, Akuhlanga lungehliyo, Ukufa akuqheleki, ukufa akunalusini, Sithi thuthu kusapho lwakwaMadikizela, Lo mmiselo wuqondeni , Kulele iqhawe elinobuntu nesisa, Kulel’umama onobubele nothando, Kulel’umama omhle ononcumo , Uz’ubulise kooTambo qhawekazi.  
Ndinga ndingakuthwesa isidlokolo sengqanga nakwelogumbi lakho lanaphakade, Ndinga ndingakombesa ngomnweba wengwe nakwelokhaya lakho lokugqibela, Emehlweni wam uyakuhlala uliqhawekazi, Ndiyalubona olo ncumo lwakho ngamehl’engqondo, Ntonje ndiswele amandl’okuzoba umfanekiso-ngqondweni ndizobele esi sizwe sidandathekileyo, Ndinomnqweno wokuba nawe uyakuvuka ngomhla wovuko, Ndinethemba lokuba awufanga koko ukhothamile nkosazana, Uze usibulisele kooSisulu.  
Phumla ngoxolo MaNgutyana, Ukufa kweqhawekazi kunesidima, Lala ngoxolo mama wesizwe, Usishiya sidandathekile , Uthandekile elizweni kwaye uthembekile, Uthembeke kwangumzuzu wokugqibela, Ze nisiphathe ngobunono isithsaba sale ntokazi Mzantsi Afrika, Ze niwaphathe ngobunono amathambo eqhawekazi lesizwe, Umzamo uwuzamile nogqatso ulufezile, Icekwa lilele kuthi thina basele phezu kwegade, Wanga umphefumlo wakho ungaphumla ngoxolo, Uhambo lwakho lusothusile.",Uhambile umama wesizwe
"Amaqela amabini amakhulu eSuper Rugby kweli loMzantsi Afrika azakuqala ukhenketho kule mpelaveki.  
Ukhenketho amatyeli amaninzi ludla ngokuwanceda okanye luwabulale amaqela eSuper Rugby. IiBulls zizakube zisendleleni kuhambo lweeveki ezintathu olusingise e-Australia, kule veki izayo.Kweezi veki zintlanu zidlulileyo, bakwazile ukukhuphisana, kuba abanamdlalo bathe babethwa kuwo. Kolu khenketho bazakudlala neeReds, zaseAustralia ezingeloqela libetheka lula ingakumbi xa lidlalela kowalo. IReds ziyiqale kakubi kakhulu le sizini babethwe kwimidlalo emine kwemithandathu abayidlalileyo. 
Omnye umdlalo ozakunikisa umdla weSuper Rugby kule mpelaveki ngumdlalo ophakathi kweStormers neeLions. Indlela abadlala ngayo kulo nyaka yahluke kakhulu kunenimyaka edlulileyo. 
 Ngelixa zidlala neSunwolves kwiveki ephelileyo iiStormers bezihlasela kakuhle, kwaye bezidlala ngesantya esiphezulu kakhulu.",UKhenketho lungadala iingxaki kwiiBulls
"Yinyhikityha yantoni nale ikweli lizwe? Impi yomlomo seyilanyulwa ngezulu lezandla? Uthetha-thethwano yinto engasiwe so, Kuxhwitshulwa imiphefumlo yamaqhawe, Kushiyeke eyezaqhaga, KuseGcibhala kwizihange ziyatanasa, Uba yindlala makube inamanyala, Kazi yozala nkomoni? 
Lilele iQhawe elithembekileyo, Elafunga alajika lathi noba kubi ndakufel’emfazweni, Lala mntaka Magaqa umzamo uwuzamile, Kwaye nogqatso ubuseza nalo kakuhle, Ababulali bakho bakhona bazingomba isifuba, Abazilibali benze into yokwenyani, Kodwa nelab’ilanga liyeza lakubatshonel’ emini, Zizikhundla kusini na ezi ezenza kubenje? Yimali kusini na le ingunozala walo mbhodamo? Sizibuz’imibuzo engaphendulekiyo, siva ubuhlungu bentliziyo. 
Uliqhawe Sindiso,iqhawe elifele ubuqhawe nokuzinikela, Ungcatshiwe usangcamla inkululeko, Wacuthelwa iintsuku usathe chuu, Bushunqulelwe ubomi bakho lashiyek’usapho lwakho lunyembezana, Kubangwa ubukhulu nezikhundla. 
Ababulali bazenza abacudisi nabangcatshi, Bona basishiya sinesingqala nesingqukru, Namhlanje sibulalana sodwa, Sibukeka njengezidenge kubaphambukeli, Sinenzondo ehamba nekratshi, Unozala yimpixano nembambano, Kukurhala, ukunyoluka noburhalarhume, Kubulawa imiphefumlo engenatyala , Kushiy’amawexu-wexu, amasela namazim, Isono sikaSindiso kukuzinikela. 
Lala ngoxolo qhawe lamaqhawe, Ukufa kukufikele, ushiye umzila wentembeko , Uxhwilwe bubuxhwili nobubhedengu, Izirhalarhume nenjubaqa zikuthumele kooyihlo phambi kwexesha, Iintsunguzi zobudenge azinakugecwa. Liphalel’igazi lomAfrika, Laphalala lashiy’usizi nengxubakaxaka, Intshaba zixhelelw’eXhukwane, Kubabulali kusindwe ngobethole, Umnqweno wabo ufezekile, Umbuzo ngubani ozokulandela? Kulusizi nentlungu kwaMagaqa ngenxa yezandla ezimdaka, Izandla ezixwaye intukuthelo nentiyo, Siqalekisiwe eso sandla esidale inkedama, Sashiy’usizana olungumhlolokazi. 
Iyakuzika loo nqanawe yobukroti ngeny’mini, Ubukrelekrele isezokuba bubu ethe-ethe, Ababulali bavukelane bodwa, Andishwabuli nto nje ndiyashwankathela, Sawuhlangulwa nguQamata, sivuse noMvelingqangi, Thethani inyaniso kuzokuthungeka loo manxeba kwabanyembezana, Bazenz’iitshomi kanti zintshaba ezitshabalalise itshantliziyo, Ubuntu bemka noMbombayi beza nombayi-mbayi, Sikhanywa yintambo yedyokhwe emqaleni, Kunqabe isimo nesimilo, Kwanqab’intobeko nentembeko, Kwadlanga ubugebenga nobulwanyana obukhatshwa bubunja nobugwinta, Lala ngoxolo mntakaMagaqa uThixo uzokulwela.",Lala ngoxolo Sindiso Magaqa uThix’ uzokulwela
"Chithani amanzi inkukhu ibalekile. Oku kwenzeke emba kokuba aBafana Bafana bengakwazanga ukuzibekela indawo kwi-Afcon, kwakhona! Abalandeli bebhola eMzantsi Afrika baza kuvuka ngomso bombethe ingubo yehlazo emva kokuba aBafana Bafana bebethwe yiSudan ngo’2-0 emdlalweni kaGroup C wokugqibela wokuzibekela indawo kwi-Afcon eza kube iseCameroon ekuqaleni konyaka ozayo. 
Iqela lesizwe loMzantsi Afrika liye eSudan lidinga inqaku elinye kuphela emva kokubambana neGhana ngo’1-1 emdlalweni obuseFNB Stadium ngoLwesine ebusuku kule veki. 
Lo nto ithethe ukuthi aBafana Bafana kufuneka balwelwe ukungabethwa okungenani ukuba abakwazi ukuyibetha iSudan. Iboyisile lo nto ngoba emzuzwini wokuqala, uSaifeldin Bakhit, ibhalise igowuli lokuqala ebhodini yatsho yahamba phambili iSudan. 
Konke oku kwenzeke emva kokuba iqela likaMolefi Ntseki liphose amathuba amaninzi. Phambi kokusongwa kwesigaba sesibini, uMohamed Abdel Raman ufake igowuli lesibini leSudan atsho ancipha ngakumbi amathuba woMzantsi Afrika wokuzuza impumelelo. 
UBen Motshwari, obenikelwe nguThapelo Morena, ukhe wakhaba ibhola efumana ithuba – kodwa ibhola yakhe iye yabanjwa ngu-Eshrein.UNtseki ukhuphe ithemba lokugqibela uPercy Tau, endaweni yakhe ufake uSifiso Hlanti odlala emva. 
USudana isebenzile ngoba iye yaqinisekisa ukuba ifaka amagowuli futhi idlala kakuhle ngomso. Babethe njalo ke aBafana Bafana abangaqaliyo ukuphoxa abalandeli baseMzantsi Afrika. Ukugcinwa kukaNtseki njengomqeqeshi yeyona nto eza kuba semilebeni yabantu abaninzi emva kobufede obuboniswe liqela lakhe kwakhona. 
Bafana: Williams, Hlatshwayo, Maela, Xulu, Monare, Motshwari, Morena, Zwane, Maboe, Singh, Tau. 
South Africa: Khune, Hlanti, Martin, Kutumela, Phete, Mbule, Gamildien, Nodada, Mvala, Lebusa, Pule, Foster.",Ubufede beBafana Bafana kuwufake ehlazweni uMzantsi Afrika – kwakhona!
"Uzakuvavwa ngembasa ngorhatya lwanamhlanje uNjingalwazi Mvuyo Tom,  ngethuba iKomani Development Foundation izakube inik’ imbeko koosaziwayo baseKomani.  
Ingxelo ephuma kwiKDF ithi ezi mbasa zikhutshwa ngeenjongo zokunika imbeko, logama zikwakhuthaza abo bangumzekelo ngomsebenzi wabo eKomani nakuMzantsi Afrika.  
Usihlalo weKDF uLuvuyo Rani,  uthi uTom yenye yamadoda abayihloniphayo ngenxa yomsebenzi awenzileyo ebomini bakhe. 
 “Uliphakamisile igama lale dolophu yaseKomani ngoko siza kumnika imbeko, asinguye yedwa ke bakhona nabanye abafana no-Inga Vangqa oyinjineli ephume izandla nabanye abaninzi,” ucacise watsho uRani.  
UMvuyo Tom uthathe umhlala phantsi eyingqonyela yeyunivesithi yaseFort Hare kunyaka ophelileyo, ethetha neli phepha ngamava akhe kwintlalo yaseKomani wathi:  “Sikhule intlalo inzima kodwa kumnandi apha eKomani ngalo maxesha, sonke sinenjongo yokuba makufundwe, izikolo zonke ezilapha zixaxekile yimidlalo, umculo kwakunye nezifundo,” watsho uTom. 
      IKDF iqhube iinkqubo ezahlukeneyo ukusukela ngoLwesine                       wale veki eziquka ukuxhotyiswa koosomashishini abakhulayo                  ngezi mbasa zizakunikiswa ngolu rhatya.  
      Usaziwayo womsasazi okwayinzalelwana yaseKomani,  uNonala             Tose, usebenzise eli thuba ukuxhobisa oosomashishini abaphuma          kwiindawo ezahlukeneyo zaseKomani. 
      ”Umbono wakho ngeshishini lakho sesona sixhobo sikuncedisa                 ukuba ukwazi ukuzibona uwuzalisekisa lo mbono, masifunde                   ukwabelana ngolwazi ukuze sonke sibenolwazi olufanele                         amashishini ethu,” uthethe watsho uTose. 
      Le nzwakazi isebenza njengomdidiyeli weenkqubo kwijelo losasazo       i-5FM eRawutini,  ikwaqhuba ushishino lweenkampani ezenza izinto       ezininzi. 
   ”Omnye umlenze woshishino lwam kukukhuthaza nokufundisa                amabanjwa ezintolongweni ngeendlela zokuba alungele ukubuyela       eluntwini bezilungiselele, noluntu nalo lukwazi ukubamkela,” uthethe      watsho uTose. 
  
  Ukanti uRani uthi iKDF ineenjongo zokuqinisa ubuhlobo nabezoshishino, imfundo nokuphuhliswa kwezimali. 
“Simi ngemigomo emithathu imfundo, uphuhliso lwezimali kunye nezoshishino,  yiloo nto usibona apha sikhuthaza ngezi mbasa abantu abaphuma kwezemfundo njengoNjingalwazi Tom, sixhobise oosomashishini,” uthethe watsho uRani.",Uzakwamkela imbasa uNjingalwazi Mvuyo Tom
"Umbutho weZizwe eziManyeneyo (United Nations) ubekele bucala lo nyaka ka2019 ukuze kuqinisekiswe okokuba iilwimi zenkobe zifumana intlonipho eziyifaneleyo. Kusoloko kukho impazamo eyenziwa ngabantu abathile abacinga ukubalula isiNgesi “sodwa” yeyona nto ebhadlileyo. Kanti ke akunjalo. Ukuphakanyiswa kweelwimi zonke zehlabathi linyathelo elincomekayo ngoba lo nto iqinisa indlela abahleli ngayo abantu nababelana ngayo ngolwazi lwezinto ezibalulekileyo entlalweni yabo. Kwinyanga ephelileyo, uMongameli welizwe, uCyril Ramaphosa, ukhuthaze ukuhlonitshwa kweelwimi zemveli kwintetho ayothule ngomhla wamaLungelo oLuntu eSharpeville. Uthe ukuhlonitshwa kweelwimi zabantu kuyinxalenye yokuhlonitshwa “kwamalungelo abantu”. Ngamanye amazwi wayesithi “Iilwimi mazisetyenziswe ngendlela efanelekileyo”. Ndithe mandiqhwaye uchuku  nje! Ndithethe ngesiXhosa – ulwimi olunzonzayo okwesibane ekuthiwa ngufinyafuthi okhanyise kungquphantsi. Kukho amaXhosa afundileyo acinga ukuba ukwazi isiNgesi yeyona nto ebaluleke ukodlula zonke izinto ebomini. Yingcingane efileyo leyo, abayityala eluntwini besebenzisa amaqonga eendaba, iicawe, iindibano zoluntu kuba befuna ukubonwa ngendlela ethile ngabantu. 
Impazamo yamagqobhoka (abelungu abamnyama) kukucinga ukuba abantu abathetha isiXhosa esisulungekileyo bachasene nempucuko. Wonke umntu kufuneka akhumshe ukuze abonakale njengomntu obhadlileyo kuwo. Umongameli uhlab’ ikhwelo ngexesha elibi, iilwimi zethu zisengelwa phantsi nguRhulumente nejelo losasazo loluntu – iSABC. Zizigidi ezingaphaya kwesithandathu abantu abathetha isiXhosa kweli lizwe, kodwa ngeke utsho ngoba uRhulumente wePhondo akasisebenzisi nangona umgaqosiseko usithi mazisetyenziswe iilwimi zabantu.  
Omnye umntu angacinga ukuthethwa kwesiXhosa ngesiNgesi kwiSABC yinto edaliweyo kube kungenjalo. Kubonakala ngathi abaphathi kwiSABC bakhetha iindlela ezimfutshane xa beqesha abantu kuba besenzelela abantu abazana nabo. Ndiyitsho lo nto kuba akukho zibhengezo ezenziwayo xa kukhangelwa abafundi beendaba phaya kuMhlobo Wenene FM. Ukusukela mhla kwasungulwa I’solezwe lesiXhosa, abantu bafumene iqonga lokuthetha ngesiXhosa. 
Abaninzi basoloko besilungisa xa kukho igama abangaliqondiyo okanye elibhalwe kakubi. Okuye kwacaca kum kukuba abantu bafuna isiXhosa esibhalwe ngendlela efanelekileyo necacileyo kubo. Ibalulekile nyhani ke lo nto. Kodwa mna ndithi ukulungisa I’solezwe endaweni yokuqala ngoMhlobo Wenene, yinkcithaxesha. Makuqalwe kulungiswe indlela esithethwa ngayo isiXhosa kuMhlobo Wenene, kugqityelwe ngalo I’solezwe. Nazi izizathu: 1. UMhlobo Wenene lijelo losasazo labantu elinikwe igunya lokusasaza ngesiXhosa kuphela. 2. UMhlobo Wenene unefuthe ebantwini ngaphezulu kweencwadi ngoba ufikelela ngokukhawuleza ebantwini futhi simahla. 3. Kufuneka isiXhosa sithethwe kakuhle (singathethwa ngesiNgesi) ukuze sibhalwe kakuhle. Kungakuhle ukubona nokuva iinkokheli eziphetheyo eBhisho zithetha isiXhosa esiphucukileyo xa zithetha ewayilesini. 
Ukuba bekusekho iiNkosi neeKumkani eziyikhathaleleyo inkcubeko yazo, beziza kuhlanganisa iinkokheli zikaRhulumente namajelo eendaba (onke) asebenzisa isiXhosa kulungiswe le ngxaki. Ntekunayo iinkosi ezikhoyo zithe phithi bubomi beengcungcu kodwa singqongwe ngabantu abathe gabhu endlaleni. Xa ndisithi makuthethwe isiXhosa, andithi masingathethwa isiNgesi ngabantu – kodwa sinendawo yaso.  
Xa singathethwa kakuhle isiNgesi, abantu bayakhala. Kungani ingenzeki lo nto xa ezinye iilwimi zisophulwa? Ulwimi luza emva kwengqondo ngokubaluleka – ezo zizixhobo uThixo awazinika umntu xa wayemdala. Sicela isiXhosa esilula, esiviwa ngumntu wonke  kodwa singathethwa ngesiNgesi. Phaya kwinyanga yesibini kulo unyaka, ngenye imini uSlyso wancokola noMnu. Zolani Bongco ngobom bakhe njengomsasazi omdala kwezemidlalo. Kuloo ncoko, uBongco wathi uMhlobo Wenene yindawo enkulu efundisa abantu abaninzi, watsho esithi yiYunivesithi enezigidi ezingaphaya kwesihlanu zabantu, ethelekisa nenkosikazi yakhe efundisa abantwana besikolo ehlohla kuso. 
Wayethetha inyaniso uBongco, uMhlobo Wenene uyiYunivesithi, kodwa engaphezulu kwezi ziqhelekileyo ngoba uyeyona ndawo enkulu edibanisa abantu. Umsebenzi wephephandaba (I’solezwe) noMhlobo Wenene kukwazisa abantu izinto ezibalulekileyo, ukufundisa nokonwabisa – kodwa zonke ezo zinto zenziwa kuqanyelwe ngaso isiXhosa. Onke amajelo eendaba (amaphephandaba, oomabonakude neewayilese) kunyanzelekile zihloniphe inkcubeko yamaXhosa.  
Xa sithetha ngenkcubeko sithetha ngamasiko, izithethe, iilwimi nezinye izinto zabantu iindawo amajelo eendaba (asebenzisa isiXhosa kuphela) azinze kuzo. Makuqeshwe abantu abasaziyo isiXhosa futhi abazimisele ukusikhulisa, hayi abantu abafuna imali ezipokothweni zabo ekupheleni kwenyanga. Ukubambisana kukaRhulumente, amajelo eendaba nePensalb yeyona nto ingasisisombululo.","Lungisani uMhlobo Wenene, nigqibele ngamaphephandaba esiXhosa"
"KOOMASIPALA ababini baseMpuma Koloni ebifudula ibalawula, iKoukamma neDr Beyers Naude, iANC iphulukene nolawulo lwesininzi kwaba masipala. 
Ukubalwa kweevoti kwaba masipala kugqityiwe. 
Ngo2016 iANC yaphumelela iKoukamma ngomyinge we-50.9%. Kolu lonyulo iANC iyakwazanga ukuphumelela ngesininzi kulo masipala ozinze eKareedouw. 
Emva kobalo, iANC ifumene u-46.3%, iDA 27.5% ze iPatriotic Alliance yafumana u-10.9%. 
Ukanti eDr Beyers Naude, umasipala ozinze eRhafu, iANC ifumene u-46.8%, iDA 39.6% ze iPatriotic Alliance yafumana u-4.2%. 
Ngo2016, iANC yaphumelela iDr Beyers Naude ngomyinge we-51.1%.",AbeANC baphulukene nolawulo lwesininzi koomasipala ababini eMpuma Koloni
"AMAPOLISA ekunye nosapho lakwa Sitshetshe eMatatiele afunisa ngenkwenkwana eyalahleka kwilali yaseLukholweni kwinyanga yoMsintsi. 
USikhokele Sitshetshe oneminyaka emibini waduka ngexesha edlala neentanga zakhe kwamakhelwane apho wayegciniswe khona nguninakhulu. 
Ingxelo kanina uChwayita Sitshetshe ominyaka engamashumi amabini anesibini ithe: “USikhokele wayegciniswe ngumama wam kwamakhelwane kuba ndandisesikolweni, xa siyomthatha emalanga kwathiwa akaziwa ubonwe sele enyamalele. Sazama ukumfuna kodwa asikamfumani nangoku akukho nomkhondo. Kubuhlungu, asilali sicingana naye, ndiyacela nabani ongasinceda simfumane asazise.” 
USitshetshe uthe kuyaqala ukulahleka umntwana kule lali kwaye kunzima nokusola ngokumehleleyo.  
Uthe unyanakhe yinkwenkwana ethanda ukuhleka nokudlala, emfutshane entsundu ngebala. Wagqityelwa ukubonwa enxibe isikhinda esitshekhi nejezi eluhlaza natyheli neembadada. Olu sapho luthi lusenethemba lokuba uyaphila apho akhoyo kuba akubonakali nathambo okanye sinxibo esingabonisa ukuba wagetyengwa. 
Othethela amapolisa aseLukholweni eMatatiele uKhapteni Raphael Motloung uthe ityala lomntwana olahlekileyo lavulwa laqaliswa uphando kodwa unangoku akukafunyanwa nkcaza ibambekayo ngokuduka kwale nkwenkwana. 
Onolwazi angatsalela akwaSitshetshe ku0727879440 okanye amapolisa.",Kufuniswa ngemveku elahlekileyo eMatatiele
"Imbethi-manqindi eyinzalelwane yakwa N.U 12 eMdantsane uMakazole “The Professor” Tete uphumelele ngendlela encumisayo kuRamadhani Kumbele oyinzalelwane yase- Tanzania kumlo we Regional IBF kudidi lweJunior-bantamweight eOrient Theatre ngolwesihlanu kwimizuzu emibini kumjikelo wokuqala. Le ndedeba ibibuyela okokuqala kwiqonga lokulwa emva kokungcamla ukubethwa kwikamva lakhe kudidi labahlawulwayo xeshikweni wayecela umngeni kwintshinga yeInternational Boxing Organisation kuGideon Buthelezi. 
Kumlo omkhulu wosuku, intshatsheli yoMzantsi Afrika uMcBute Sinyabi uphumelele intshinga ye IBO international kuFrancis Miyeyusho oyinzalelwane yaseTanzania. 
Impumelelo kaSinyabi kuMiyeyusho imnika ithuba lokusondela ekulweni intshinga yehlabathi, ngelixa uMiyeyusho ebethwa ityeli lesibini kweli,  emva kokubethwa kanobom nguZolani Tete ngonyaka ka 2008. 
UBongani Mahlangu uyikhusele ngempumelelo intshinga yakhe yelizwe kudidi lweJunior-featherweight ebetha uJasper Seroka. 
Ethetha ngempumelelo yakhe uMahlangu uthe “ndibulela uThixo ngesakhono andiphe sona nangethuba andinike lona ukuba ndibeyintshatsheli. Ndikwathanda nokubulela abaququzeleli abanentembeko kwikamva lam ukuzokuthi ga ngoku.  
Ndibulele kakhulu kubathandi nabalandeli bamanqindi eMzantsi Afrika ingakumbi abantu baseMdantsane” 
Komnye umlo obutaka iintlantsi, imbethi-manqindi esaze ngobuso elizweni nowayesakuba yintshatsheli yeli kudidi lweFeatherweight *  Aphiwe “Swagger” Mboyiya oyintshatsheli yeIBO All Africa neWBO Africa wothuse umzi xa ebetha uJasper Seroka, ephakamisa intshinga yoMzantsi Afrika kudidi lweJunior-lightweight ngengxelo yejaji kwimijikelo elishumi elinambini. 
Kwezinye iziphumo 
-Bangile Nyangani ubethe wabhulela amasaka uXolani Zindlo. 
-Athenkosi Dumezweni ubethe uCleutus Mbele wanqandelwa ngusompempe.",Ubuyise isidima sakhe uTete
"Nangona uMzantsi Afrika uneminyaka esukela amashumi amathathu eminyaka wakhululekayo – kodwa oomama abakakhululeki. Bakhona phantse kuyo yonke imidlalo – kodwa into esachaseleyo kubo yinkxaso, ingakumbi eyezezimali enokwenza ubomi babo bube bhetele. UMphathiswa weZemidlalo kwiphondo leMpuma Koloni, uNksz. Fezeka Nkomonye, uzimisele ukuhamba uhambo olude futhi olunzima ngethemba lokuba ekugqibeleni, oomama baya kufumana uncedo kwezemidlalo ngokufanayo namadoda. Ngomhla we-28 kweyeThupha, uNkomonye uza kubaleka umgama ongamashumi amane eekhilomitha osuka kwindawo ekuthiwa kuseCobongo kwidolophi yaseCumakala ayokuqhina eBeacon Bay Country Club, eMonti. 
“Ndigqiba iminyaka engamashumi amane – kodwa ndithe mandingenzi itheko. Ndinoxanduva lokuqinisekisa ukuba ezemidlalo ziyaphuhla. Yiyo lo nto ndithe xa ndigqiba amashumi amane eminyaka, mandibenegalelo endilenzayo ukuze kuphucuke indlela abantu abangoomama abaphatheka ngayo kwezemidlalo,” utshilo uNkomonye. UMphathiswa uncwase ukuqokelela imali ngokubaleka kwakhe ukuze ancedise  amaqela wamanenekazi ebhola ekhatywayo ngezinto zokudlala, umnyazi nakweminye imidlalo. “Ukubambisana koluntu namashishini azimeleyo kubalulekile ngoba kuyakwazi ukwenza umakulinganwe phakathi kwamadoda namanenekazi kwezemidlalo. Njengokuba oomama bengaxhaswa emidlalweni yabo ngezimali, sithi ebantwini mabaphathwe ngendlela efanayo oomama namadoda. 
“Into ephambili kum kukuqokelela izinto zokudlala zamantombazana ezifana neempahla zokudlala. Kodwa ndingavuya ukuba singakha amabala okudlalela imidlalo efana neyomnyazi kwizithili ezisibhozo apha eMpuma Koloni. Wonke umntu makaphose loo nto anayo. Siyabacela abantu balixhase eli phulo kuba singurhulumente asikwazi ukwenza yonke into. Abantwana bethu bangayisusa ikati eziko xa bezibandakanye kwezemidlalo. Kuyafuneka sibaxhase oomame ngohlobo olufanayo nabafana. Siyabacela abantu noosomashishini ukuba bafake isandla,” utshilo uMphathiswa. Umntu ofuna ukufaka inkxaso, angayenza lo nto apha: https://iam4women.org.za/",UNkomonye ufuna ukuphucula oomama abasokolayo kwezemidlalo
"Ulwimi ngalunye lusetyenziswa ngokwemigaqo yokubhalwa nokupelwa kwalo. YiPanSALB ethwaliswe olo xanduva ngokwaseburhulumenteni, njengogunyaziwe kwimicimbi yeelwimi kweli lizwe.  
Unyaka wama2017 yayingunyaka wokuhlaziywa kwemigaqo yokubhala neyokupela iilwimi ezisemthethweni zeli lizwe. Iingcali nabanini nabathandi nabasebenzisi bolwimi isiXhosa bahlanganisana eMthatha ukuba bahlaziye imigaqo yolwimi isiXhosa. 
 Iilwimi zabantsundu beli lizwe zibhalwe ngokwemigaqo yesiNgesi, kangangokuba nokufundiswa kwazo kumazikomfundo enomsila bezifundiswa ngesiNgesi.  
AmaXhosa ahleli ixesha elide engade aluthathele kuwo ulawulo lweelwimi zawo, eyekele kwabo beza nenkqubo yokubhalwa kwazo. 
 Njengokuba ukubhalwa kwesiXhosa kwaqalwa kwaRharhabe, apho amamishinari ayexhwarhe khona, iindlela zokuthetha kwaMaMpondo, aMaMpondomse, aMaHlubi, naMaBhaca zashiywa ngaphandle kubhalo lolu lwimi.  
Oku kuhambe kwadala umbhodamo apho ongengowakwaRharhabe bekusithiwa akathethi okanye akabhali siXhosa sisiso, kuba ebhala ngendlela ekuthethwa ngayo kwingingqi aphuma kuyo.  
Kube yiminyaka abantu becalulana ngesiXhosa esisiso nesingesiso, ongathethi ngokwakwaRharhabe kuthiwe uthetha ulwimi lwengingqi, kulityalwe ukuba kwanaleyo yakwaRharhabe indlela yokuthetha yeyengingqi.  
IsiXhosa sithethwa ngeendlela ezahlukileyo ngokwahluka kweendawo, ngokwenziwa kokubangqongileyo kwezo ngingqi. Ngako oko naluphi na uhlobo lokuthetha lolwengingqi; akukho siXhosa singesiso esengingqi ke ngoko.  
Esi siXhosa kubhalwa ngaso sisiXhosa sengingqi eyathi yasenyhwebeni yokuba kubhalwe indlela yayo yokuthetha xa kwakuqalwa ukubhala isiXhosa, kuba abo babebhala babefikele kuleyo ngingqi, besazi isiXhosa saloo ngingqi.  
Kude kwangunyaka wama2017 apho zithe zathethwa ngokungafihlisi ezi ndawo, kudilizwa udonga lobumpi phakathi kwabathetha ulwimi isiXhosa.  
Into ethi “ulwimi lwengingqi” yathathwa yajulelwa phandle ukuba iqwengwe ngamarhamncwa ukuze ingaze iphinde ibe yintonga yakhe nabani na ukohlwaya abantu ngokweengingqi abaphuma kuzo.  
Oku akuthethi ukuba akukho ukuthetha ngokwahlukileyo omnye komnye, ngokweengingqi, koko kuthetha ukuba akukho ndlela yakuthetha ingeyiyo eyengingqi.   
Konke ukuthetha kokwengingqi. Ngokolu hlaziyo lwemigaqo ke akusekho bani unokuthi ‘ayisosiXhosa esi sisiMpondo okanye sisiHlubi.’  
Zonke ezi ngingqi ulwimi lwazo olusesikweni sisiXhosa; abantu bathetha ngokwefuthe lezinto ezibangqongileyo, njengawe lowo kuleyo yakho ingingqi.  
Wumbi wothi akuvi sivumela ukuba ulwimi olu lungalawuleki na xa sivumela zonke iindlela zokuthetha njengezisesikweni. Hayi, ayikokulwenza lungalawuleki, koko kwenziwa ekwakumele ukuba kwenziwa kwakwiminyaka yoomawokhulu ukubhala ulwimi isiXhosa.  
Kwakumele ukuba sithathele kwindawo ayephele kuyo amamishinari siqhube sibandakanye zonke iindlela zethu zokuthetha ukuze sibe sisizwe esinye. Ukuma ndawonye kuko okwasonayo, kwadala umsantsa esingawudingiyo.  
Ukubandakanywa kwezi ndlela zokuthetha kwimigaqo kuza kwenziwa ngokuthi xa ihlaziywa imigaqo kuqwalaselwe ukuba zeziphi na ezinye iindlela zokuthetha ezisetyenziswa ngamaXhosa ezingekhoyo emgaqweni.  
Ezo ndlela ziza kuphononongwa zilungelelaniselwe ukuba zibhaleke ngokukuko, zandule ukufakwa kwimigaqo.  
Ngako oko akuzuvulwa njee ukuba ubani asebenzise neendlela ezingagunyaziswanga. Ulwimi luseza kuhlala lulawulwa ngemigaqo ukuze lusetyenziswe ngokuphucukileyo. Imigaqo yokubhala neyokupela ihlaziywa rhoqo emva kweminyaka emihlanu, ngokwezimiso zePanSALB.  
Ibhodi yolwimi ngalunye inyanzeliswa ukuba ihlanganise abanini nabasebenzisi nabathandi bolwimi ukuze kuqwalaselwe iindawo zokulungiswa nezokubandakanywa kwimigaqo yolwimi olo.  
Imigaqo yokubhala nokupela ulwimi isiXhosa ehlaziyiweyo ibiphehlelelwa yiPanSALB ngomhla wama26 kweyoMsintsi 2019 eBhayi, kusabelwana noluntu ngeendawo eziguqulweyo nezihlaziyiweyo.  
Ukhala wemigaqo yolu lwimi yiBhodi yoLwimi isiXhosa yeSizwe, phantsi kweOfisi yeMpuma Koloni yePanSALB.  
Ludiliziwe ke udonga lobumpi kubasebenzisi bolwimi isiXhosa ukuze babe yimbumba, uMpondo noRharhabe ndawonye.",Udonga lobumpi kulwimi isiXhosa
"Umsasazi owaziwayo kwiinkqubo-ngxoxo uCriselda Dudumashe uqala unyaka ngezinga eliphezulu ngokuzimanya nesangxa seziko losasazo kweli iSAFM. 
 Ethetha kumakhasi onxibelelwano, uthi kuyamvuyisa ukushiya iMetro FM esiya kwiSAFM phantsi kwenkampani enye eyiSABC. Kuko konke oku uDudumashe uncoma iMetro FM ngokumnika umhlaba obanzi wokuzibonakalisa kusasazo. 
“IMetro FM yandinyanzela ukuba ndingasasazi kuphela ngeengxaki zempilo, koko ndibe yinto yonke kubaphulaphuli, nako konke iMetro FM ekwenzela abaphulaphuli,” uthethe watsho uDudumashe. 
Kulindeleke ukuba aqale ukwenza lo msebenzi wokuxhobisa abaphulaphuli beSAFM ukusukela ngomhla wesibhozo kule nyanga. 
Ingxelo ithi uzakuba esebenza kwinkqubo enye noNaledi Moleo kwinkqubo yangempelaveki.  
Amarhe athi le nkqubo kulindeleke ukuba igxile ngokukodwa kwiingxaki zesini neengxaki zemisebenzi kunye nentlalo yasekhaya. 
 “Njengenkokheli kwiindaba nolwazi, iSAFM inyanzelisa ukuba ubani enze iinzame ezigqithisileyo ukunikisa ngolwazi neendaba ezisemgangathweni kubaphulaphuli beli ziko,” utsho uDudumashe. 
Uthi akakuthandabuzi ukuba ukusebenza kweli ziko kuzakumkhulisa nangaphezulu kusasazo lukanomathotholo. 
Ukungena kwakhe kweli ziko, kuhambelana neenguqu ezenziwe yiSAFM kutsha nje kuluhlu lweenkqubo zayo. 
Ezi nguqu zichaphazele abasasazi abaquka uRowena Baird ozakuba esenza inkqubo iMorning Talk kunye noBongi Gwala. 
Umphathi obambeleyo eSAFM uPeter Mashamba, uthi ezi nguqu zihambelana nokutshintsha kwendlela yokuphila kubaphulaphuli beli ziko losasazo. 
 “Ezi nguqu ziza ngenxa yendlela abaphila ngayo abaphulaphuli beli ziko, sikholelwa ukuba aba basasazi bazakwenza umsebenzi omhle ozakuhambelana neemfuno zabaphulaphuli bethu,” utshilo uMashamba.",UChriselda kumoya we-SAFM
"Umbutho wolutsha olukushishino iProgressive Youth in Business (PYB) eMpuma Koloni,  udlulise amazwi ovelwano emva kokubhubha kukaSive Nombembe obegaxeleke kwingozi emasikizi eyenzeke kuN2 phakathi kweQumrha neMonti kusasa ngoMgqibelo. 
 UNombembe (31) ebengusomashishini owaziwayo kummandla waseGcuwa. Ebekhe wangunobhala wePYB ephondweni phambi kokuba acele ukuthi gu bucala kulo mbutho de kuqosheliswe ityala lezityholo zobuqhophololo abebandakanyeka kulo. 
 Ngokwengxelo yamapolisa, uNombembe ubhubhe ngethuba yena nomhlobo wakhe uYanga Dudula (32) begaxeleka kwingozi neloli engqube imoto abebeyiqhuba yohlobo lweMercedes Benz. 
 Usihlalo wePYB eMpuma Koloni uBuhle Tonise,  uthi uNombembe ubhubha kanye xa isakhono sakhe besisafuneka nangakumbi kwicandelo lezoshishino kweli phondo.  
“Ubhubha xa kanye eqala ukugqobhoza kushishino lukazwelonke. Njengombutho (PYB) omtsha, besifuna ukusebenzisa imizekelo yemisebenzi yakhe ukukhuthaza nabanye oosomashishini abasebatsha. 
 “Ukubhubha kwakhe asiyolahleko yosapho lwakhe kuphela, koko yilahleko eMpuma Koloni nakwilizwe liphela. Inga umphefumlo wakhe ungaphumla ngoxolo,” utshilo uTonise. 
 Isithethi samapolisa uKapteni Nkosikho Mzuku uthi amapolisa ayaphanda ngale ngozi. 
 UNombembe ebeshishina, phakathi kweminye imingxilo, kwicandelo leemoto ezihlangula ezo zigaxeleke kwiingozi kuquka nokubolekisa ngeemoto. Ngaphandle koku, uNombembe ebekwakho nakwicandelo lezolimo. 
 Ebhubha nje ebengaphandle ngebheyile kulandela ukubanjwa kwakhe ngezityholo zobuqhophololo obubandakanya izigidi ngezigidi zeerandi kumasipala waseMnquma. 
 UNombembe ebetyholwa nomfi uSindile Tantsi, obesakuba ngumanejala kumasipala waseMnquma. Kweli tyala, elibuyela enkundleni ngomhla weshumi elinesibini kwinyanga yeDwarha, kukwatyholwa noTeris Ntutu, unobhala weANC eAmathole, uZanele Mbewu osebenza eMnquma kwanosomashishini waKwaZulu Natal uRegis Masuku. 
 UTantsi wabhubha kwingozi yemoto kufuphi naseHarding KwaZulu Natal ekuthambekeni kwenyanga yoKwindla kulo nyaka.-Ingxelo yongezelelwe ngu-Abongile Ginya",Amazwi ovelwano emva kokubhubha kukaSive Nombembe
"Iyunivesithi iWalter Sisulu eMthatha izijule ijacu emva kokubona uMcebisi Zoya waseMthwakazi ongenamilenze ehamba ngezandla namadolo, ithembisa ngokumenzela imilenze.  
Ingxelo yela ziko ithi ngenxa yesebe elijongene nokuveliswa kwale milenze uZoya uzakuba ngowokuqala ukufumana uncedo olu loluhlobo. 
 Ongumhlohli kwisebe elenza lomsebenzi uLuphiwo Mduzana uthi bavakalelwe emva kokubona olu sizi lendoda luhamba ngezandla.  
“Sichukunyiswe kakhulu linqaku esilibone kwiSolezwe ngalotata, sizakumenzela imilenze ezakwenza ukuba akwazi ukuzihambela engaxhomekekanga,”uthethe oko uMduzana. 
 Uthi le ndoda ibonakala inawo amandla okuzihambela kungoko bethatha isigqibo sokuba bayibonelele ngalemilenze.  
“Siza kumthatha eze kwenziwe iminganiselo yobude nobubanzi bemilenze azakuyinikwa, sithethana neziko lethu eliseKomani ukuba lenze amalungiselelo okuba athathwe eMthwakazi eHewu eze apha eMthatha,” ucacise watsho uMduzana. 
Lo kaMduzana uthi iMpuma Koloni inamanani aphezulu abantu abadinga uncedo lemilenze nemilenze kungoko beqala lomsebenzi.  
“Usemkhulu kakhulu umsebenzi ekumele siwenze kuba sinabantu abaninzi abadinga oluncedo, yena uzakuba ngowokuqala kwabo bantu,” ucacise watsho uMduzana.  
UNomzi Zoya ohlala notata uMcebisi Zoya uthi ngenene buzakutshintsha ubomi balengwevu kwanabo ahlala nabo. 
“Kubakho amaxesha wokuba azimoshele ngenxa yokuba engakwazi kufika kwindlu yangasese, ndimncede kodwa akayithandi lonto uyakhathazeka kakhulu xa ithe yenzeka, ngoku uzakukwazi ukuzihambela aye naphi apho athanda ukuya khona,” utsho uNomzi. 
 Uhambisa athi ubesoloko ekhalela ukufumana into eyomeleleyo anokuyinxiba ezandleni ukuze akwazi ukuhamba ngezandla namadolo. 
 Inkcukacha manani zabakwaStatistics South Africa zibonisa ukuba iMpuma Koloni ihamba phambili ngeepesenti ezilithoba ekhulwini ngokwamanani abantu abangenayo imilenze. Iphondo laseMpumalanga lelona linamanani aphantsi abantu abangenamilenze ngepesenti ezisixhenxe kuphela ekhulwini. 
Ingxelo yekhaya ithi uMcebisi Zoya akasalali buhlayo emva kokufumana ingxelo zokuba uzakufumana imilenze. 
 “Izakufika nini madoda le milenze, ndiyavuya kakhulu zezingxelo, nincede nixele kwangexesha xa nizakufika ukuze sizilungiselele nathi kweli cala,” utsho uZoya. Ilali aphila kuyo eMthwakazi inendlela ezimbi kakhulu ezingayifanelanga konke indlela ahamba ngayo. Ukrwempeka izandla namadolo ngenxa yokurhubuluza, ukwalixhoba lengqele.",Izakunceda indoda engenamilenze iWSU
"Aqokelele amanqaku amathathu kwakhona Amakhosi emidlalweni elandelelanayo emva kokubetha iMaritzburg United ngegowuli elinye eqandeni (1-0) emdlalweni weDStv Premiership obuseHarry Gwala Stadium ngorhatya lwanamhlanje. Ukuqala komdlalo kuye kwalibaziseka ngento engaphaya kweyure ngenxa yokungasebenzi kwezibane ebaleni. Uye waqala umdlalo ngentsimbi yesixhenxe emva kokuba iinjineli zikwazile ukubangula ingxaki ezintanjeni zombane. Isiqingatha sokuqala siphelile kungekho qela elikwazileyo ukuwasebenzisa amathuba emdlalweni. 
Bekufanele iKaizer Chiefs ihambe phambili emdlalweni emizuzwini embalwa uqalile ukuba uNjabulo Ngcobo ebengaphosanga ithuba eyedwa phambi kukanozinti weTeam of Choice. Ifolosi yaBafana Bafana, uBongokuhle Hlongwane, idlale umdlalo omhle kakhulu – kodwa into engavumanga ligowuli. Amakhosi nawo adlale kakuhle ngaphandle kokungasebenzisi kakuhle ibathwana lamathuba avelileyo kwisigaba sokuqala. 
Nangona ingeyonto eyivumelayo iMaritzburg into yokulawulwa komdlalo lelinye iqela – kodwa Amakhosi ayenzile lo nto. Emva kwemizamo eyenziwe ngabadlali abafana noKeagan Dolly noKhama Billiat, igowuli lide lafumaneka ngentloko kaBernard Paker. UDolly udlale ibhola noBilliat bafumana uParker esendaweni entle emhlabeni kanozinti. Emva kokuba kufakwe igowuli, indlela ebidlala ngayo iTeam of Choice iye yatshintsha. 
Ibidlala okweqela elifuna igowuli nokuphumelela. Ngelishwa layo, uEric Mathoho noDaniel Cardoso bebetshayela kwa nto eya ngakuDaniel Akpeyi ezipalini. Nangona iqela ebelidlalela ekhaya libethiwe – kodwa alingeke lityholwe ngokungazimiseli emdlalweni. Amakhosi anyukele kwindawo yesihlanu emva kokuzuza amanqaku amathathu emdlalweni wanamhlanje. Yona iMaritzburg isahleli kwindawo yeshumi elinanye. 
Maritzburg United: Engelhardt, Allie, Ndengane, Ritchie, Zumah, Ntshangase, Kewuti, Claasen, Graham, Hlongwane, Soukouna. 
Amalalela: Petersen, Theron, L. Hlongwane, Daniels, Skelem, Bhengu, Human. 
Kaizer Chiefs: Akpeyi, Frosler, Ngcobo, Mathoho, Cardoso, Mphahlele, Alexander, Nange, Parker, Dolly, Billiat. 
Amalalela: Petersen, Agay, Sekgota, Dube, Nkosingiphile, Radebe, Mashiane, Castro, Kambole.",UBernard Parker uncede Amakhosi kwakhona emdlalweni weDStv Premiership
"IMPUMELELO kwishishini lezolimo yenzeka kuphela xa unothando lwalo futhi uzimisele ukuchitheni phantse lonke ixesha lakho kufuphi nalo. 
Oku kutshiwo nguSithembele Malgas olima imifuno eNgxakaxa eDutywa ngakuhola wendlela uN2 kwisiphambuka esiya eGwadana. 
Isiza sikaMalgas saziwa ngohlaza, maxesha onke, nokuba kusebusika. Lo kaMalgas ulima ikhaphetshu, isipinatshi, amathanga ohlobo leButternut, cauliflower, ertyisi, nepepile phakathi kwezinye zezinto. 
Ethetha nephephandaba I’solezwe uMalgas uthi uqale lo msebenzi phaya ngo1992 ethengisa amantshontsho enkuku. “Ukulima imifuno kwesi siza ndikuqale ngo1999 kwaye andizange ndijonge emva ukusukela ngoko,” utshilo uMalgas. 
Uthi waboleka imali engange-R19 000 ngomnyaka ka1999 kuba efuna ukuthenga ucingo, izithole, imibhobho yokunkcenkceshela, amachiza ezityalo, izichumiso kwanokuqesha iteletele yokulima.  
“Ibhanki yandinika iminyaka emine ukuhlawula le mali yayindibolekile. Uyakulicinga ke izinga le-R19 000 ngelo xesha. Kodwa ngenxa yokuzimisela kwam, ndakwazi ukuyihlawula yonke le mali ngeenyanga ezintlanu emva kokuba ndenze ingeniso encumisayo ngokuthengisa imifuno,” utshilo uMalgas. 
Ngethuba I’solezwe lityelele esi siza, abasebenzi bebexakekile bambi benkcenkceshela, bambi behlakula abanye befaka ichiza lokutshitshisa isipinatshi ukwenzela ukuba kutyalwe esitsha. 
UNosomeleze Tisani uthi sele ilithuba esebenza kwesi siza sikaMalgas. “Sonwabe kakhulu apha, siyasebenza emva koko sihlawulwe,” utsho uTisani. 
ULibalele Situma uthi yiminyaka isixhenxe esebenza kwesi siza. Uthi le yindawo emenza ahlale exakekile. 
UMalgas uthi phantse zonke iivenkile eziphambili ezithengisa ukutya eDutywa naseGcuwa zithenga kuye imifuno.  
“Apha eAmathole ndikhuphisana namafama amhlophe aseQumrha kuphela, akekho omnye umntu olima ukondigqitha,” utshilo uMalgas, ongumlimi ngokoqeqesho. 
Le ndedeba izidla ngokondla isizwe hayi nje isiqu sayo. 
UMalgas uthi ishishini lokulima lifuna ubenesicwangciso futhi ungalenzi ngenxa yokuba ubona omnye umntu koko ngenxa yokuba unothando futhi neenjongo.",UMalgas wondla isizwe ngeshishini lokulima
"Umqeqeshi weBidvest Wits, uGavin Hunt, yindoda eyonwabile kufanelekile emva kokuba iqela lakhe lizibekele indawo kumdlalo wokugqibela weMTN8 Cup walo nyaka.     Eli qela laseGoli libambene ngo’0-0 neCape Town City kumdlalo wesibini eCape Town Stadium kubusuku bangoMgqibelo odlulileyo.  Kodwa iWits iya phambili ngoba yawuphumelela ngo’3-1 umlenze wokuqala eBidvest Stadium.   UHunt uzingela indebe yokuqala njengomqeqeshi weWits emva kokuba yabethwayo iWits kumdlalo wamagqibela-kankqoyi weNedbank Cup yi-Orlando Pirates ngo’3-1 eThekwini ngo’2014.    Njengokuba iWits iye eKapa ihamba phambili ngamagowuli amathathu – iCape Towns City ayikwazanga kwade kwasekugqibeleni ukuguqula izinto enkundleni yayo.   Umdlalo ububambene – kodwa ebekhona wona amathuba kakhulu okuphumelela umdlalo macala omabini. Ekugqibeleni, amakhwenkwe kaHunt aphumelele futhi akwazile nokubonisa wonke umntu olandela ibhola kweli lizwe loMzantsi Afrika ukuba angenza iziqwenga kule isizini ukuba amanye amaqela akalumkanga.     “Sikufanele ukuba kumdlalo wamagqibela kankqoyi weMTN 8 emva kokudlala kakuhle kule midlalo mibini. Qha, into endiyibonayo kukuphazamisa kwayo iMTN 8 kwimidlalo yePSL. Mandiyincome iCape Town City, idlale kakuhle kwisigaba sesibini kwaye ikwazile nokudala amathuba aliqela,” utshilo uHunt.    Yena u-Eric Tinkler, umqeqeshi weCTC, uzakujongana neqela ebefudula eliqeqesha, i-Orlando Pirates, kumdlalo ozakube use-Orlando Stadium ngomso[Lwesibini].    “Sisokole kwisiqingatha sokuqala kakhulu – kodwa abadlali baye baswabuluka kwisigaba sesibini. Akululanga ukusukela u’3-0 kodwa bazamile abadlali bethu,” utshilo uTinkler emva komdlalo.    Ngoku iWits izakuthi idlale umdlalo wokugqibela kwiMTN 8 neqela eliphumeleleyo kumdlalo ozakube uphakathi kweMamelodi Sundowns neChippa United ngoLwesithathu ngo’19:30 eLucas Moripe Stadium.      
Umqeqeshi weBidvest Wits, uGavin Hunt, yindoda eyonwabile kufanelekile emva kokuba iqela lakhe lizibekele indawo kumdlalo wokugqibela weMTN8 Cup walo nyaka.  
 
  
Eli qela laseGoli libambene ngo’0-0 neCape Town City kumdlalo wesibini eCape Town Stadium kubusuku bangoMgqibelo odlulileyo.  
Kodwa iWits iya phambili ngoba yawuphumelela ngo’3-1 umlenze wokuqala eBidvest Stadium.  
 
UHunt uzingela indebe yokuqala njengomqeqeshi weWits emva kokuba yabethwayo iWits kumdlalo wamagqibela-kankqoyi weNedbank Cup yi-Orlando Pirates ngo’3-1 eThekwini ngo’2014.  
  
Njengokuba iWits iye eKapa ihamba phambili ngamagowuli amathathu – iCape Towns City ayikwazanga kwade kwasekugqibeleni ukuguqula izinto enkundleni yayo.  
 
Umdlalo ububambene – kodwa ebekhona wona amathuba kakhulu okuphumelela umdlalo macala omabini. Ekugqibeleni, amakhwenkwe kaHunt aphumelele futhi akwazile nokubonisa wonke umntu olandela ibhola kweli lizwe loMzantsi Afrika ukuba angenza iziqwenga kule isizini ukuba amanye amaqela akalumkanga.  
 
  
“Sikufanele ukuba kumdlalo wamagqibela kankqoyi weMTN 8 emva kokudlala kakuhle kule midlalo mibini. Qha, into endiyibonayo kukuphazamisa kwayo iMTN 8 kwimidlalo yePSL. Mandiyincome iCape Town City, idlale kakuhle kwisigaba sesibini kwaye ikwazile nokudala amathuba aliqela,” utshilo uHunt. 
 
  
Yena u-Eric Tinkler, umqeqeshi weCTC, uzakujongana neqela ebefudula eliqeqesha, i-Orlando Pirates, kumdlalo ozakube use-Orlando Stadium ngomso[Lwesibini]. 
 
  
“Sisokole kwisiqingatha sokuqala kakhulu – kodwa abadlali baye baswabuluka kwisigaba sesibini. Akululanga ukusukela u’3-0 kodwa bazamile abadlali bethu,” utshilo uTinkler emva komdlalo. 
 
  
Ngoku iWits izakuthi idlale umdlalo wokugqibela kwiMTN 8 neqela eliphumeleleyo kumdlalo ozakube uphakathi kweMamelodi Sundowns neChippa United ngoLwesithathu ngo’19:30 eLucas Moripe Stadium.",Wonelisekile ngumsebenzi wabadlali bakhe uGavin Hunt
"Ayatshabalala amathemba eBorder Bulldogs okuba lelinye lamaqela alwela indebe yeCurrie Cup First Division. Eli qela litywatyushwe kanobom ngo’78-12 yiJaguares emdlalweni obubanjelwe ePolice Park kwimpelaveki ephelileyo. Umqeqeshi weBulldogs, uMnu. Tiger Mangweni, ukholelwa kwelokuba ukubethwa kweqela lakhe emidlalweni yokuqala emibini kuzawukwenza izinto zibe nzima kule sizini. “Mandiyithethe inyaniso, ukuphulukana nemidlalo olu hlobo kuyawanciphisa amathuba wethu okuya kumdlalo owandulela amagqibela kankqoyi. Ukubethwa kwethu namhlanje kuza kusenzela izinto nzima kule sizini,” uMangweni utshilo. 
 
Ephefumla ngendlela enze ngayo amakhwenkwe wakhe emdlalweni, uMangweni uthethe yenjenje: “Liqela elikhulu iJaguares. Uninzi lwabadlali bayo bebedlala kwiSuper Rugby. Bekuhleli kuza kubanzima. Kodwa bazamile abadlali bethu kwisiqingatha sesibini.” Nangona eyincomile indlela abalwe ngayo abadlali bakhe – kodwa okaMangweni ukholelwa kwelokuba ngebenze ngcono. “Bazamile kwisiqingatha sesibini, kodwa ukuba bebezilandele iingcebiso ngendlela esibaxelele ngayo ngexesha lekhefu, ngewukhona umahluko emdlalweni,” utshilo uMangweni. 
Umqeqeshi uthe iqela ngeke liyeke ukuzingela impumelelo. “Siza kuhlala phantsi nabadlali silungise iimpazamo ezenzekileyo emidlalweni egqithileyo. Into esiyifunayo yimpumelelo ngoba yiyo eza kusinceda ukuze sikhule siliqela,” utshilo uMangweni. Kanti yena umqeqeshi weJaguares, uFernandez Lobbe, uthe uyayivuyela impumelelo ngoba basebenza ngokuzimisela bakhe. “Ndiyayivuyela impumelelo ngoba abadlali bethu basebenze ngokuzimisela nangona zikhona iimpazamo ekufuneka sizinilungise,” utshilo uLobbe emva komdlalo.",Ibokoboko yinduku iBorder Bulldogs emva kokungonjwa yiJaguares!
"UGWETYWE ishumi elinesihlanu lemunyaka entolongweni uMlindeli Giba (57) yinkundla kamantyi eGcuwa, emva kokufunyanwa enetyala lokudlwengula.  
UGiba ufunyanwe enetyala lokudlwengula intwazana eneminyaka elishumi kwilokishi iSkiet eGcuwa yile nkundla ngoLwesibini wale veki. 
  
Isithethi samapolisa aseGcuwa uKapteni Jackson Manatha uthi; “Ixhoba labizwa nguGiba ngomhla wesibhozo kwinyanga kaCanzibe yonyaka ophelileyo ukuba liye etyotyombeni lakhe, lisakufika apho walidlwengula, akugqiba walikhulula lagoduka.” 
  
Uqhube wathi, “Ixhoba labikela umakhelwane wekhaya lakhe ngesisehlo, nowafowunela uyise wexhoba owayese msebenzini ngoko.” 
 
Emva koko, umrhanelwa wathembisa uyise wexhoba imali engane-R2000 rhoqo  ngenyanga xa enokungafaki simangalo emapoliseni. “Uyise wexhoba zange avume. UGiba wabanjwa ngabahlali bamsa ngokwabo emapoliseni,” woleke ngelo uManatha. Ityala lokudlwengula lavulwa ngamapolisa aseGcuwa, kwicandelo elijongene nobundlobongela nokhuseleko labantwana.",Ugwetyiwe indoda eyathembisa ngemali emva kokudlwengula umntwana
"Inzalelwane yaseMzantsi Afrika, uPitso “Jingles” Mosimane, iphinde yenza imbali kwakhona ebholeni ekhatywayo. Kutshanje, uJingles uthathe iAl Ahly wayisa kwiClub World Cup ebibanjelwe eQatar. Kulapho iqela lakhe libambe indawo yesithathu emva kokubetha iPalmeiras kumapenela emdlalweni wokugqibela. Phambi koko, iAl Ahly ibethe iAl Duhail phambi kokukatswa ngo’2-0 yiBayern Munich. Nangona iAl Ahly iye eQatar igxeleshe indawo yesibini okungenani – kodwa ukufumana imbasa yeBronze kwitumente yehlabathi ibe yinto enkulu kumqeqeshi. Ebengaqali uMosimane ukuya kwitumente yehlabathi yamaqela ebhola ekhatywayo. Kwiminyaka egqithileyo wasa iMamelodi Sundowns emva kokuphakamisa indebe yeCaf Champions League. Ngoku uPitso ngumqeqeshi wokuqala eMzantsi Afrika oye kabini kwiClub World Cup nophakathi kwabambalwa abanokuthelekiswa namadoda afana noJurgen Klopp noPep Guardiola xa kuthethwa ngokuphumelela iindebe ezibalulekileyo kumaqela wabo. 
Abathile eYiphutha, khange bayeke ukuyigxeka indlela ayidlalisa ngayo iAl Ahly – elona qela likhulu kwizwekazi leAfrika yonke. Kodwa nangona kunjalo, uMosimane uthe izinto zithatha ixesha. Lo nto yenzeke nakubaqeqeshi behlabathi abaziwayo. “Emva kokufika eQatar, ndathi injongo yethu kukubuya nendebe. Ngesaya kwisigaba sokugqibela ukuba sasithelekiswe namanye amaqela endaweni yeBayern Munich. Kumthathe iminyaka emihlanu yonke uKlopp ukuze aphumelele. Kwaba njalo nakuGuardiola owathatha iminyaka emine. Nam ndiyalidinga ixesha elingako. Ziinyanga ezintlanu qha ndingumqeqeshi apha, kodwa ke iyandixhasa ibhodi yeqela ekhokelwa nguMahmoud El-Khatib. Kufuneka sifumane abanye abadlali. Asikwazanga ukufaka amagowuli oneleyo kwiClub World Cup. Lo nto ithi kufuneka siqinise indlela iqela elihlasela ngayo. Amagowuli yeyona nto ebalulekileyo ebholeni ekhatywayo,” utshilo uMosimane osele ephumelele iindebe ezintathu eYiphutha.",UPitso ufuna ukunikwa ithuba emva kwetumente ebiseQatar
"Abalandeli bebhola ekhatywayo bashiyeke bematshekile sisigqibo esibe ngohlengahlengiso kwisigqeba sabaqeqeshi beMamelodi Sundowns ekuqaleni kwale veki. Ingxelo ekutshwe yiSundowns ithe uRulani Mokwena ngumqeqeshi oyintloko omtsha. Uza kusekelwa nguSteve Komphela noManqoba Mgqithi ngokulandelelana. Oku kwenziwe yiSundowns emva kokuvuthululwa kwayo yi-Orlando Pirates ngamagowuli amathathu eqandeni emdlalweni weMTN8 Cup obubanjelwe ePeter Mokaba Stadium ngempelaveki egqithileyo. Abaphathi beSundowns banika uxanduva uMngqithi, uMokwena noKomphela lokuqeqesha emva kokuhamba kukaPitso Mosimane owayesiya kwiAl Ahly yaseYiphutha kwisithuba esingaphezulu kweminyaka emibini egqithileyo. 
Abantu abaninzi bavakalise ukungasithandi kwabo isigqibo esithathiweyo kumakhasi onxibelelwa – kodwa uMike Makaab, ongumanejala kaMngqithi, uthe umqeqeshi akanayo ingxaki nesigqibo esithathiweyo. UManqoba uthotyiselwe wayokubekwa ekugqibeleni emva kokuhlazwa kweSundowns. Nangona ilizwi lokugqibela beliphuma kuye uMngqithi – kodwa bebesebenza ngokubambisana bebonke bengabaqeqeshi. Ngokutsho kukaMakaab, umqeqeshi wakhe umazise ngeenguqu emva kwentlanganiso ebiphakathi kwabaphathi beSundowns nabaqeqeshi. “Abaqeqeshi bebebizelwe entlanganisweni apho kuye kwavanywa ngayo yonke into khona,” utshilo uMakaab kwisikhululo saKwaZulu-Natal. 
“Akakhubekanga uManqoba. Sithethe ixesha elide ngale nto thina sobabini. Njengomntu ochubekileyo engqondweni, usamkele isigqibo sabaphathi ngoba iqela belingaqhubi kakuhle. Nokuba isigqibo sibuhlungu – kodwa iqela liza kufumana inkxaso epheleleyo kuManqoba,” utshilo uMakaab. Isivumelwano sengqesho sakhe kwiSundowns siphelelwa ekupheleni kwesizini eqhubekayo. Amasandawana aza kudibana neRoyal AM emdlalweni weDStv Premiership oza kube useChatsworth Stadium ngentsimbi yesithandathu emalanga ngoMgqibelo. Emva kokubethwa kwawo, aza kulwela impumelelo ekwalungiselela iCarling Black Label Cup oza kudlala ngomhla weshumi elinambini kwinyanga ezayo. Ekuqaleni kweveki, iSundowns ibindwendwele iMaritzburg United esatsala nzima kule sizini.",UManqoba Mngqithi ukwamkele ngesihle ukuthotyiselwa yiMamelodi Sundowns
"UMANEJALA womasipala uMnquma uSindile Tantsi umemelele ulutsha oluswele ingqesho ukuba luzisondeze kulo masipala. UTantsi ebethetha nabahlali bendawo yamatyotyombe kwaYako eGcuwa, apho bekutyalwa imithi kwisikolo samabanga aphantsi, iSiyanda Primary School. 
 “Abantu abatsha abadinga imisebenzi mabangakhali bekude mabasondela ukuze babeyinxalenye yokuza nechiza lokulwa intlupheko,” utshilo uTantsi. Uthi umasipala unenkqubo anazo ezijongene nokuphuhlisa ulutsha kwakunye nosomashishini abasakhasayo ngokwezakhono ukuze bazisebenzele. 
“Sisondeze amaziko ezoqeqesho afana noWalter Sisulu, King Hintsa TVET College, Nelson Mandela Metro ngenjongo zokunika ulutsha lwaseMnquma izakhono,” uqhube watsho uTantsi. Inkcukacha manani zaseMnquma uthi zivelisa ukuba uninzi lwabantu abatsha bayeka esikolweni bengekafiki kwibanga leshumi, nto leyo eyenze basondeze la maziko oqeqesho. 
Ukutyala imithi kwisikolo iSiyanda Primary School luphawo oluchazela uluntu lakwaYako ukuba uphuhliso lusemnyango. Obethetha egameni lenqununu yesikolo, uLindikhaya Golela uthi bachulumance kakhulu kutyalelwa imithi ngumasipala kwaye unethemba lokuba izakuba lunceda. 
“Kwiminyaka ezayo xa ikhulile lemithi abantwana bazakutsho bakwazi ukuhlala emthunzi kuyo kwaye nomhlaba akuzubalula ukuba ukhukhuliseke xa kunetha,” utshilo uGolela. Ukwathi nomoya awuzubachaphezela xa uvuthuza ngamandla ngenxa yalemithi kwaye uthi eyonanto imnandi ngalemithi ayiyo lena inengcambu ezinabayo. UMasipala waseMnquma ukwenza oku ngokuyinxalenye nehlabathi kwikhwelo lokhuthaza uhlaza ekuhlaleni.",Ukhuthaza ulutsha ngamathuba engqesho umanejala waseMnquma
"Intsika yeKaizer Chiefs, uWillard Katsande, iyibethe ngoyaba into yokwenza imbali njengoyena mdlali odlale imidlalo emininzi. 
 Ngaphambili ibinguSiphiwe Tshabalala odlale imidlalo emininzi kwiChiefs. Amakhosi aza kuqubisana neOrlando Pirates emdlalweni weTelkom Knockout okulindeleke utake iintlantsi ngentsimbi yesithathu emalanga ngoMgqibelo eMoses Mabhida Stadium. 
 Ukuba uKatsande udlalile, lo nto iyakuthetha ukuthi ulingana no-Itumeleng Khune osele edlale imidlalo yedabi laseSoweto engamashumi amabini anesixhenxe.  
Umdlali odlale kakhulu kwidabi labakhaya nguTshabalala.  
“Ngeke ndithi ndijonge ukophula irekhodi likaShabba. Ndingumfana nje ozisukela eZimbabwe.  
Ukudlala idabi imidlalo engamashumi amabini anesixhenxe yinto ekhethekileyo kum.  
Ndiyakuvuyela ukuba yinxalenye yemidlalo enje,” utshilo uKatsande. 
Ukusukela oko iqalile isizini, iChiefs iqhuba kakuhle kakhulu.  
Ihleli phezulu kwiPSL emva kokuqokelela amashumi amabini anesithathu amanqaku emidlalweni elithoba.  
Yona iPirates ihleli kwindawo yesibhozo emva kokubetha iHighlands Park ngo’1-0 ekuqaleni kwale veki.  
Nangona itsala nzima nje iPirates kule sizini kodwa izinto ziye zahluke xa idibene neChiefs.  
“Injongo yethu kukuqinisekisa okokuba abalandeli bayalithemba iqela. Ngoku kufike ixesha lokuba sibanike indebe.  
Ngokwamava wam emidlalweni engamashumi amabini anesixhenxe, umdlalo wabakhaya usoloko unzima. 
 Kuye kuxhomekeke ukuba leliphi iqela elilambe kakhulu.  
Ungayilangazelela impumelelo xa uzihlalele ekhaya kodwa ukuba xa kufika uMgqibelo ube ungayilambelanga kakhulu, ngeke uphumelele.  
Kungoko kuxhomekeke kuthi ukuqinisekisa ukuba siyifuna ngokupheleleyo impumelelo xa kufika uMgqibelo,” utshilo uKatsande. 
Ukuphumelela kweBucs ngoLwesibini kumonwabise kakhulu uRhulani Mokwena ngokuba ebesazi kakuhle ukuba lo nto iya kuba nefuthe elihle ebadlalini bakhe xa bedibana neChiefs emdlalweni weTelkom.  
Nakubeni iPirates ingaqhubi kakuhle phantsi kwakhe kodwa naye uMokwena unethemba lokuphumelela ngokuba lo nto ingalinceda iqela lakhe ukuya phambili.",Katsande: Kufanele sibanike indebe abalandeli
"Emva kokuba umbutho olawula umbhoxo, iSouth African Rugby Union (Saru), uthathele kuwo ulawulo kwiSouthern Kings, uye wamilisela isigqeba esilawulayo sethutyana esitsha. Inyathelo elithathwe yiSaru lilandela ukubhangiswa kolawulo lwenkampani ekuthiwa yiGreatest Rugby Company in the Whole World (GCR) ebikade inezabelo ezingaphaya kwamashumi asixhenxe (74%) kwiKings. Ngenxa yokuhexa kolawulo nokungakwazi ukubhatala amatyala, iSaru iye yangenelela ngokuthathela kuyo ulawulo. Phambi kwenyathelo leSaru, abaphathi beKings zange bakwazi ukuhlawula imivuzo yabasebenzi ngethuba kwiinyanga ezigqithileyo ngenxa yekhorona. Bahlangulwa yimali ebalelwa kwizigidi ezithandathu zerandi (R6-million) ekwabinzwa ngayo ngumasipala ombaxa waseNelson Mandela Bay Metro. 
Kule veki, kubhengezwe amagama wamalungu amahlanu esigqeba esitsha esiza kutsala iintambo okwethutyana kwiqela lombhoxo laseMpuma Koloni ekuthiwa yi-Isuzu Southern Kings. Amagama wabo nguMnu. Andre Rademan onguMongameli we-Eastern Province Rugby (EPRU) enezabelo kwiKings, uMnu. Mbulelo Gidane, uMnu. Monde Tabata, uMnu. Jannie Louw noMnu. Gugu Nxiweni. Umntu oza kukhokela isigqeba nguRademan. Uza kuncediswa yindoda eqheleneyo nokungciba iintanda ezindaweni ezinnengxaki, uMnu. Tabata. Konke oku kuthetha ukuthi amalungiselelo weKings ekulindeleke iqale imidlalo yayo yePRO 14 eyaphazanyiswa yikhorona kwinyanga yoKwindla ekuqaleni kwalo nyaka. Kwelinye icala, kukho amahum-hum athi iKings ingakhutshwa kwiPRO 14 xa kwenziwa iinguqu kunyaka ozayo.",Kutyunjwe abalawuli abahlanu abaza kuhlangula iSouthern Kings
"Umqeqeshi weKaizer Chiefs uErnst Middendorp ude waphumela elubala ngabadlali bakhe ababini.  
Owokuqala nguWillard Katsande owagqibela ukudlalela iChiefs emdlalweni weNedbank Cup, eBhayi, apho yabetha khona iThe Magic FC ngo’3-0. Emva kwaloo mdlalo, uKatsande zange aphinde adlaliswe.  
Ukuvinjwa kwakhe imidlalo nguMiddendorp kuphembelele imibuzo emininzi ngekamva lakhe ngokuba ngoyena mdlali iChiefs ebisoloko ixhathise ngaye.  
Umqeqeshi uthi ukushiywa kwabadlali emidlalweni yinkqubo abayisebenzisayo. 
“Xa sicinga ukuba umdlali uyafuneka emdlalweni othile siyamquka kwinani labadlali abaza kudlala kuloo mdlalo. Uza kuqwalaselwa uKatsande naye ukuba ukulungele ukudlala na  ngoMgqibelo,” utshilo uMiddendorp.  
Kanti kwicala likaJoseph Molangoane, umqeqeshi uthe akusekho nto anokuyenza ngokuba ushiyeke kakhulu emsebenzini wale sizini.  
Iintetha zomqeqeshi ngaba badlali babini zenza kubekho ukuthandabuza ngekamva labo kwiChiefs.  
UMolangoane uhleli ithuba elide emva kokonzakala kunyaka ophelileyo.",Ingcaciso ngabadlali ababini beKaizer Chiefs
"Isuke lo nto yayinto eqhelekileyo apha eMzantsi Afrika ukuba iinkokheli zethu zifumaneke kwizinto ezingatshongo khona. Iyile inkokheli inodederhu lwezinto eziyilandelayo ezingacacanga.  
Ukuqala pha kutata wethu uMsholozi ukuya koyena mncinci – kuboliwe nje zizinto ezirhawuzelelisa ikhwapha nezikrokrisayo. Lo nto la madoda asikhokhelayo isuke ibe ngathi awazimiselanga tu ukuba ngumzekelo ngendlela abaphatha ngayo abantu abangoomama kunye noonkosikazi babo. 
 Yayikade ingumnqa into yokuva ngamabibi ezesondo ngomntu oyinkokheli, kodwa ngoku isuke yasisonka semihla ngemihla. 
Kule veki sithe sisavuka singeka lamli namaphupha savukela kwiindaba zikamphathiswa utata uJeff Radebe, nekuthwa ebekhe wamaxhaphetshu efuna imifanekiso yobuze komnye wabasebenzi abancinane pha kwi-ofisi yobumongameli. Kuthwa uRadebe lo mininzi imiyalezo ayithumelele lo wasetyhini ecela imifanekiso yelungu lakhe langasese.  
Tyhini thiza! Akatshatanga nalo kaRadebe? Ndithe ndakuphanda ndafumanisa ukuba uJeff lo utshate noBridgette Radebe, nongudade wesigwili uPatrice Motsepe. Ingaba umphathiswa akoneli ziinkonzo endlini sehamba ezifuna esithubeni nje? 
Noxa ingathi ndiyamxabela nje, kodwa mandimncome ngokuba khange aphozise maseko uye waxolisa ngoko nangoko kumbutho wakhe wezopolitiko nakwisizwe ngokubanzi.  
Usuke ungayazi ke nokuba umntu ucela uxolo kuba ebhaqiwe na okanye uyazisola manyani na. Mhlawumbi ecela uxolo nje ujonge ukuba angaphulukani nenkxaso yokuba abengumongameli olandelayo we-ANC.  
Abanye abantu bebesele beyijonge kalusizi le meko besithi kukuphela kwendlela kwezopolitiko kuJeff Radebe ngolu hlobo. Abanye besithi le nto ngumakhelo onjongo zawo ikukususa uRadebe kugqatso lobongameli be-ANC. 
 Iingcaphephe neengcali zezopolitiko nembali zithi isengamanzi amancinci le nto ajongene nayo uRadebe, ayisoze imsuse tu kugqatso lobongameli be-ANC.  
Ezinye zezi ngcaphephe ziye zacaphula kuminge-minge lwezityholo ezikumila kunje zikamongameli uJacob Zuma, nokuba zange zimthintele ekubeni abe ngumongameli we-ANC nowesizwe. 
Nisakhumbula phofu ukuba iinkathazo zikaZwelinzima Vavi kumbutho wabasebenzi iCOSATU zaqala ngemiba ephathelene nezesondo, nokunyoluka kwakhe ezantsi kwebhanti? Ngabatheni ababhungcayo, ngabatheni abangabhungciyo? 
Mandikhe ndikuzobele umfanekiso wababhungci ababhaqwa ekunyolukeni kwabo kwezesondo. Naba ababhungci bodumo: Fikile Mbalula, Malusi Gigaba, Kebby Maphatsoe, Jacob Zuma, Marius Fransman, noEdmund van Vuuren. 
Masikhe sithi tshe, sijonge ngokukhawuleza ukuba elowo kula madoda udume ngantoni. uFikile Mbalula ngokuya wayengumphathiswa kwezemidlalo wayekhe wanomakhwapheni ongunobuhle oneminyaka eyi-27. UMbalula wayiphika wama entla eyokuba lo sisi ngumntu wakhe, wathi ibiyinto yobusuku obunye kwaye uyazisola ngayo. Hayi ke, kubekho umakhwekhwetha womkrexezi wodumo uMalusi Gigaba. 
 Lo kaGigaba walala nomfazi womntu ngo2011 eNaspoti. Sisajonge leyo, ngo2015 wabhaqwa ukuba uthandana noBuhle Mkhize. Sothuka sonke sabamba ongezantsi xana sasibone imifanekiso yenkonde yoMkhonto Wesizwe, utata uKebby Maphatsoe, ehamba ze. Mfanekiso lowo owawuthatyathwe likrexe lakhe.  
Ucinga wakhe waxolisa la tata? Omnye endingamkhumbuli exolisa ngezigeme-geme zakhe nguJacob Zuma. Ukususela kwizityholo zokuba wadlwengula uKhwezi, ukuya kwesokuba wamithisa intombi yomhlobo wakhe * -Irvin Khoza. 
Usizana olungazange lubhunce lona nguMarius Fransman, nowafumana uphum’aphele kwiANC ngenxa yezityholo zokuhlukumeza ngokwesondo uLouisa Wynand.  
Umbhexeshi oyintloko weDA kwipalamente yephondo eBisho, uEdmund van Vuuren, naye ujamelene nezakhe izityholo zokuhlukumeza ngokwesondo. 
Xa zininzi kangaka iinkokheli ezingamadoda ezibandakanyekayo kwimiba emibi efana nale nithi izakuba ngubani umzekelo omhle kulutsha olusakhulayo?  
Ewe isiXhosa sithi akukho nzwana ingenasiphene, kodwa mna elam lithi ngoku kwanele madoda. Masibe ngumzekelo oncomekayo kwisizukulwana esiza emva kwethu.",Iingqondo zixinene ngamabhinqa betshatile
"Kuphume isidumbu kwakhuthuzwa nendoda kwitiphu yaseBhayi ezinze kwilokishi yaseWalmer nebizwa ngokuba kuseMdeni kule veki. 
Umasipala waseBhayi ubanga ukuba uAmos Dywili (54) obengumsebenzi kwinkampani esebenza ngokukhetha iindidi zenkunkuma kule tiphu, ubhubhe ngokunyathelwa sisigadla esisebenza apho ngokugangatha inkunkuma. Umasipala ubanga ngelithi le ndoda ibixakekile igubhulula inkunkuma ngethuba inyathelwa. 
Ongusekela sodolophu kulo masipala uMongameli Bobani, uthe enye yala madoda asebenza kwaphantsi kwale nkampani, uOmni Horan, yena uhlangene neembila zithutha, wathathelwa imfonomfono yakhe zizigila-mkhuba ezingene kuloo tiphu ngokuqhaqha ucingo ziphepha oonogada. 
“Sifuna ukuqinisekisa iinkampani nabaxhasi bethu ngeenkonzo ukuba bangaxhali ziziganeko ezifana nezi, baqhubeke nokuzisa inkunkuma yabo kule tiphu. Le asiyondawo yokubulala nokukhuthuza abantu, sizakuqinisekisa ukuba ukhuseleko kule ndawo luqinile,” utshilo uBobani. 
Uthe zimalunga namakhulu amahlanu anesibhozo (508) iinqwelo ezithuthela inkunkuma kule ndawo ngemini. Kukwakho nabo basathe gqolo ukulahla phakathi kwemizi. 
“Sizakubacholisa loo nkunkuma bayokuyilahla endaweni efanelekileyo kungenjalo sibabizele amapolisa ababambe,” kutsho uBobani. 
USonke Mhlawuli (50) okwangomnye wabasebenzi benkampani esebenzisana nomasipala kule tiphu, uthe uziva ebuhlungu kukusweleka kogxa wakhe ngale ndlela, esithi bona kuphela kwendlela abaphila ngayo nanjengoko bengena bantu, bengasebenzi sigxina.  
Uthe le tiphu iyabanceda kuba bachola-chola iimpahla nokusiwa empumlweni nezinye izinto abazithengisela kwa abanye abangathathi ntweni.","Indoda ibulewe sisigadla etiphini, eBhayi"
"IChilli Boys lelinye lamaqela asakhulayo anabalandeli abalixhasa ngokupheleleyo iqela labo. Kule veki sithethe nomnye wabalandeli abalithanda kakhulu eli qela laseMpuma Koloni. 
Pedro Mapelo: Bhota Mhlekazi, unjani? 
Umlandeli: Ndiyaphila Bhuti, unjani wena? 
PM: Kuhle nakum. Ngokufutshane nje, khawuzichaze ukuba ungubani? 
Umlandeli: Igama lam ndinguSithembe Faku. Ndizalelwe kwindawo ekuthiwa kukwaBhoxongo apha kwaZakhele kwidolophu yaseBhayi. 
PM: Khawuqhayise ke Faku, kutheni wena uzithandela iChippa United? 
Sithembe Faku: Mhlekazi okokuqala ndingathi ndithanda iChippa United ngenxa yomdlalo ophucukileyo ewudlalayo ebaleni,   
isibonisa le nto kuthiwa yibhola ekhatywayo. Kwathi mhla kwafika yona apha eMpuma Koloni, ndayeka ukuxhasa amaqela aseRhawutini. Ndandifudula ndixhasa iKaizer Chiefs – ndayiyeka kwakufika iChippa. 
PM: Zintoni enizenzayo kwisebe lenu ningabalandeli beChippa? 
SF: Bhuti zininzi kakhulu izinto esizenzayo kwisebe lethu. Siyajikeleza kule ndawo sihlala kuyo, injongo kukuqinisekisa ukuba bazibandakanya neChippa.  
Akuphelelanga apho ngokuba sinezinto esithi sizenzele abantu abangathathi ntweni apha ekuhlaleni. Siyenza lo nto egameni leChippa kuba liqela labantu. 
PM: Ingaba unqwenela kwenzeke ntoni kwiChippa xa kuphela le isizini? 
SF: Kuninzi kakhulu endinokuthetha – kodwa mandithi ndingavuya kakhulu ukuba singayiphumelela le midlalo iseleyo yonke. Ingenzeka lo nto, kwisizini edlulileyo yasibetha iChiefs ne-Orlando Pirates. Kunyanzelekile siwabethe la maqela ukuze sikwazi ukufumana indawo entle ngokufanayo nesizini ka’2015/16. 
PM: Ngoobani abadlali obathandayo kwiqela lakho? 
SF: NguBuyani Sali noDaniel Akpeyi. Bobabini aba badlali basebenze kakuhle ngamaxesha onke.  
Umsebenzi wabo uyancomeka, kanti ngendimbala noJames Okwuosa ukuba ebesekhona kwiChippa. Wayezinikela xa edlala loo mfo.",UFaku uyifuna phezulu iChippa kwiPSL
"Abambe ipolisa lomgunyathi amapolisa aseMatatiele, nelikwangumrhanelwa kwityala lokubulala. 
Le ndoda eminyaka ingamashumi amane ibivele enkundleni kamantyi wale dolophu, nalapho ijongene namatyala aquka, elokubulala, isazisi somgunyathi esimchaza njengepolisa, netyala lokuphanga.  
Oku kuvele ngethuba ummangalelwa efaka isicelo sebheyile. Umbuso usiphikisile isicelo sebheyile somrhanelwa ngelithi ujongene namatyala anobuzaza.  
Utyholwa ngokubulala igosa lendlela kumasipala waseMatatiele uDawn Mackenzie kweyeDwarha kulonyaka emva koko waba umpu kamfi.  
UMackenzie obenamashumi amathathu ananye ngethuba lokubulawa kwakhe ngumrhanelwa wafunyanwa eswelekile kwimoto yomsebenzi, enamanxeba okudutyulwa kwesinye sezisitalato zale dolophu.  
Amapolisa akwavelise ubungqina bokuba unesazisi somgunyathi sobupolisa. Umrhanelwa ubanjwe kwiiveki ezimbini ezidlulileyo kwindlu ayiqeshileyo eKokstad emva kokuba amapolisa ehletyelwe ngokubandakanyeka kwakhe kwisiganeko. 
Isithethi samapolisa aseMatatiele uKhaputeni Raphael Motloung uthe:  “La, ngamatyala anobuzaza kwaye kuyabonakala ukuba umrhanelwa lo unobuchule kulwaphulo mthetho. 
Akukacaci ukuba usifumene phi, kanjani isazisi somgunyathi,” utshilo uMotloung. Ulumkise uluntu ngabantu abazazisa njengamagosa karhulumente benenjongo ezimbi. 
Uthe amapolisa asaphanda ngokunye ekungenzeka ukuba kwenziwe ngumrhanelwa ekhohlisa abantu njengepolisa, esebenzisa esi sazisi kwanompu awawuba kwixhoba.  
Ukwathe amapolisa aphanda nabanye ekungenzeka ukuba basebenzisa oluhlobo ukwaphula umthetho.",Amapolisa abambe ipolisa lomgunyathi eMatatiele
"Lizingcwabele lodwa usapho lakwaMlakushe kwilali yaseNcedani kuGatyana emva kokukwaywa yilali. Intombi yolu sapho uPamela Mlakushe uzingcwabele unina ongasekhoyo uNikiwe Nesi Mlakushe emva kokukwaywa yilali kulandela umyalelo ophume kumalume wakhe oyalele ilali ukuba ingalibeki unyawo kulo mngcwabo. 
UMlakushe (34) usadandatheke nanamhlanje ngento ethe yamehlela yokungcwaba unina encediswa ngabantwana bakhe abancinci, abatshana bakhe kwakunye nabangcwabi bakwaThuso Funeral Palour ekuGatyana ngenxa yokungavisisani ngosuku lokungcwaba nomalume wakhe. Lo malume uzalwa kunye nonina uNikiwe. 
“Isesisilonda esingekapholi nangoku kum ngaphakathi ukuzibona ndinomthwalo wokungcwaba umama kungekho madoda okubamba ibhokisi kwaye kungekho nelali leyo. Yaba ngumbono okongathi ndiyaphupha,” utsho uMlakushe. 
UMlakushe ungumsebenzi kwelaseNtshona Koloni. Unina ebehlala nabantwana bakhe kwakunye nabakadade wabo ongasekhoyo eNcedani. 
 Uthi eyona nto bangavisisananga ngayo nomalume wakhe lusuku lokungcwaba, uMlakushe ubeke usuku oluthile, wabe nomalume ebeka elakhe usuku kuba esithi sele kukho umgidi ocwangciselwe olu suku lomngcwabo kule lali. 
UMlakushe uthi, akusekho nto imdibanisa nosapho lwakulo nina ngoku ubathathile nabantwana bakhe baqalise isikolo eNtshona Koloni. 
Inkosi yendawo yaseNcedani uNkosi uJongisizwe Fokazi uthi wayengekho ngethuba abantwana bezingcwabela unina, kodwa uthi wazama ukudibanisa lo sisi kwakunye nomalume wakhe kwiinzame zokubaxolelanisa, kodwa zange kube nampumelelo oko.","Bakwaywe yilali, bangcwaba umama wabo bebodwa"
"Igama lomsasazi weNyan Nyan kwiSABC1, uLuyanda Potwana, alisafumaneki kwimarike yamasoka aseMzantsi nanjengoko intliziyo yakhe ithinjwe yintombi yaKwaZulu-Natal. 
I’solezwe lesiXhosa live iindaba zokuba usapho lakwaPotwana belizimase umcimbi womembeso kaLuyanda nowakwakhe kuDisemba esisuka kuye. 
Ezi ndaba zingqinwe nguPotwana buqu ngethuba ebuzwa liphephandaba I’solezwe lesiXhosa kule veki. 
UPotwana uthi wadibana neli qobokazana kwisikhululo seenqwelomoya saseHeathrow, eLondon kwelaseNgilane. 
Ubalisa uthi kwangoko nangoko wavele wayazi ukuba ufuna ukulenza isithandwa sakhe sanaphakade. 
“Ngosuku odibana nondofanaye uvele wazi – ngokomoya nangokomphefumlo. Ndazi kwangoko ukuba nguye lo! 
Nangona kusekutsha nje, kodwa ndisakholelwa ukuba ndifumene undofanaye !” kuncokola uPotwana. 
Ngubani le nzwakazi iwelwe ngumqa esandleni? 
Kuvakala ukuba nguNicola Nomnotho Zondo, igqiyazana laKwaCeza eThekwini. 
UNicola kuthiwa ngudade bomsasazi kamabonakude uAnele Zondo. 
Uhlala eNgilane nalapho asebenza khona njengeNzululwazi (Scientist). 
UPotwana noZondo badibene kuMatshi wonyaka ophelileyo, kwiinyangana nje ezingephi emva koko, uPotwana wabe sele ethumela ilobola ekhayeni lentombi. 
“Ndonwabile! Bendingatsho ndakuze nditshate. Umtshato ibingeyonto isengqondweni yam kule minyaka idlulileyo. Kodwa kwafika eli gqiyazana, kwatshintsha yonke into. Lundenza ndonwabe olu hambo lwam lutsha. Usapho lwam nalo lonwabile! 
Ngomhla we27 kuJulayi 2019 ndathumela amaxhego amaNywabe (isiduko sikaPotwana) ayokucela intombi. 
Nge28 kuDisemba 2019 ndabhatala ilobola ndabe sele ndisenza umembeso,” kubalisa uPotwana obengawuvali umlomo luncumo. 
Umakoti kulindeleke azokutya utsiki ze aphiwe igama lokwenda kwaPotwana eNgqushwa ngoJuni. 
Usuku lomtshato belingekacwangciswa nanjengoko esithi uPotwana “bafuna ibe lusuku olukhulu nolukhethekileyo kuba kuza kube kukho izihlobo zikamakoti ezisuka eNgilane nezikaPotwana zaseNigeria.” 
Ezi ndaba ayizizo zodwa ezonwabise uPotwana nanjengoko inkqubo yakhe kamabonakude iNyan Nyan edlala kwiSABC1 ibonise ukukhula nangakumbi ngokwamanani njengenkqubo ebukelwa zizigidi ngezigidi zabantu. 
Oku kuthetha ukuba uPotwana ngoyena msasazi obukelwayo eMzantsi Afrika. 
INyan Nyan ibukelwa zizigidi ezingaphaya kwesine zabantu eMzantsi Afrika sithetha nje. 
“Ndichulumancile! Oku kubonisa ukuba abantu boMzantsi Afrika bayayithanda le nkqubo. Ndingoyena msasazi ubukelwa kakhulu eMzantsi Afrika – ityendyana laseNgqushwa. Oku kubonisa ukuba amaphupha ayafezekiseka kwaye uThixo mkhulu!” kuphawula uPotwana.",Uzimanya ngeqhina lomtshato Nyan Nyan!
"Ibiyimibhiyozo nje eMthatha kule mpelaveki, kuvuyiswana noMonwabisi “Gudlabatshakazi” Bangi ophumelele kukhuphiswano ebelubanjwe nguMhlobo Wenene FM lokuzingela umsasazi oya kuthi avale isikhewu esishiywe ngongasekhoyo uSaba Mbixane. 
UGuldla uqhumisele ngothuli isihlanu sabagqatswa ebebotshwe nabo waphala phambili ngeevoti ezingaphezu kwekhulu lamawaka (134 000). Uthiwe jize ngeli wonga kumsitho obe ubanjelwe kwibala lezemidlalo eMount Frere ngoMgqibelo. 
…Liqhubeka…",UGudla nomgodlo wakhe
"USihlalo weANC eMpuma Koloni uOscar Mabuyane, okwayiNkulumbuso, uthi uzinzo abasele belwenzile kweli phondo asoze bavume luphahlazwe ziinkokheli ezifuna ukubekwa “okweenkunzi zegusha” kwanezo zifuna ukuzisa “umnxilo” kumasebe alo mbutho. 
UMabuyane ebethetha eQumrha kwimpelaveki esiyishiya ngasemva apho iANC ibibambe imibhiyozo yephondo yokugqiba iminyaka elikhulu elinesibhozo yasekwayo. 
UMabuyane usebenzise iqonga lakhe ukugxeka into enokutolikwa njengezigqubu ezitsalela ecaleni zamakhaba amanina nawolutsha kulo mbutho.  
“Sisebenze kakhulu ukusuka ngo2017 (ngenkomfa yephondo) ukwenza le nzolo siyibonayo namhlanje apha ephondweni. Sisuka kwimeko yokuba abantu bathethe kuthethwa, kukho abantu abakhwele kwizitulo ngoku baxelelwa izinto neendaba ezilungileyo,” utshilo uMabuyane. 
“Eli phondo likuzinzo olubhetele, kodwa siyabona ukuba bakhona abazama ukusiphakula. Neenyosi ke xa uza kuziphakula uqale uziqhumisele khon’ ukuze zibe dizi. Bakhona ke abantu endibona ukuba badizi, abafuna ukwenza thina dizi, singekho dizi. 
“Izinto esizibonayo ezenziwayo ngeeWomen’s League neeYouth League, umntu ahlale athi xa evuke nephupha achithachithe iziseko (structures). Ayizukwenzeka lo nto kweli phondo. Eli phondo alizubuyiselwa mva ngeenjongo zokuba sifezekise iminqweno namadinga abanye abantu. Eli phondo liphumile ekubeni libe yintambanana, into yokudlala. Eli phondo liza kuthatha indawo yalo kuzwelonke linike isikhokelo kuba eso sikhokelo siza kukhulula abantu beli phondo,” kutsho uMabuyane. 
Uthi kweli phondo bayaqhuba nokumanya izintlu zeANC. 
 “Apha eMpuma Koloni sikwazile ukumanya amagqala omkhosi kwanolutsha kuba iANC Youth League ayizukwenzelwa iinkokheli zeANC ezifuna ukonyulwa, iza kwenzelwa abantu abatsha.” 
“Akuzubekwa nkokheli apha okweenkunzi zegusha kuthwe zinkokheli zabantu abatsha. Kudala yabakho iANC, asizukulala sisothuka sibe namafufunyana sibona iziphorho ngenxa yabantu abafuna ukudlala. IMpuma Koloni asiyondawo yokudlalela. 
“NeWomen’s League siyayimema, ukuze simanyane. Amalungu eWomen’s League aqale abe ngamalungu eANC. Masebe eANC siyababona, siyababona. Bayabonwa! Bajongeni ke bangalinge bazise umnxilo kumasebe eANC,” utshilo okaMabuyane. 
Ebhekisa kuSihlalo kazwelonke uGwede Mantashe obezimase le mibhiyozo, uMabuyane uvakalise ukungaxoli kwakhe sisigqibo sikarhulumente kazwelonke sokurhoxiswa kwemizila kaSouth African Airways eMonti naseBhayi. 
“Siyacela phaya kwisikhokelo sikazwelonke, masingabi ngoocof’ ayishiye. Makucace ukuba kukhokelwe kwaye injongo kukukhulula abantu beli lizwe. Asivumelani nalo mcimbi siwubonayo phaya kwiSouth African Airways ingakumbi ngokweli phondo.  
“Kuba eli phondo liza kukhula ngokwezokhenketho. Xa unqumamisa iinqwelomoya eziya eMonti naseBhayi ususa eli phondo kunxibelelwano namanye amaphondo ukuze kukhule ukhenketho noqoqosho. Abantu abaphetheyo makuvakale ukuba baphethe, singothuswa zizinto ebekufanele ukuba azisothusi,” utshilo uMabuyane. 
sithandiwe.velaphi@inl.co.za",Mabuyane: Ningazisi umnxilo kwiANC
"Enye yeembethi manqindi ezitshontsh’ entla eMzantsi Afrika intingele kwilizwe laseMelika ekuqaleni kwale veki – apho inethemba lobomi obungcono.  
UXolisani ‘Nomeva’ Ndongeni – oyinzalelwane yakwaBhaca, ugqibe kwelokuba alinikele umva ilizwe lakhe emva kokuba zingamhambelanga kakuhle izinto.  
UNomeva yintshatsheli ye-IBO Lightweight emva kokubetha uJuan Garcia waseMexico – kodwa ingxaki anayo akayifumani imilo – eyona nto ibalulekileyo kwimbethi manqindi. 
Le ndedeba yakwaBhaca iphantsi kwenkampani esakhasayo iMecca and Events Promotions. Phambi kokuhamba, uNdongeni ubenethamsanqa lokufumana inkxaso kwiMatthews Phosa Foundation emncedisileyo kwindlela eya eLas Vegas – apho kulindeleke abephantsi kweliso elibukhali likaLuis Tapia.  
Emva kokuphumelela imidlalo engamashumi amabini anesibini phantsi, uNomeva unethemba lokufumana imilo eliqela nobomi obubhetele.  
Zonke izinto azifunayo kuzawunyanzeleka azisebenzele nzima – kodwa uqinisekile ngenkxaso ngoba uzakulolongwa kwindawo kaFloyd Mayweather owaziwayo jikelele kwihlabathi.  
Ethetha neentatheli phambi kokunduluka kwakhe, uNomeva uthethe wenjenje: “Utata wam uthe kum, xa ndifika endaweni, nam kufuneka ndenze into eyenziwayo. Kodwa engandilungeliyo ndingayenzi. Yilo nto endizakuyenza. Endikwaziyo ukuyeza, ndizakuyenza futhi ndizithembile kakhulu.” 
Le mbethi-manqindi yenye yeembethi-manqindi ezibalaseleyo kweli lizwe – kodwa ithwaxwe kakhulu lilishwa kulo mdlalo.  
Sekuqengqeleke iminyaka eliqela ngoku engafumani imali esisigidi sonke emva kokuphumelela iPremier Boxing League. Kuzo zonke ezo zinto akanikezelanga. Ngoku uzimisele ukulisebenzisa ithuba alifumeneyo. 
 “Andisafuni ukuthetha ngezinto ezidlulileyo, ndijonge phambili mna. Zininzi izinto ezindehleleyo emanqindini. Ndifuna ukuphumelela imilo eMelika, ukuzakhela igama ndizenzele nobomi obungcono. Ukusebenzela kwinkampu kaMayweather kuthetha ukuthi kufuneka ndizimisele futhi ndiya endaweni engcono,” uvale ngalo mazwi uNomeva. 
Phambi kokuhamba kwakhe lo kaNomeva uye wathiwa jize ngomgrugra wemoto entsha yinkampani yakwaSASSTEC angunozakuzaku wayo.  
“Ndineqela endisebenza nalo eliqinisekisa okokuba ndifumana yonke into endiyifunayo,” utshilo uNomeva.",UNomeva uyokuzama ubom obutsha
"Umdlali webhola waseBhayi unethemba lezinto ezintle kwiPlatinum Stars.  
UZanoxolo Mduli, 23, ngomnye wabadlali abaqaqambileyo beKe Yona – iqela labadlali eliqokelelwe yiNedbank.  
Le ndodana yabanethamsanqa lokuchongwa kwiphulo leNedbank lokuzingela abadlali abatsha, abanesakhono nomnqweno wokudlala ibhola kwinqanaba eliphezulu.  
Eli phulo leNedbank belikhokelwa ngoomakhwekhwetha kwicala lokuqeqesha ebholeni ekhatywayo abaquka uShakes Mashaba, uKhabo Zondo, * -Owen Da Gama noMike Mangena. 
Emva kwexesha elide abadlali beKe Yona, abaphuma kwilizwe lonke, bevalelwe enkampini phantsi kweliso elibukhali noqeqesho lwabaqeqeshi – kwiveki ephelileyo bade badlala neSuperSport United kumdlalo ophele ngo’2-1 eMakhulong Stadium – apho kwenzeke imbali.  
UMduli ufake igowuli leKe Yona lokuqala kwiminyaka emithandathu ikhona. Emva komdlalo ofana nalo abadlali beKe Yona banethemba lokutyikitywa ngamaqela adlala kwiPSL. 
Naye uMduli unelo themba njengokuba esiya kwiPlatinum Stars – apho azakufumana uqeqesho oluthe vetshe namava kwiqela elidlala kwiPSL. Ukufaka igowuli kwiSuperSport yinto enkulu kuMduli kwaye unethemba lezinto ezintle ezizayo.  
“Ndikuvuyele kakhulu ukufaka kwam ela gowuli. Ndiyathemba ubomi bam bakutshintsha. Yinto enkulu kakhulu le kum,” utshilo uMduli emva kokudlala kakuhle kumdlalo weNedbank. 
“Ukudlala neSuperSport United bekunzima kuthi – kodwa zininzi izinto esizifundileyo kubadlali bayo abanamava. Nangona enkampini kwakunzima – kodwa abaqeqeshi bethu basinceda ngoba bakuqhelile ukusebenza nabadlali abasebatsha.  
“Abaqeqeshi bandixelela ukuba isakhono sisodwa asonelanga, kufuneka ndisebenze ngokuzimisela ukuze ndiphumelele,” utshilo uMduli. 
Bonke abadlali beKe Yona batyalwe kumaqela ohlukeneyo adlala kwiPSL ekulindeleke bafunxe kuwo ulwazi namava okudlala kwinqanaba eliphezulu anokubanceda kwixesha elizayo.  
“Ndikhethe iPlatinum Stars, ndiyathemba ukuba izinto zizakundihambela kakuhle,” utshilo uMduli kweli phephandaba.",UMduli uzikhethele iPlatinum Stars
"WONKE umthandi weGospile usingise kwidolophu yaseMthatha kwingxikela yokusungulwa kwecwecwe lesine likaBetusile Mcinga. 
Eli cwecwe, nelilandela amacwecwe amathathu kaMcinga, uMandibe ngowakho, Inceba zikaJesu neKuphelele – kulindeleke litsale abathandi bomculo wevangeli mbombo zone zeli. 
Ngolu suku, umhla we-5 kweyeThupha/ August 2017, iholo i-OR Tambo eMthatha, kulindeleke ukuba izale ime ngeembambo xa abantu bazakube bezokubona uluhlu lweemvumi ezizakube zitshintshiselana ngeqonga. 
Umama kaBetusile buqu, uLusanda Mcinga, uVeliswa Skeyi, uHlengiwe Mhlaba, Dumi Mkokstad, Jumbo, Thobekile, Pastor Khaya Mayedwa , Sgwili Zuma, Mawetu Madikiza , Butho and Yolanda Vutela , Mr Vee Sholo nabanye – bazakwabelana naloo nginginya ngeengoma ezimnandi zabo. 
UBetusile uxelele I’solezwe ukuba akuphelelanga apho, “Kwangolu suku lukhulu kangaka sizakube sisungula iphulo endaliqala kwiminyaka emibini eyadlulayo lokujikeleza, ndicela iminikelo, ndiphisa ngezihlangu kwakunye neziqhusheki zamanina (sanitary towels) kubantwana abahlelelekileyo beMpuma Koloni.” 
Eli phulo libizwa iJireh Children Campaign, gama elo lithetha ukuba Jehova will Provide ngolwimi lwesiNgesi. 
Kweli cwecwe litsha lithi ‘‘Intando Yakho,’’ uBetusile usebenze noMxolisi Mbethe, Kamva Mcinga, Malizole Fololo, Dumi Mkokstad noJumbo Lwando Nyangiwe phantsi kweTop Class Productions. 
“Kweli nqanaba ndikulo ngoku ndibekwe nguThixo nayinkxaso endiyifumana kubaxhasi bam, ngokunjalo nokuzithoba uzimisele entweni oyenzayo, kwaye ube ngulo mntu unguye uthe gqolo ukusebenza nzima ufezekisa iphupha lakho,” kutsho uBetusile. 
Uvakalise ukuba ucula uhlobo oluyi-Traditional Gospel, kodwa ehleli ecela ubulumko kuThixo ukuze akhethe iingoma ezizizo nezihambisa umyalezo odingekayo eluntwini. 
Uthi iingoma zakhe zingumxube, ezinye ziyanqula ngelixa ezinye izezokudumisa. 
Phakathi kweengoma ezikweli cwecwe ziquka leyo ethandwa kakhulu ethi “Iyeza imini yenkululeko” neyeyona ethandwa kakhulu nguBetusile ngokutsho kwakhe, nathi yingoma endala abayenze yantsha. 
UBetusile, odume ngeengoma ezifana noMandibe ngowakho noZundithwale, waqala ukucula ngo1998 ngethuba ecula kwiqela likamama wakhe iLusanda Spiritual Group, ebhala kwaye ekwancedisa ekuvelisweni kwamanye amacwecwe elo qela, phambi kokuba azimele yedwa ngo2008. Le mvumi, yaphumelela iwonga leBest Song of the Year ngecwecwe layo uZundithwale kwiiCrown Gospel Awards. 
Ngale mini kulindeleke izitatanyiswa zaseburhulumenteni, abasasazi bakamabonakude nonomathotholo. Amatikiti aseJet Music eMtata Plaza ngeR50 iGeneral, yiR250 i-VIP.  
Abo bangaphandle kwaseMthatha banomdla wokuzimasa bangatsalela ku: 0739031424. Umcimbi ungentsimbi yesithandathu ngorhatya! 
simphiwe.freddie@inl.co.za",Umdliva wegospile usendleleni eya eMthatha!
"USibusiso Mxwexwe, 35, waseMdantsane, uthi nangona nje wakhula enyanzelwa ngumakhulu wakhe ngokuba apheke kwaye iyinto awayeyicaphukela kuba esithi ukupheka yinto yamantombazana, oko kwamenza ephela ekuthanda ukupheka, wade wabe wenza nezifundo zokupheka eWalter Sisulu emva kokuphumelela uGrade12.  
Uthi wayebona ingathi uyaxhatshazwa ngumakhulu wakhe xa wayemane ebuya esikolweni kuthwe mabayokuchola amalongwe bapheke.  
Uthi ekukhuleni waqaphela ukuba oku kwaye kwamqeqesha wazibona esiya ebanothando neembiza. 
UMxwexwe ngoku ukwiphulo lokuphuhlisa kwanokupolisha izakhono zabantu abatsha, abo banomdla ekuphekeni.  
Uthi baninzi abantu abatsha abangaphangeliyo kwaye benazo izakhono zokupheka kodwa bengayazi ukuba baye ngaphi, kambe abanye bengenayo imali yokuya esikolweni.  
Uthi abajongileyo abantu ngaba bayeka kwibanga lesixhenxe, lesibhozo hayi osele efikile kuGrade12 kuba lowo angakwazi ukuqesheka. 
“Kodwa abantu endibajongileyo ngabatsha abangaphangeliyo ingakumbi abo bangazange balifumane ithuba lokufikelela kuGrade12. Ndiza kube ndibafundisa ukupheka kwenzele umntu akwazi ukufumana isatifiketi atsho aqeshwe nakwiihotele njengoko eza kube enawo amava kwaye elufumene noqeqesho.” 
“Umntu osele ephumelele uGrade12 angakwazi yena ukuphangela kungoko ndingamfuni ofikileyo. Kanti owaphela kwibanga lesixhenxe nelesibhozo akululanga ukuba aqashwe,” utshilo uMxwexwe. 
Uthi kwizakhono kwakunye namava athe wawafumana kwiihotele kwakunye neendawo zokutyela asele waphangela kuzo eMonti, ucinga ukuba naye makaphokozele abanye ngolu lwazi analo. 
UMxwexwe uthi wayeka ukuphangela kuba waqaphela ukuba ukhulisa omnye umntu kungoko esenza iinzame zokuba naye azimele kuba umnqweno wakhe ebomini kukuba naye ngenye imini abeneyakhe indawo yokutyela.  
Uthi kolu qeqesho aza kulenza leUnlimited Cooking Skills akuzukubhatalwa kwaye akukhethwanga sini. Uthi xa kufundiswa abantu ukupheka kuqalwa ekucocekeni.  
“ Kufundiswa ngokucoceka komntu esiqwini nakwizixhobo oza kuzisebenzisa, akusuke kuqalwe ngokuphekwa,” uvale ngelo uMxwexwe.",Wayecinga uyaxhatshazwa xa ephekiswa
"Inkosikazi yakwaN.U.12 eMdantsane iyoyika isithi ayiyazi ukuba iza kulala phi emva kokungenelwa lirhamba ngoLwesine kwindlu yayo yethutyana eyayigxunyekwe ngurhulumente kwiminyaka elithoba edlulileyo. 
Le nkosikazi, uAmanda Peni, uthi le nyoka ingene kanye xa ebelungiselela ukoneka iimpahla. “Ndive ngento ifuthayo, xa ndithi nantso ingena endlini. Ndibize abammelwane kuba asoze ndingene kwindlu enenyoka. Kudala simxelela uceba wethu, nditsho noSodolophu lowo, ngemeko yethu,” itshilo le nkosikazi, ngethuba ibifowunele I’solezwe. 
Ngokokuchazwa kwale nyoka, abo bayibonileyo bathi iluhlobo lwerhamba. 
UPeni uthi kwenile kwindawo abahlala kuyo. “Sakhutshwa kumatyotyombe ethu kwiminyaka elithoba edlulileyo, sazofakwa kwezi zindlu zethutyana urhulumente esithi ufuna ukwakha izindlu kwindawo esasihlala kuyo. Sisalinde ezo zindlu nangoku,” utshilo uPeni. 
Uceba wale ndawo uMpumelelo Fini uthi uyazazi iingxaki ezijongene nabahlali bale ndawo, watsho esithi uzakuzipha ithuba ayokujonga imeko kaPeni.",Uyoyika emva kokungenelwa yinyoka endlini
"Uphinde wazibonakalisa uXolisani “Nomeva” Ndongeni ukuba uyenye yeembethimanqindi ezisemgathweni ophezulu eMzantsi Afrika nakwihlabathi lonke. Le ndedeba yakwaBhaca, kodwa ezinze kwiphondo laseGauteng ngokuhlala, iziqaqambise ngethuba ibetha uApinun Khongsong waseThailand walala phantsi engondlalelwanga emlweni we-International Junior Weltereight obuseThekwini kwiveki ephelileyo. Noxa uKhongsong egoduke esophisa – kodwa naye uNomeva uphumelele evile. Akothusanga ukuphumelela kwakhe uNomeva ngoba umlo ufike ewulungele. Indlela azilungiselele ngayo nomsebenzi awenzileyo eqongeni kubonise umntu ozimiseleyo. 
Uyixhaphaze isisu imbethimanqindi yaseThailand yanikezela kumjikelo wesixhenxe watsho wadibanisa amashumi amathathu ananye emilo ayiphumeleleyo uNdongeni njengembethimanqindi ekudidi labahlawulwayo. Impumelelo kaNomeva iza emva kokuba ebethe uReymond Yanong emlweni obuseSandton, eGoli, kwiinyanga ezigqithileyo. Kwikhasi lakhe lonxibelelwano, uNomeva (32) uyibulele inkxaso ayinikwe ngabalandeli nabaqeqeshi bakhe – kodwa wavuma ukuba bekunzima ukulwa noKhongsong. “Bekunzima ukulwa noKhongsong. Ndiyamhlonipha ngoba ebezokulwa apha,” utshilo uNdongeni kuFacebook emva komlo obubekelwe imijikelo elishumi. 
“Sisebenze ngokukhulu ukuzimisela phambi kwalo mdlalo. Bendinako ukudinwa – kodwa ndanyamezela. Ukuwisa uKhongsong yinto ebikwisicwangciso sethu ejimini. Size emlweni simazi kakuhle ukuba uyimbethimanqindi elushica kakhulu. Namhlanje ndizibonile nam ukuba ndiyalwa xa imeko isithi mandilwe. Bendifuna ukubhinqa ibhanti esinqeni sam,” utshilo uNdongeni emva komlo obuququzelelwe yiESPN Africa. Komnye umlo obalulekileyo, uLudumo Lamati ubethe uMark Anthony Geraldo emlweni we-International Featherweight. ULamati umbethe wanaba phantsi uGeraldo wasePhilippine kumjikelo wesine kwitumente ebikwaKwaZulu-Natal. Akukho nto enokubaliswa ngokwenzeke kwimijikelo yokuqala ngoba zombini iimbethimanqindi bezifundana – kodwa uLamati uye waswabuluka kumjikelo wesithathu nowesine.",Uncumile uNomeva oqhekeze uKhongsong obelushica eThekwini!
"Ibiphuphumala kukuzala iMdantsane City eNU6 ngoMvulo ngabantwana kunye nabazali kwiBuffalo City Carnival, apho bekukhutshiswana ngobuhle konwatyelwe umculo kaLilitha, uBerita kunye noZahara. 
Lo msitho ubuququzelelwa nguVuyokazi Ntanda osebenzela iBCM. “Ndithanda kakhulu ukusebenza nolutsha olusakhangela isakhono, kuba nam selendisuka kule ndlela bayihambayo. Ndifuna eyabo indlela ingabinzima, kwaye ndizakuqinisekisa ukuba aba baye baphumelela, ndizakubalandelela bade bafumane impumelelo kwizakhono zabo,” utshilo uNtanda olilungu leGirl Talk East London nongumseki weFeed a Hungry Child. 
Umfundi kaGrade12 kulo nyaka, uThokozile Booi, uphumelele indawo yokuqala njengoMiss BCM 2016/17. 
“Oonobuhle, asiyonto eveza ubuhle bokumila kakuhle komzimba, ubuso obuhle nokwenza i-catwalk kuphela. Ewe buyakuquka oko, kodwa kufuneka umntu abenamaphupha, aqiqe, abengumzekelo omhle, abenemisebenzi ebonakalisa ukubayinkokheli ekuhlaleni. Mna, ndinqwenela ukuba nguMiss S.A kwaye kulo nyaka uzayo ndizakuya kukhetho eBhayi ndiyokulifezekisa iphupha lam. Abazali bayandixhasa kakhulu kwaye, bafuna ndifunda kuba yimfundo kuphela enokundenza ndigqwese futhi ndiqaqambe,” utshilo uBooi. 
Ibilityeli lesithathu eli kusenziwa uMiss BCM kwaye kweli tyeli lo msitho uthabathe ithuba elide kunangaphambile, kulo nyaka uzayo umququzeleli uthembise ngelithi zonke iDolophu zeBCM zizakuxhamla.",Nanku uMiss Buffalo City 2016/17
"INTANDANE yeDJ eMzantsi Afrika uDJ Prince Kaybee uthi noxa nje indlela yakhe ibe namahla ndenyuka kususela ngo2015 emva kokuphumelela kwinkqubo yeSABC 1, ama1s and 2s, akakafikeleli apho abhalele khona.  
UPrince Kaybee, 30, ogama lokwenene inguKabelo Motsamai, ebencokolela I’solezwe lesiXhosa ngethuba ekhenketha iMpuma Koloni ngelokwazisa ngeEP Album yakhe esendleleni. 
 Le DJ ithi indlela yayo khange ibe mtyibilizi nanjengoko abanye becinga. “Indlela yam yona ibe namahla ndenyuka kwaye andikafikeleli apho ndifuna ukuba khona,” uvule umlomo ngalo mazwi uPrince Kaybee.  
Uthi kusekuninzi abawela ukwenza kwikhono lakhe lomculo njengokukhenketha amazwe ngamazwe, esenza umzekelo ngoDJ Black Coffee.  
“Ndifuna ukukhenketha amazwe ndisebenza, nangona oko kungandithatha ithuba ukufezekisa njengoko kwakunjalo nakuDJ Black Coffee.” Uphinde wadiza nobunzima bokungena emculweni engenalwazi kwicala leshishini lomculo nokuphatha imali. “Kuba ndingene ndisemncinane, ndingaziqondi ukuba zihamba njani izinto zoshishino nto eyakhokelela ndidyarhaze imali kwizinto ezingenamsebenzi,” kubalisa uPrince Kaybee. 
 Le DJ ibhalise igama layo ngeengoma ezifana neBetter Days, Wajellwa, Club Controller, Fetch Your Life, Banomoya neGugulethu. Ebalisa ngengoma iGugulethu, ekwicwecwe lakhe elithi Re Mmino, uthi le ngoma ibalisa ngayo yonke ilokishi, hayi iGugulethu nje kuphela.  
“ Abantu baye bacinge ukuba akukho bomi elokishini, akukho nto unokubalisa ngayo, andibalisi ngeGugulethu kuphela, kodwa ngazo zonke iilokishi zaseMzantsi Afrika.”  
Le nzalelwane yephondo laseFree State, ithi iphupha layo kukwenza umculo ongaphelelwayo, kwaye ayifuni umsebenzi wayo uphelele emoyeni emva kodumo. UPrince Kaybee, ominyaka mine esemculweni, uthi akazange nakanye aphuphe edumile kwaye ephumelele.  
Le DJ sikwayibuze ngobudlelwane bayo nemvumi uTNS – awaxabana nayo ngemibandela yemali.  
“Asinabudlelwane. Ndineenyanga ndingasathethi naye, andinamsindo kwaye andinanqala ngakuye, kuphele ubudlelwane bomsebenzi,” utshilo.  
Icwecwe lakhe eliyi-EP eneengoma ezintlanu kulindeleke liphume kwinyanga yeDwarha. 
simphiwe.freddie@inl.co.za",UPrince Kaybee ufun’ ukunqandwa ziinkwenkwezi
"KULO nyaka uMnyhadala kaZwelonke wobuGcisa eMakhanda uza kuqaphela italente yeMpuma Koloni. 
Iimvumi zeli phondo ezifana noDumza Maswana, uTiti Luzipho noNombasa baza kube betshintshiselana ngeqonga kulo mnyhadala wama45. 
Etyhilela I’solezwe ngabakuphekele uluntu kulo nyaka, uMvelisi oyiNtloko weNational Arts Festival uNobesuthu Rayi, uthi itasi yabo yalo nyaka iyaphuphuma kwaye iphuphuma yitalente yeli phondo. 
“Kulo nyaka sibhiyozela italente esinayo eMpuma Koloni. Nangona siqhuba umnyhadala kazwelonke, kodwa siwuqhuba kumhlaba weMpuma Koloni,” kutsho uRayi. 
Ukusuka kumculo, imidlalo yeqonga, imixhentso, umdaniso nemidlalo yabantwana – konke sele kume ngobume. 
OnguManejala webakala leFringe kulo mnyhadala, uZikhona Monaheng, naye uthembise ngolonwabo olohlukeneyo kwiintsapho nakubatyeleli. 
“Ukusuka kwiikhonsathi zasimahla zeStandard Bank Village Green ukuya emculweni, amaqhula nemidlalo yasesitalatweni – ubani uza kukhetha oko kumlungeleyo.” 
Iinkcukacha zezinye iinkqubo kulo mnyhadala zakubhengezwa embindini wenyanga kaTshazimpuzi. 
Ezinye iimvumi eziza kube zidyusha kulo mnyhadala ziquka iLadysmith Black Mambazo, Mafikizolo, Freshly Ground noSamthing Soweto. 
Ingqonyela yeNational Arts Festival uTony Lankester, ukugxininisile okokuba lo mnyhadala uza kuqhuba nanjengoko ucwangcisiwe, esithi ukugaleleka kwabatyeleli kwesi sixeko akusayi kubangela uxinizelelo kunkinkisho lwamanzi. 
“Idolophu nomnyhadala ziza kubanamanzi. Kwaye sifuna ukuqinisekisa ukuba undwendwe aluyi kuba ngumthwalo ongamkelekanga kwisixeko sethu.” 
ULankester uthi inkxaso yabantu ngakulo mnyhadala inegalelo elihle ngakwicala lezoqoqosho. 
“IMakhanda iyawudinga lo mnyhadala. Uhlumisa iGDP ngeR94 million ngonyaka, udala amathuba engqesho kumakhulukhulu, nabanye babo abangasebenziyo unyaka lo,” kutsho uLankester. 
Lo mnyhadala uqhuba phakathi komhla wama27 kweyeSilimela ukuya kowe-7 kweyeKhala 2019 eMakhanda.",#NAF: Iimvumi zeMpuma Koloni kumnyhadala waseMakhanda
"ISILUMKISO esiphuma kwiGunya-bantu lezoTshutshiso (NPA) sesokuba abo badla umhlala-phantsi mabasoloko bevundlile, bohlukane nabantu abathi bazakwenza iimali zabo abazisebenzele iminyaka, ziphinda-phindane.  
Esi sisilumkiso siza emva kokuba inkosikazi elixhwele yaseUganda uGladys Nomutebi ithe yagwetywa iminyaka elishumi yinkundla yengingqi yaseMthatha emva kokufunyanwa enetyala lokubhunyula imali engamawaka angamakhulu amane (R400 000) kwititshalakazi edla umhlala-phantsi.  
Nomutebi ufunyenwe enetyala lobuqhetseba emva kokuba waqhatha uPatience Pumla waseNorth Crest eMthatha esithi uzakukholisa izinyanya zikaPumla ukuba zenze imali yakhe iphinda-phindane.  
UNomutebi wadibana noPumla, kasomashishini uAndrew Kabeera.  
Ixhoba uPumla wakhupha imbilini yakhe kuKabeera yokuba ulandelwa ngamashwa.  
Ukuva oku, uKabeera waye wamdibanisa noNomutebi.  
Isithethi seNPA uLuxolo Tyali uthi ukutyiwa kwemali yalo mama kuqale kwinyanga yoMnga ngo2013 de yayakuba ngunyaka ka2015, oko emane efaka imali ebhankini kaNomutebi yade yabe ifikelela kwiR400 000 njengoko ixhwele eli le lalimane lisithi ifunwa zizinyanya le mali kaPumla.  
UTyali uthi uPumla phambi kwenkundla uye wazivuma zonke izono abekwa zona yinkundla. Umrhanelwa ishishini lakhe ebeliqhubela kumbindi wedolophu eMthatha. 
UPumla ebemane etyelela amatyeli nagamatyeli kuNomutebi kusithwa makayomamela ukuba izinyanya zithini na nalapho bekusithwa zifuna imali makongeze kuleyo sele ikhona.  
Ukanti uKabeera yena ugwetywe ishumi elinesihlanu leminyaka engaphakathi ejele emva kwamatyala obuqhophololo nobuqhetseba.",Isilumkiso: Qaphela imali yakho emva komhlala-phantsi
UseMthatha? Ucinga ukuba unalo ilizwi lokucula kumaqonga amakhulu omculo weGospile?,ULusanda noBetusile bakhangela iimvumi eMthatha!
"UKUBA imvula ayinanga kummandla waseMnquma kwezi veki zimbini zizayo, amanzi azakuphela athi kroqo eGcuwa nakwiindawo ezingqongileyo. 
Oku kungokuba amanzi kwidami laseGcuwa aya ephela ngokuphela nanjengoko igqibele kudala ukuna imvula kule ndawo. 
Idami elikhulu laseXilinxa, eNgqamakhwe, elithumela amanzi kwidami laseGcuwa, nalo likwimeko embi ngokomlinganiselo wamanzi. 
“Amanzi ashiyekileyo kumadami ethu alindeleke ukusebenza de kubengomhla weshumi elinesihlanu kwinyanga yeThupha,” utshilo uSiyabulela Makunga, osisithethi kumasipala waseAmathole. 
Ngexa yale meko, umasipala kule veki ugqibe kwelokuwavala amanzi eGcuwa ngooLwezibini nangooLwezine, ngeenjongo zokuwonga. 
UMakunga uthi kwezinye iintsuku, amanzi azakuvulwa ngentsimbi yesithoba kusasa aphinde avalwe ngeyesihlanu malanga ze aphinde avulwe ngentsimbi yesithoba ebusuku ukuya kuvalwa ngeyesihlanu ekuseni. 
UMakunga uthi amatanki azakufakwa kwiindawo apho kuvalwe amanzi khona. 
“Sicela uluntu ukuba luwasebenzise ngendlela enononophelo amanzi, ukonga la sele sinawo.”",Ingxaki yamanzi ibuyile kwakho eGcuwa
"Usekela mphathiswa wesebe lemicimbi yemveli kuzwelonke uObed Bapela izolo utyelele izibhedlele ezibini kummandla waseNgqeleni naseLibode ngeliya kujonga imeko yabakhwetha abangeniswe kuzo ngeli xesha lolwaluko laphakathi enyakeni.  
Lo mmandla waseNyandeni ngowona unabakhwetha abaninzi asele beswelekile. Bathandathu bebonke asele beswelekile kwezi veki zimbalwa zidlulileyo eNyandeni.  
Ngethuba engena kwisibhedlele saseNtlaza iSt Barnabas esigcine abakhwetha abalishumi elinesixhenxe uBapela ungene kwigumbi ekugcinwe kulo abakhwetha nekulapho afike wajonga imeko yabakhwetha nezizathu zokungeniswa kwabo esibhedlele.   
Uninzi lababakhwetha luxelele uBapela ukuba bazimele abazali ngenxa yoxinzelelo lweetshomi bagqibela bengena engxakini yolwaluko olugwenxa.  
La makhwenkwe athi ayazisola ngokungaphulaphuli abazali. Enye yamakhwenkwe agcinwe kwesi sibhedlele ixelele uBapela ukuba yatshiswa ngamanzi abilayo ebhumeni ngabantu abanentlonti.  
UBapela uthi uxinzelelo oludalwa ngabahlobo ngowona nobangela mkhulu wale ngxaki yokusweleka kwabakhwetha lo gama abanye begcwalisa amaziko empilo. 
 “Abantwana abalapha basebancinane, lo nto isixelela ukuba iimfundiso zethu azifiki kakuhle eluntwini. Omnye umceli mngeni ngamabhuma angekho mthethweni, “ kutsho uBapela.  
Ukwathe “Sixakekile siqulunqa umthetho wokwenza ulwaluko olungekho mthethweni ibe lulwaphulo mthetho, kodwa kusalindeleke ubuyiselwe ebantwini baphefumle lo mthetho. Abazali mabadlale indima yabo yokukhathala ngabantwana babo.”  
Bebonke abakhwetha asele beswelekile ephondweni balishumi elinesine lo gama asele bephulukene nobudoda belinganiselwa kwisine.  
UNkosi Gcobani Tyhali ongusihlalo weqoqo lokwaluko e-O. R. Tambo uthi eminye imimandla enezikolo zolwaluko ezingekho semthethweni ayifikeleleki, nto leyo idala kufikwe sele konakele emabhumeni.  
Eli gqiza likwatyelele isibhedlele saseCanzibe eNgqeleni. 
isibhalo@inl.co.za",Umkhwetha uthi utshiswe ngamanzi ngabanentlonti
"ABANTU abahlanu, abaquka abasetyhini abathathu, indoda kwakunye nemveku batshe bangqungqa kwilokishi yaseSeymour cebukuhle eBhofolo kubusuku bangoMvulo. 
Kutyholwa ukuba olu sapho lutshiswe yindoda ebinobudlelwane nomnye wasetyhini ongasindanga kulo mlilo. 
Abamelwane ababalisele intatheli yeOurNews eSeymour, bathi oku kwenzeke kwabhadakazi kwizithuba zentsimbi yeshumi elinambini. 
Omnye wabamelwane, obenyembezana, nongafunanga kudizwa ngegama uxelele le ntatheli ukuba bazibeka ityala ngokungeva zikhalo ezikhwaza uncedo. 
Uphinde wathi ukuvalwa kwelizwe, iLockdown, yenza ukuba abantu balale ngethuba, nto ebangele bangeva nto. Esi sithwakumbe sishiye indawo yaseSeymour ingcangcazela ngumothuko. 
Umrhanelwa ominyaka ingama32 uye wabanjwa waze wabekwa amatyala amahlanu okubulala nokutshisa. 
Kwingxelo ekhutshwe ngamapolisa, amadangatye abe lephuza kweli khaya abonwe ngumhlali noye wabona nomrhanelwa ekutyholwa ukuba nguye ontumeke eli khaya ngomlilo. 
Lo mhlali uye wabikela uluntu ngesi senzo. Umrhanelwa uye wabanjwa ngoko nangoko ngamapolisa. 
“Amapolisa ayangqina ukuba abahlanu bosapho olunye babhubhele ngaphakathi endlwini, kuquka nentokazi yomrhanelwa ebineminyaka engama30 ubudala, unina obena46, udade wabo obena24 yeminyaka, indoda ebina34 yeminyaka ubudala kuquka nosana oluyinkwenkwe obe luneenyanga ezintlanu luzelwe,” kutsho ingxelo yothethela amapolisa uKapteni Khaya Tonjeni. 
UTonjeni uthi unobangela wesi senzo uya kudizwa luphando olusaqhutywayo ngamapolisa. 
Umrhanelwa kulindeleke ukuba ajongane ngqo noMantyi kwiNkundla yaseSeymour ngamatyala ajamelene nawo. 
OnguMkomishinala wamaPolisa eMpuma Koloni, uLt Gen Liziwe Ntshinga, uthumele amazwi adlulisa umyalezo wovelwano kusapho, izihlobo nezalamane zababhubhileyo. 
Usigxekile esi senzo sikhohlakele kangaka, watsho encoma abahlali abasebenzisene nabakwantsasana ukuze kunqakulwe umrhanelwa.",Abevanga zikhalo ngenxa yeLockdown!
"Imvumi yomculo weGospile uBetusile Mcinga uthi lidlulile ixesha lamabali eemvumi ezibhubha zingamahlwempu, watsho esithi yena useza kuqhubeka ezibandakanya kumacandelo ohlukeneyo ezoshishino kuba umculo awunakumphilisa unaphakade. 
Lo ngumzabalazo iimvumi ekufuneka zizibandakanye kuwo futhi zingabinazo nezincinane iintloni, itshilo le mvumi incokolela I’solezwe lesiXhosa kule veki emva kokubhalela iSABC, ikhalaza ngombhalo kaFacebook obhalwe ngumsebenzi walo msasazeli woluntu, nawuchaze uBetusile njengongafanelekanga. 
UKhonzeka Lubambo osebenza kwicandelo leendaba kwiSABC, ubhale kuFacebook wakhe esithi “La mfana nomamakhe baculayo bayathandwa shem. Batya kuzo zonke izithebe. [Andichazanga mntu ngesizathu] ke ningazoqavela apha. Andikhathazekanga nje, ndilugcwabevu ngumsindo.]” 
Akucaci ukuba uLubambo ususwe yintoni ngalo mbhalo, kwaye neSABC kwimbalelwano nephephandaba I’solezwe lesiXhosa, ivakalise ukuba iza kuqhuba uphando lwayo ngaphakathi. 
Noxa nje engabhalanga magama abantu uLubambo, imihlomlo kumbhalo wakhe, ibisele icacisa ukuba kuthethwa ngoobani. 
ULubambo uye wawucima lo mbhalo, kodwa emva kokuba abantu kuFacebook bekhawuleze bawunkonyela kubo, besenza ingxokolo. Bambi bememelela ukuba ukwaywe Umhlobo Wenene FM. 
UBetusile uthe: “Iye yandichukumisa kakhulu, ingakumbi ukubandakanywa kwegama likamama wam. Umama akangeni ndawo kwezo zinto. Ndisitsho nje ndiyayazi ukuba umntu unoluvo lwakhe. Mhlawumbi yena ebebhala nje izimvo zakhe kodwa abantu bayamazi ukuba uphangela kunomathotholo, ngoko ke bangayithatha ngolunye uhlobo into ayibhalileyo.” 
“Ndiyibhalile imbalelwano ndayithumela kubaphathi beSABC, ndikhalaza ngale nto. Le nto inganefuthe elibi kum. Bendikhathazekile kodwa sele kungcono ngoku, ndiqhuba nomsebenzi. AbeSABC batshilo ukuba bayifumene imbalelwano yam kwaye bathe baza kusebenza phezu kwayo,” utshilo uBetusile. 
Elinye lamashishini akuwo uBetusile kukucoca iintsholongwane ngeli xesha leKhorona. Kumboniso okuFacebook wakhe wakutshanje ubonisa becoca iivenkile ezithengisa ukutya eMthatha. Ngaphambili ukhe waqhuba iiteksi logama umama wakhe uLusanda wayeneSpaza. 
“Thina njengeemvumi asiqeshwanga ngumntu. Asamkeli mvuzo. Kukho into ethe ndi apha eMzantsi Afrika yokuba iimvumi zisweleka zihlwempuzekile, zingenanto. Sifuna ukuyiphelisa lo nto, ngokuzibandakanya kwezinye izinto zoshishino, ukuze sikwazi ukuphila. Umculo uyafana nezemidlalo, awuhlali ugqamile ebantwini. 
“Umam’ uLusanda waqala ushishino lokungcwaba kudala kwaye yeyona nto emgcinileyo leyo. Ngoku xa uza kubhala kuFacebook ufune ukubulala lo nto, uyenzela ntoni?” kubuza uBetusile. 
Obambele njengesithethi seSABC uMmoni Seapolelo uthe: “SiyiSABC singangqina ukuba siyifumene imbalelwano esesikweni malunga nalo mba, kwaye siyayihlola ngokuhambelana neenkqubo zethu ezimiselweyo zangaphakathi.”",‘Asinakubhubha singamahlwempu’
"Bexhaswa yinkqubo yezenzululwazi yamanina yesebe lezeNzululwazi noBuchwepheshe (Dept of Science and Technology’s Women in science programme), uGqr. Muthoni Masinde no-Gqr. Jane Catherine Ngila, emnye kubo uzakube esenza uphando-sifundo esibalulekileyo kumnyhadala wezobuchwepheshe iScifest Africa, nezakugxila kwimiba eliqela yemingeni ethe gqolo yokunqongophala kwamanzi ethwaxa amazwe akumazantsi we-Afrika. 
Njengenxalenye yemibhiyozo yalo nyaka, uGqr. Muthoni Masinde weCentral University of Technology uzakube esothula intetho ebizwa Downscaling Africa’s Drought Forecast Through Intergration of Indigenous and Scientific Drought Forecasts. Kwesi sifundo sakhe, uMasinde uzakube ebonisa ukuba ulwazi lwemveli kwakunye neenzululwazi zala maxesha, zinokusebenzisana njani ukuvelisa uqikelelo olululo ukuncedisana namafama asakhulayo kwilizwekazi le-Afrika. IScifest Africa izakube iqhubekeka kwisixeko seeNgcwele, eRhini, kwiMpuma Koloni ukususela ngowe-8 ukuya kowe-14 kweyoKwindla 2017. 
Lo mnyhadala wasungulwa yiGrahamstown Foundation koka-1996.",AbeSciFest Africa baqubula imbalela
"UNtate Taba Tsa Badimo (Isithunywa sabaphantsi) uphume phantsi komqolomba, okwindawo engcwele ahlala kuyo, kwintatyana enendawo eyaziwa njengemiqolomba wenzala, kwindawo yamafa esizwe iMotouleng Heritage Site kufutshane neClarens, kwiMpuma yeFreystata.  
Intshebe kaNtate Taba Tsa Badimo inde, ide yaphothana, yanamaqhina. Imibimbi nokushwabana kwenyama yakhe zizinto ezibonakalisa ukuba kudala ephila. Uhamba okolovane, chu, umzuzwana ame, aphefumle. Kukho oye wahleba esithi, “Andiyikholelwa ukuba le ndoda isaphila.” Kule ndawo bekugcwele iintatheli, abakhenkethi, izangoma, kukwakho nomama wekumkanikazi yaBakwena uMathokoana Mopeli wendlu yakomkhulu eseQwaqwa. Ibiyimpelaveki, apho bekusungulwa ngokusesikweni Impelaveki yeNkolo yakwaNtu liziko elijongene nemiyezo yezokhenketho iSanParks eGolden Gate eseHighlands national Park. 
Iphulo le SanParks belijoliswe ekukhulisweni kweenkcubeko ezahlukeneyo nokufundisa uluntu ngenkolo yakwaNtu, iinkokeli zemveli, nendlela ekuphilwa ngayo kwiilali ezikufutshane nale ndawo. 
Bebothukile nabo babeke batyelela apha ngaphambili kukubona inkonde efana noNtate Taba Tsa Badimo osephile ixesha elide, ngelo xesha izangoma bezigquma zibonga. “Makhosi! Thokoza Gogo!” Zivakele zisitsho. Ziguqe ngamadolo zityibela izinyanya ngelinqulayo. 
Xa ungena kweli qolomba kucima amakhandlela ayimibalabala owafumana ekhanyisiwe, ancanyatheliswa ematyeni. Abanye bangena bephethwe luloyiko apha, kuba bengazi. Wonke umntu olapha iba ngathi uguqukile, uphila kumaxesha amandulo. Kubekho igcutswana labantu eliphuma kwizindlu ezakhiwe ngamatye nodongwe, kukhonkotha izinja, kukhonya imiqhagi.  
Abasetyhini basakha amanzi emlanjeni, uluntu kule ndawo alinxibi zihlangu kwaye kusaphekwa ngeenkuni. Amanye amadoda ebecanda iinkuni, ngelixa amanye ekhanda amayeza. Abasetyhini abangafumani bantwana beza apha, ngelizofumana imithandazo kaNtate Taba Tsa Badimo. Esinye sezangoma uThato Tshukudu ubesichubela ngamandla emithandazo yale nkonde, enceda abo bangafumani nzala. Noxa kunjalo uyibalule eyokuba ukuzofumana umthandazo apha akuthethi ukuthi uzakumitha ngosuku olulandela utyelelo elo. 
UTshukudu ukwathe, uluntu lwamkelekile ngamaxesha onke apha, noxa kunjalo wabalula eyokuba ezi ntaba ikwa ngamakhaya ezangoma, namanye amaqela eenkolo ezahlukileyo, watsho esithi kubalulekile ukuhlonipha abo beyenza ikhaya labo le ndawo. Phakathi kwezindlu ezilapha, kukho indawo eluphawu elikhethekileyo ekungamkelwa nokuba ngubani kuyo. “Ngamagqala kuphela awamkelekileyo phaya,” utshilo uTshukudu. Abakhenkethi bafundiswe ngokutshiswa kwempepho, ukuphehlwa, nohambo ngeenyawo olusingise kwilali yenkcubeko yabeSuthu.  
Kule lali sihlale ecaleni kweziko, sotha umlilo, satya ukutya kwesintu, sisela nomqombothi, sabona nobumbejembeje bokukhanya kweenkwenkwezi. Sibaliselwe imbali kakumkani uMoshoeshoe, sabukela namaqwarha agcinwe apha. UVictor Mokoena obengumkhaphi bakhenkethi uthe libalulekile ulwazi ngendlela asebenza ngayo amagqirha.  
Intwaso yinto yeendindi ngeendidi zabantu, abanye babo bafundile, kodwa eyona nto ingundoqo, ziingcambu nothando kubizo lwabo zizinyanya. Ngelixesha sibuyela eGoli omnye wabakhenkethi ubalise ngentlonipho ayizuzileyo ngakwinkolo yesiNtu. Nditsho ndakhumbula into ebhalwe nguEllen Goodman waseMelika ethi, “Imvelaphi sisibane esisenzulwini sentliziyo yomntu, esinamandla, nekunzima ukusicacisa, ngelinye ixesha awusazi nokuba sikhona.”",Umyalezo osuka kwizinyanya
"KAPA:  
Usethubeni lokuphumelela iindondo ezimbini athe watyunjelwa zona kwiNational Community Radio Week Awards (NCRW) ezibanjwa minyaka le uSivuyile ‘Khuze’ Wayi ongumsasazi kwisikhululo sika nomathotholo wasekuhlaleni iZibonele FM. 
“Eli lityeli lam lesibini ndichongwa nanjengoko kunyaka ophelileyo ndingazange ndiphumelele kodwa kulo nyaka ndichongelwe amawonga amabini!” utshilo uSivuyile Wayi (28) ongumsasazi kwiZibonele FM eKhayelitsha.  
Kulo nyaka ube nenyhweba yokuchongwa njengoyena msasazi obalaseleyo oyindoda ze wachongelwa kwakho kwinkqubo ayibhexeshayo. 
 “Ndichulumancile kakhulu ukuba ndiphinde ndichongwe kwakho kulo nyaka lo nto ithetha ukuba noko ikho into abayibonayo apha kum njengomsasazi” utshilo okaWayi.  
Uthi uyazingca ngokuphinda atyunjwe kwakho esitsho kananjalo ukuba unethemba lokuba uyakuphumelela kulo nyaka. 
Oka Wayi waqala ukusasaza kwiZibonele FM ngonyaka ka2014 kwaye uthi unesipho sokuba ngumsasazi ngelithi uliciko lokuthetha yaye uthi wenza into ayiphilayo.  
UWayi unqwenela ukukhula kakhulu kwezosasazo engalungiseleli yena nje kuphela koko nabanye abantu ngelizama ukusondeza unomathotholo eluntwini ngokubanzi.  
“Imfihlo yam njengomsasazi kukubeka abaphulaphuli phambili ze mna ndize mva!” utshilo okaWayi.  
OkaWayi uthi uchongwe njengomsasazi obalaseleyo kwinkqubo ethi ‘Unyango lwesiNtu’ ze waphinda wachongwa kwakho kwinkqubo yezenkolo kumyalezo wosuku odluliswa rhoqo kusasa ngeMigqibelo.  
Kananjalo xa uvotela okaWayi, ukuze umbeke ethubeni lokuphumelela kwiNCRW uthumela igama elingu “Male 6” ku45844 ze uphinde kwakho uthi “Religion 1” uthumele kwakho kule nombolo ingentla. 
Kungokunje okaWayi wenza izifundo zakhe kunyaka wokuqala njengomfoti eCPUT. 
 Ukwakhuthaza abo bagxelesha ukuba ngabasasazi ukuba balandele izakhono zabo yaye bagxile ngakumbi kwizifundo zabo. 
Abaphumeleleyo kwiNCRW bakwaziwa kweyo Mdumba 2019.",Umsasazi waseZibonele usethubeni lokuphumelela kumawonga eNCRW
"Anciphe ngakumbi amathemba eSpringbok Women okuphumelela emva kokuphulukana nomnye umdlalo ngempelaveki egqithileyo. UMzantsi Afrika ugutyungelwe yiFiji ephumelele ngo’21-17 emizuzwini yokugqibela emdlalweni weNdebe yeHlabathi obudlalelwa eWaitakere Stadium, eAukland, eNew Zealand. Amanenekazi aye kwiFiji eyazi ukuba iyingozi – kodwa ebenethemba lokuzuza impumelelo ngoba adlale kakuhle emdlalwen wokuqala noxa abethwayo nje yiFrance ngo’40-5. Umdlalo obuphakathi koMzantsi Afrika neFiji ububambene nakwisigaba sesibini. Izinto ziye zohluka kancinci emva kokuba uJanse van Rensburg efumene ipenela enike iSpringbok Women ithemba lokuphumelela umdlalo okokuqala kwitumente yehlabathi. 
Kodwa izinto ziye zonakala emva kokuba iFiji ifumene amanqaku yaqabela ngaphezulu koMzantsi Afrika oza kudibana neNingale emdlalweni olandelayo uqhwalela. “Kubuhlungu kuthi ngoba besifuna ukuyibetha iFiji. Kodwa ke ndifuna ukuyiqhwabela izandla (iFiji) elele emgceni ngomzuzu wokugqibela,” utshilo uRaubenheimer. “Ukuphumelela umdlalo kwitumente yehlabathi uqala ukuya kuyo yinto enkulu. Ndiyavuyisana nabo. Ngaphandle kwamathandabuzo, thina siphoxekile – kodwa akufuneki sigxile kakhulu kulo nto. Amathuba besinawo – kodwa ke siye sohlwaya ngenxa yokuqinisekisi ukuba siyawuphumelela umdlalo. Siyivumele iFiji emdlalweni yenza unothanda. Indlela izinto ezenzeke ngayo, ayisiyiyo into esize siyicinga apha,” utshilo uRaubenheimer emva komdlalo. 
Noxa kuza kunyukwa iqhina siSpringbok Women xa sidibana neNgilane ngeCawe – kodwa yena uRaubenheimer uthi abazu kuncuma futhi baza kulwela ukuphumelela emdlalweni olandelayo. “Siza kuvavanywa ngoogqirha emva koko siphindele edabini. Umdlalo ophakathi kwethu neNgilane mkhulu kakhulu. Silapha ngoba besifuna ukuziva amandla kumaqela amakhulu nangoompondozihlanjiwe embhoxweni wehlabathi. Sinomqobo osimeleyo phambi kwethu. Ngabaqeqeshi abaza kuthatha isigqibo ngendlela ekuza kudlalwa ngayo. Asikaphumi kolu khuphiswano nangona siphoxwe ziziphumo zomdlalo ogqithileyo,” uvale ngaloo mazwi uRaubenheimer. Naye uKapteni weqela, uNolusindiso Booi, waleke ngelithi kunzima ukwamkela indlela ababethwe ngayo yiFiji.",iSpringbok Women esiqhwalelayo sidibana neNgilane emdlalweni wetumente yehlabathi
"AmaZulu abokoboko amacala kwaye akayikrokreli nakancinci iKaizer Chiefs emva kokuwabetha ngo’3-0 kumdlalo weTelkom Knockout obushushu bgeyona ndlela ingathethekiyo kobu busuku eMoses Mabhida Stadium ebithe mome ngabalandeli bebhola abaqabele ngaphaya kwamashumi amabini anesihlanu amawaka. Iqela likaSteve Komphela lingena kwisigaba esilandelayo solu khuphiswano [Telkom Knockout] ngokukhulu ukuzithemba emva kokuvula kakuhle ngemvula yamagowuli. Amakhosi anethemba lokuguquka kwezinto emva kwendlala ewathe mpa iisizini ezimbini zonke. 
Umdlalo uqale ngesantya esiphezulu zisuka ngoba omabini la maqela aze kulo mdlalo ekhuthazekile emva kokudlala kakuhle kwimidlalo yePSL kwiveki ephelileyo – kodwa ngaphezulu koko bekubonakala ukuba anxanelwe impumelelo. UBernard Parker ebedlala yedwa phambili – kodwa ebebaphethe mantsantsa abadlali baMaZulu emva encediswa zizikhuthali zabadlali abafana Hendrick Ekstein, uGeorge Maluleke, uJoseph Molangoane noSiphiwe Tshabalala. UMaluleka ungcangcazelise umnatha kwisigaba sokuqala; emva koko iChiefs iquqe ibuyelela okwezulu laseMthatha kumdlalo kanozinti waMaZulu. UMabhuti Khenyeza njengesiqhelo ubagcine bemincile abalandeli beChiefs ngenxa yokuyikhathaza phaya emva. 
Kwisigaba sesibini somdlalo Amakhosi abuye etyile kwelinye iphepha; ahlasele macala ade avuzwa ngebhola efakwe ngu-Ekstein kwaze emva kwakhe kwalandelisa uTshabalala. Umgangatho womdlalo ubuphezulu kakhulu kwaye nawo AmaZulu ebengatyhafanga nangoba ebehamba emva ngamagowuli. Nakwisigaba sesibini, u-Itumeleng Khune, uye wanyanzeleka asebenze; iifolosi zikaCavin Johnson bezifun’ into ibilapha. Kude kwasekugqibeleni AmaZulu engakwazanga nokufumana eli lokubika ekhaya igowuli. Kodwa akanawukhala nakancinane ngoba abethwe liqela ebelizimisele kakhulu emdlalweni.",AmaZulu abokoboko macala yinduku
"UGavin Hunt uthi iqela lakhe lilungiselela ukulwa njengokuba ugqatso phakathi kwamaqela aphambili luthande ukunyuka phambi kokusongwa kwesizini.  
IBidvest Wits ihleli phezulu kwiPSL, ishiya ngamanqaku amathathu iMamelodi Sundowns ekwindawo yesibini neCape Town City ehleli kwindawo yesithathu.  
IWits yandise amathuba okubamba indebe ngokuthi ibethe iMaritzburg United ngo’1-0 kwiveki ephelileyo. Nangona kunjalo, uHunt uthi ulindele iDowns neCitizens zilwe kude kube sekugqibeleni. 
Amakhosi, ekulindeleke avale isizini engenanto, aphise ngomdlalo kwiGolden Arrows efake igowuli ngomzuzu wokugqibela kumdlalo ophele ngo’1-1 kwiveki ephelileyo.  
Kule minyaka mihlanu uHunt ayichithe kwiWits njengomqeqeshi, le yeyona sizini enethuba elicacileyo lokuphumelela eyona ndebe iphambili kwibhola yelizwe loMzantsi Afrika.  
Eli qela laseGoli lizamile kwisizini edlulileyo – kodwa loyiswa yiSundowns egqugqise izwekazi le-Afrika lonke. Ngenxa yamava wakhe umqeqeshi weWits emva kokuphumelela le ndebe izihlandlo ezithathu ngethuba eqeqesha iSuperSport United phakathi kuka’2007 no’2010, ngoku ukulungele kwakhona ukulwa namakhwenkwe wakhe kude kube sekugqibeleni. 
“Mamela apha, iSundowns neCape Town City ziza kulwa, utshilo uHunt. Njengokuba kushiyeke imidlalo emithathu kwiqela ngalinye – iWits kunyanzelekile iyiphumelele yonke imidlalo yayo ukuze iphumelele indebe yesibini kule isizini. 
“Ukuba uya emdlalweni ubala ngeziphumo zomdlalo, izakuba khona ingxaki. Kufuneka sidlale qha, singacingi ngamanqaku afunekayo nemidlalo ekufuneka siyiphumelele ngoba iyabambezela lo nto. Ndakhe ndakuyo loo ngxaki ngaphambili, abadlali badlala nzima kakhulu,” utshilo uHunt. 
Abafana bakaHunt bazakujamelana nePolokwane City efuna ukubethelela indawo yayo kwiTop 8, kumdlalo wokugqibela iWits idibana neChiefs elwela indawo yesithathu kule sizini. 
Imidlalo yePSL 
 NgoLwesihlanu: Highlands Park vs Chippa United @Makhulong Stadium 20:00 
NgoMgqibelo: Golden Arrows vs Baroka FC @Princess Magogo Stadium 15:00; Polokwane City vs Kaizer Chiefs @New Peter Mokaba Stadium 18:00; Ajax Cape Town vs Bloemfontein Celtic @Athlone Stadium 20:15",Amava kaHunt azakuyinceda iBidvest Wits!
"Ndazalelwa kwisitalato saseBrinton kwaLanga. Ngokucacileyo, utatomkhulu wam wayeyinxalenye yabo babesakha ezi zindlu zilapha kwaLanga.  
Umama wam wayezibandakanye kakhulu kwezo politiko. Sasingenalwazi ngeentlanganiso awayesiya kuzo. Waqhubekeka esilwa idabi kodwa engafumani ntlawulo nangona sasibhuqwa yindlala. Wayehleli ngelithi, ‘Bantwana Bam, kuya kulunge ngenye imini’.  
Kuqhubeka ngolu hlobo, kodwa kuza kulunga ngenye imini’ Indlu yethu yayi gqogqwa ngamaBhulu, sasikhala kubuhlungu. Wayebanjwa ngamadoda amjule emva kwinqwelo yamapolisa.  
Sasingenalwazi nokuba uza kuvalelwa kweyiphi na intolongo. Sasihamba simkhangela namaqabane wakhe omzabalazo.  
Zininzi izinto ezibuhlungu ezazisenzeka ebantwini balapha kwaLanga. Umama wam wayezikhalimela ezilwa ezi zinto zaziqhubeka. Njengokufakwa ediphini.  
Amadoda ayesuka eMakhaya, eMpuma Koloni, ezokuphangela edolophini aye siza nge… nge… bathi yintoni kanene xa beyibiza? YiJoyini.  
Kwakukho iholo elalinendawo enkulu yokudlula. Amadoda ayefakwa ediphini apho. Sasisenza uqashiqashi njengabantwana. Babe jongeka okweenkomo ezifakwe ediphini. Amadoda ayezivula iisutikheyisi zawo kwaye kubekho into egalelwa kuzo. Andinalwazi ke nokuba yayiyiDDT’, kodwa ikhona into eyayi galelwa kubo ukuthintela ukuba bangasasazi izifo. Babefakwa ediphini. Yinto eyayi senziwa kubo leyo. Amadoda ayehamba engumkrozo njengeenkomo ezilindele ukufakwa ediphini.  
 Abafazi bona babe sima babukele, becula igwijo. Babecula ingoma ethi: ‘Phaya kwaLanga, rhoqo ngoLwezithathu, abafudukeli bayaditshwa. Wenyuk’uMbombela… Otata bayaditshwal’ Sacinezeleka ngenxa yocalucalulo. Kwakunzima.  
Uthi xa uhamba edolophini ubone umntu omhlophe ehamba nabantwana bakhe.  
Bengathethanga nto kuwe, uza kusuke uhambe usuke kwindledlana yokuhamba ngenyawo, nokuba ungade ube utshayiswa yimoto ngoba babe kutyhala bakubhekisele kude kubo kwaye kungekho nto unokuyithetha.  
Okanye xa ugqitha kwindawo yokutyela mhlawumbi unqwenela ukungena uzithengele into etyiwayo neziselo kuyo. Kodwa wawungenako!",Kwenzeka izinto ezibuhlungu ebantwini balapha kwaLanga
"Umnini ndawo yokoja inyama kwidolophu yaseNgcobo uthi ukubona abantu abonwabileyo besophula izitulo zeplastiki abezisebenzisa kwindawo yakhe kumenze wacinga cebo limbi. 
 Lo mfo usemtsha unguLudwe Bambani uthi xa abantu bonwabile ingakumbi ngempelaveki bahlala nanjani na ezitulweni bame nangeenyawo kuzo bajuxuze zophuke kube ngu saa. “Iveki neveki bekufuneka ndithenge ezinye izitulo yaye leyo yinkcitho endingayifuniyo, ngenye imini ndathi ndihleli phezu kwetayara elidala ndacinga ukuba xa abathengi bam benokuhlala kuwo ndingayeka ukuchitha imali kwizitulo zeplastiki,” utsho uBambani. 
Emva kwale ngcinga waye waqokelela amavili amadala kwindawo ekulungiswa kuyo iimoto, wawahlamba waqalisa ukwenza izitulo. Udibanisa amavii amabini awathungele ngentambo eyomeleleyo, enze nendawo yokuhlala ngentambo, elinye ivili lenziwa indawo yokungqiyama.  
Ezi zitulo zingaqhelekanga zihlalisa kamnandi ngohlobo olungummangaliso, zintofontofo, kwaye zibufana nesi situlo kuthiwa yiRocking Chair xa ufuna ukugungqa kuso, umntu uhlala athi zava kuzo agungqe ayokuma apho athanda khona. Intambo netayara azophuki nokuba umntu ukweyiphi imeko. 
Ngenxa yokuthandwa kwezi zitulo abathengi bakaBambani baxhwithana ngazo xa bezokuzonwabisa kule tshisanyama yaye bathi maziphume ezi zeplastiki kugcwale itayara, abanye abapheleli nje ekuzonwabeleni xa belapha baye bamcela ukuba abenzele abathengisele baye nazo kumakhaya abo. 
‘’Ngoku ndizibona ndineshishini ebendingakhange ndilicinge lokwenzela abantu izitulo ezibhamapayo,’’ utsho ehleka.  
Nabani na ofuna ukwenzelwa esi situlo ufaka i-odolo enzelwe, ixabiso lixhomekeka kubukhulu besitulo eso.",Kwenziwa izitulo ngamavili eNgcobo
"UMphathiswa wezeMpilo, uGqirha Aaron Motsoaledi, uyalele iNkulumbuso uPhumulo Masualle ukuba iyozivavanyela isifo sephepha, ukuze yazi ubumme bayo. 
 
Ethetha eMdantsane ngoLwesihlanu apho urhulumente ebedibene khona ukukhumbula usuku lwehlabathi lwesifo sephepha, uMotsoaledi ubuze uMasualle ukuba uzivavanyile kusini na ukuhlola ubumme bakhe kwesi sifo. 
 
Ngolu suku, ngakwibala eliseSisa Dukashe, bekukho iinkonzo zokuvavanya izifo kuquka neso sephepha. 
 
Ukuphendula umbuzo kaMotsoaledi, uMasualle uthe akakhange azivavanye. 
UMotsoaledi uye wayalela uMasualle ukuba ayokuzivavanya, ze iNkulumbuso yanqwala intloko ukubonakalisa ukuba iyawuthobela lo myalelo. 
 
UMotsoaledi akakhange aphelele apho, ubuze uSodolophu waseBuffalo City, uXola Pakati, ukuba uzivavanyile kusini na. UPakati naye uthe akakhange azivavanye, ze wayalelwa nguMotsoaledi ukuba alandele uMasualle. 
 
UMotsoaledi uthi zintlanu iimpawu eziphambili ekufuneka ubani aziqwalasele, ze emva koko ayozivavanyela esi sifo.  
Kodwa ukungabinazo iimpawu akuthethi ukuba kufuneka ungayozivavanya. 
 
Ezi mpawu kukubila ebusuku, ukukhohlela isithuba esingaphaya kweeveki ezintathu, ukonqena ukutya, ukwehla esiqwini kwanokugabha igazi. 
 
UMotsoaledi ukwathe xa kukho umntu onesifo sephepha emzini kubalulekile nabanye ukuba bazivavanye.","‘Hamb’ uyozivavanyela isifo sephepha’, uMphathiswa uyalele uMasualle"
"UMMANDLA wase-O.R. Tambo woluse inkitha yamakhwenkwe ayi-7 972 ngexesha lolwaluko kuDisemba wonyaka ophelileyo. 
Kwelinani, bathandathu kuphela abakhwetha ababhubhe e-O.R. Tambo, logama bebathathu kuphela abathe baphulukana nobudoda babo. 
Liqhwatyelwe izandla igalelo labathathi-nxaxheba kwisiko lolwaluko kule ngingqi, kulandela ukuhla kwenani labakhwetha ababhubhe emabhumeni ngexesha lolwaluko lasekupheleni konyaka. 
Oku kuthethwe ziinkosi zemveli, amasebe karhulumente nabanye, ngethuba kukhutshwa le ngxelo kwiholo yalo masipala ezifemini eMthatha izolo. Nangona lehlile inani lokusweleka kwabakhwetha, nabangeniswa kwizibhedlele ezahlukeneyo, kodwa usemkhulu umsebenzi ekusamele wenziwe ukulungisa le ngxaki. Mnye kuphela umkhwetha obhubhe eKSD, bathathu eQaukeni, logama bebabini eNyandeni. 
Esenza ingxelo, uNkosi Gcobani Tyhali ojongene neli siko kwicala lenkosi kule ngingqi ye-O. R. Tambo, uncome umsebenzi omhle owenziwe ngabathathi-nxaxheba kwelisiko.  
“Ukusebenza ngokubambiseneyo kuzele amaduna namathokazi. Lehlile inani labakhwetha abaswelekileyo kulo nyaka, kuquka nabangeniswe ezibhedlele kunye nabanqumlwe ubudoda. Sincedwe luqeqesho lococeko satsho sakwazi ukuhlangula abakhwetha lula ngaphandle kokubiza oogqirha,” utsho uTyhali.",Amakhwenkwe ayi-7 972 olusiwe e-O.R. Tambo
"Le ntwazana nguInathi Mhlahlo waseMdantsane obeneminyaka emithandathu kuphela ezelwe, ebethunywe evenkileni engekudanga kowabo ngoMvulo emva kwentsimbi yeshumi elinesibini emin’ emaqanda. 
UInathi akabuyelanga kowabo de banesithukuthezi kowabo nto leyo iye yaxhalabisa. 
Emva koko uInathi uzokubhaqwa ngumfana obezihambela ngakumatyotyombe angekudanga kowabo sele ebhubhile enenxebakazi lokuhlatywa elisemqaleni kwaye edlwengulwe. 
I’solezwe lesiXhosa lincokole nekomiti yasekuhlaleni yombutho iEFF, uBongiwe Mandoyi, nodize ukuba umntwana uqhele ukuthunywa njengesiqhelo kule venkile. 
“Siza kubafihlaphi abantwana bethu kwezi zinto zimbi kangaka zenzeka apha? Siphakuphaku ngoku! Embi into kukuba akukho kokuqala isenzeka le nto kule ndawo. Kwityeli elidlulileyo ibingumntwana ona-11 ubudala, nakuye zange lihambele ndawo ityala. Siyacela abenzi bobubi babanjwe, ibuhlungu le into!” utshilo uMandoyi. 
Uthi kumama womntwana kusekubi kuye njengoko kungelulanga ukwamkela esi sihelegu. 
Iingxelo ezivakalayo zezokuba usodolophu uXola Phakathi negqiza lakhe bakweli khaya sithetha nje beyokugxwala emswaneni. 
UMandoyi uthi beyiEFF baza kutyelela nabo kweli khaya.",Intlungu yentwazana ena-6 edlwengulwe yabulawa!
"Minyaka le ngomhla we-14 kwinyanga yoMdumba, ihlabathi lonke libhiyozela usuku lwabo bathandanayo, suku olu lubizwa ngokuba lusuku lweValentina (Valentines` Day ngolwasemzini).  
Uya kuqaphela ke kwakwigama eli lolu suku, ukuba alukho kwimbali yethu maXhos`asekhaya, kwimveli yethu, nkqu nakwiingcambu zobuntu bethu.  
Kungoko igama elithe ngqo lesiXhosa lolu suku lingekho. Endikubonayo nendikuqwalaselayo kukuba ngolu suku, akupheleli nje ekukhuthazweni kwabo bathandanayo ukuze babe nokuthandana nangakumbi, koko kuvuselelwa neemvakalelo zothando nokuthandana phakathi kwabo babandakanyeka eluthandweni olo. 
Olu thando lubonakaliswa ngeendlela ngeendlela. Ubukhulu becala ubona amanene engena ephuma kwiivenkile ezahlukileyo ngeenjongo zokuthengela amaqabanekazi awo izinto-yinto, kuquka neentyatyambo; izimuncu-muncu; imifanekiso; impahla; kude kuyiwe kudliwa nakwiindawo ezishishina ngokutya.  
Namanenekazi kwelawo icala awaziyekeli, uwabona eyimiqodi kusiyiwa kuthengelwa amasoka nabayeni kwa ezi zinto ziza kuwenza azive ethandwa kwaye exabisekile. Imibuzo ihlala izinga engqondweni yam ke zidwesha zakuthi malunga nolu suku. 
 Ingaba uthando lokwenene kumele lusikelwe usuku olunye phakathi kwezo zingaphaya kwamakhulu amathathu? Ingaba uthando lokwenene kumele lubonakaliswe ngokuchithwa kwemali ngeli lixa kwiindawo esihlala kuzo kukho amakhaya angathathi ntweni, kwanamakhaya anabantwana abangakwaziyo ukuqhubekeka nemfundo ngenxa yokungabi namali? 
 Ingathi kum xa le mali ichithwa ngolu suku ibinokuqokelelwa yabelwe amakhaya angathathi ntweni, imizi egcina amahlwempu neenkedama, kungenjalo ifundise abo bangakwaziyo ukuqhubekeka nemfundo ngenxa yokungabi namali, oku bekuya kubonakalisa uthando lokwenene! 
Kwangolu suku, iintsana zethu ziyalelwa ukuba ziye kumaziko emfundo zimbeje-mbeje zizinxibo eziyimibala ibomvu namhlophe, mibala leyo kufumaniseka ingumqondiso wolu suku lwabathandanayo.  
Rhoqo ngomhla wama-27 kuTshazimpunzi uMzantsi Afrika ubhiyozela usuku lokukhululeka komntu ontsundu kumakhamandela engcinezelo.  
Ingaba bangaphi kuthi ma-Afrika abachitha imali ngokuthengela izipho loo makhaya aswelekelwa ngamatsha-ntliziyo abulawa ngokungenalusini ngamagosa karhulumente wocalu-calulo?  
Bangaphi kuthi abazidinayo ngokuya ezikolweni kufundiswe iintsana zethu ngamaqhawe namaqhawekazi omzabalazo ngolo suku? 
 Zingaphi izikolo ezikhuthaza abantwana ukuba beze esikolweni bephethe nokuba yimizobo yaloo maqhawe namaqhawekazi adlala indima egqathu ekulweleni le nkululeko? 
Rhoqo ngomhla wama-25 kuCanzibe, kubhiyozelwa usuku lwe-Afrika kwizwekazi lonke ngokubanzi. Bangaphi kuthi abangena bephuma ezivenkileni ezinezipho zobu-Afrika okanye bathontelane besiya kwiimarike ezinezirhoxo zama-Afrika athengisa impahla, ukutya nezipho zobu-Afrika, ukuze zinikezelwe kwiintsana zethu namaqabane ethu, ngeenjongo zokuvuselela uthando lobu-Afrika kuthi sonke ma-Afrika?  
Bangaphi kuthi abathatha ixesha baye ezikolweni kufundiswe ngomanyano lwamaAfrika, ukutshatyalaliswa kwenkohlakalo egqubayo yokuhlaselwa kwabantakwethu noodadewethu abasuka kumanye amazwe e-Afrika, kungenjalo kubhiyozelwe uthando lwe-Afrika kwizikolo zonke nakwiindawo zonke ngokufanayo nale Valentina ndini! 
Luza kufika usuku lolutsha (June 16), usuku lokukhumbula ulutsha lwaseSoweto olwagetyengwa ngokungenalusini ngenxa yokulwela ilungelo lokufundiswa ngolwimi abaluvayo.  
Ndinomdla wokubona ukuba amaziko emfundo eli lizwe, nabantu beli lizwe ukuba baza kuluhlonipha njani na olu suku. Luza kufika usuku lwabasebenzi (Workers Day), ngomhla wokuqala kuCanzibe.  
Ngolu suku kubhiyozelwa kukwahlonitshwa indima edlalwe ngabasebenzi ekulweleni inkululeko nokuxatyiswa kwabasebenzi kwiinkalo zonke eMzantsi Afrika nakwihlabathi jikelele.  
Ndijonge ngamehlo abomvu ukuba uluntu luza kuluhlonipha njani na olu suku lubaluleke kangakanana! Luza kufika nosuku lwamafa ethu (Heritage day), ngomhla wama-24 kweyoMsintsi, nangona luza kuzinyaswa ngomhla wama-25 ngoMvulo, kuba umhla wama-24 kweyoMsintsi ungeCawa.  
Ndinomdla wokubona thina maXhos`akowethu, nani ma-Afrika amahle, ukuba olu suku lwamafa ethu kwanobuhle beenkcubeko zethu kwanemveli yethu, siza kuluhlonipha njani na! 
Ingaba ezi ntsuku zibaluleke kangaka kubuntu bethu, kwintlalo yethu, kuphuhliso lwethu nakwinkqubela-phambili yethu, siza kuzibhiyozela ngokufanayo kusini na nale Valentina ndini yenkcitha-mali engadingekiyo?  
Ukubonakalisa uthando kuhle, kubalulekile, kwaye kuyadingeka kweli xesha lokusilela kobuntu nemvisiswano, kodwa andiqondi ukuba oku kumele ukubekelwa usuku olunye kuphela, nalapho kuchithwe imali ngeli lixa kukho iintsizana ezilala ngamanzi, zakugqiba zivuke ngomvubo wamalongwe!",Makube njalo nakwezinye iintsuku!
"Abadlali beMpumalanga Black Aces abazi nokuba kuzakwenzeka ntoni ngabo emva kokuba lithengisiwe iqela labo. AmaZayoni athengiselwe uJohn Comitis ngokusesikweni.  
Oko kungqiniwe ngabaphathi beBlack Aces naye uComitis. Umdlali we-Aces ucatshulwe ngamajelo eendaba esithi bave nje kuthethwa ngayo lo nto ngamaphephandaba, akukho bani ozikhathazileyo kwi-Aces wabaxelela ngezo ndaba.  
“Sizibonile izinto ezibhaliweyo kodwa asazi kwanto thina.” Umnikazi weBlack Aces omtsha, uComitis kuthiwa useseMelika apho intombi yakhe ifunda khona, akwazeki nokuba uya- kubuya nini na.  
Njengokuba eli qela lithengisiwe kulindeleke ukuba lihlale eMpumalanga unyaka ubemnye phambi kokuba liye eKapa. Lowo ngumthetho wePremier Soccer League olandelwayo xa kukho iqela elithengiweyo.  
Yonke inkqubo yothengiswa kwe-Aces sele igunyazisiwe yiPSL. Imali ethengiswe ngayo ayaziwa, kodwa iqikelelwa kwikhulu lezigidi zeeRandi.",Baxhalabile abadlali beBlack Aces
"KWISITHUBA nje esingephi emva kokwabelana ngesondo nentokazi ayifumene kwiStokvel sezesondo iMavuso, indoda yaseSoshanguve ePitoli ibone le ntokazi iphuma ugwebu emlonyeni.  
Isajonge oko, le ndoda ineminyaka engamashumi amabini anesithoba, ibone le ntokazi ithe tywaa ibhubhile kuloo bhedi yashiyeka ibambe ongezantsi ixakiwe ukuba konakele ntoni na kulo mdaniso wabo wasekamereni. 
 IMavuso ligama leStokvel sezesondo elisetyenziswa kwiilokishi zasePitoli apho amadoda akhupha imali ethenga amantokazi kwiindibano ezibanjwa ebusuku. Kufuneka ube lilungu ukuze uthabathe inxaxheba.  
Ngundaba-mlonyeni iStokvel seMavuso ePitoli kangangokuba iHammanskraal kwesi sixeko yaziwa njengekomkhulu leMavuso. Le ndoda, nengavumanga kuthiwa pa ha, ithi isihamba umhla nezolo esi Stokvel seMavuso. Lo mfo, uhlala kwindlu engasemva kumzi kamama wakhe, uthi ushiye ikhaya lakhe ngokuhlwa kwangoLwesibini kwiveki ephelileyo esiya kwiMavuso eqhube kwade kwangoqhiza ngoLwesithathu. 
Kuleli xesha ke apho lo mfo athe waphandlwa yintokazi ethile. Akakhange achithe xesha, uthethe nale ntokazi bavumelana ngexabiso emva koko barhuqa besiya kowayo le ndoda, bagqibezela ezo yure zobumnandi ebhedini. “Bendisandula ukwahlukana nesinqanda-mathe sam ensingumama womntwana wam, ngoko ke bendicinga ukuzonwabisa ndikwiingalo zelinye ibhinqa,” kutsho lo mfo.  
“Sivumelene nale ntokazi okokuba ndizakuhlawula iR300, ngokuhamba ngqo nemithetho yeMavuso. Ndimthengele utywala, sasela sobabini kwade kwalithuba lokuba siye endlini yam siyokwabelana ngesondo.” Ngenene bayile kwigumbi lalo mfo, zanda iiyure besabelana ngesondo. “Yonke into ibintle ebhedini, kodwa ndithe xa ndibiwa bubuthongo le ntokazi yandivusa isithi iqaqanjelwa yintloko. 
 “Ndiyinike iipilisi zentloko, sakhe saphumla, sinethemba lokuba sakubuyela kwakho kumdaniso wasekamereni (ukwabelana ngesondo) xa engcono kwintloko eqaqambayo. “Kodwa uqhubekile esithi akaziva mnandi. Ndibone kuphuma ugwebu emlonyeni kuye, waminxana wavela wabhubha ngoko na ngoko; ngolo hlobo nje,” kutsho le ndoda.  
Le ndoda ithi ivele yoyika ingazi nokuba mayenze ntoni. “Ndibize umama wam, kodwa bekungekho kwanto angayenza kuba ibisele ibhubhile le ntokazi,” itsho le ndoda.  
Umama wale ndoda ubize amapolisa, afike nemoto yezidumbu ezokuthatha umzimba. Emva koko le ndoda ithathwe yasiwa kwisikhululo samapolisa aseSoshanguve ihamba nonina. “Bendothuke kakhulu.  
Umama wam uthethile namapolisa kodwa akukho tyala lithe lavulwa.” Le ndoda iyasiqalekisa isigqibo sokuthabatha inxaxheba kwiMavuso, kwaye ithi sokuze iphinde ibeyinxalenye nesi Stokvel. 
 Izalamane zale ntokazi ibhubhileyo sele kuqhagamshelwene nazo, kwaye zombini ezi ntsapho zivumelene ngokuncedisana ngeendleko zomngcwabo. 
 Kuyacaca ukuba le ndoda ayinantlahla kumabhinqa ewafumana kwiMavuso. Ngaphambili yakhe yathabatha intokazi kwiMavuso yayokwabelana nayo ngesondo ayahlawula emva koko. Lo ntokazi yathabatha zonke izihlangu zalo mfo zasenxele yabaleka nazo iyishiya kuphela nezo zasekunene. “Ndifundiswa isifundo apha. Ndicela wonke umntu ajongane neqabane lakhe ayeke iMavuso,” kucebisa le ndoda.",Ubhubhel’ ebhedini yendoda ovuswe kwiMavuso Stokvel
"Imidlalo yePSL iza kuthi nqumama ngempelaveki ngenxa yemidlalo emibini yeNedbank Cup. Oyena mdlalo oza kujongwa kakhulu ngophakathi kweChippa United neKaizer Chiefs ngo’20:15, eNelson Mandela Bay Stadium ngoMgqibelo. Ngumdlalo ekuza kudlana iintsimbi kuwo ngoba iChippa United ifuna ukubhala iincwadi zebhola ngokutsha ngokuthi ibethe Amakhosi ukuze iye emdlalweni wamagqibelakankqoyi okokuqala kwimbali yeNedbank Cup. Kanti yena uErnst Middendorp neqela lakhe bagxeleshe iNedbank njengeyona ndebe abanokuthi baxolise ngayo abalandeli abaneminyaka emithathu bekhala ngenxa yembalela egqubayo eNaturena. Ngeke Amakhosi achebeleze kwiChippa eqhuba kakuhle phantsi kwesandla sikaClinton Larsen nangona kusekho ixhala lokuthotyiselwa emva kokubethwa kwayo ngo’1-0 yiBidvest Wits, eBhayi kwiveki ephelileyo. 
Kutshanje, uLarsen uxelele iintatheli okokuba lifikile ixesha lokuba iChippa United ikhule kwaye iya emdlalweni ikhululekile ngoba uxinizelelo lukwiChiefs. Noxa umdlalo uza kubanzima kodwa abadlali beChippa baza kukhuthazwa ngumsebenzi oncomekayo abawenze ngethuba beguqisa amaqela afana neSundowns neWits. “Akukho mntu owayecinga ukuba singagqitha kwiSundowns nakwiWits  nangoku sidibana neChiefs, abantu bacinga njalo. Uxinizelelo lukwiChiefs. Yiyo eza kulahlekelwa kakhulu ukuba ayiphumeleli, ngoba lo nto iyakuthetha ukuthi enye isizini iphele ingenanto. Lelona xesha lilungileyo lokudlala neChiefs ngoba emdlalweni wokugqibela ingagcwalisa abalandeli bayo ebaleni. IChippa zange yawudlala umdlalo wokugqibela kwindebe. Sinamashumi alithoba emizuzu yenzeke lo nto. Abadlali bethu bazithembile kwaye bazimisele ukulwa neChiefs,” utshilo uLarsen emva kothelekiso lwamaqela kutshanje. 
Amakhosi awanayo enye indlela, kufuneka aphumelele ukuze afumane ithuba elicacileyo lokuphumelela indebe kule sizini. Njengokuba iChiefs ingasenalo ithemba lokuphumelela indebe yePSL, eyona ndebe eyigxeleshileyo ngoku yiNedbank. UMiddendorp uthe iqela lakhe liza kuzilungiselela kangangoko ngoba umdlalo ozakube useBhayi ubaluleke kakhulu kwiqela lakhe. “Kunyanzelekile sizame esinokuzama kweli xesha sikulo. Ngoku silungiselela umdlalo obalulekileyo ongoMgqibelo,” utshilo uMiddendorp ekuqaleni kweveki.",Kuza kudlana iintsimbi eBhayi kwiNedbank Cup
"“IGAMA elithi Oxford liseNgilane ngoko ke kufuneka silisuse kwisixeko sethu.” 
Oku kuthethwe nguceba waseBuffalo City uXolani Witbooi, ngethuba lomsitho wosuku lweAfrika eMonti kwiveki ephelileyo. 
UWitbooi uthi amagama ezitalato neendawo zokuhlala eBuffalo City, ingakumbi eMonti, akaxeli imbali yesi sixeko – endaweni yoko axela imbali yezinye izizwe. 
“SiyiANC kule ngingqi siyenzile inkquleqhu yokutshintsha igama elithi Buffalo City sayibiza njengeDr WB Rubusana, igqala lomzabalazo eladlala indima ekusekweni kweANC. Siyakunqwenela ukuba nomasipala buqu abizwe njengeDr WB Rubusana kodwa ke siyakuqonda ukuba oko kunenkqubo yako,” utshilo uWitbooi. 
UWitbooi ubalule esona sitalato side nesidume kunene eMonti iOxford esithi asixeli mbali yeli lizwe. 
“Sesinye sezitalato ekufuneka zitshintshile kwesi sixeko. Xa sithetha ngebuyambo nokuzidla ngeAfrika, masibeneendawo kwaneezitalato ezithiywe ngamagorha ale ndawo,” utshilo uWitbooi. 
“Sifuna ukulanda imbali yethu ukuze ikwazi ukuxela ngendlela eyiyo isixeko sethu.” 
UWitbooi uthi kunyakamali ozayo, lo masipala uza kuxhabashela phezulu nenkqubo yokutshintsha amanye wamagama esi sixeko. 
“Sesihambele phambili kakhulu ngoku. Inkqubo yokuthethana nabahlali sele yenziwe yagqitywa kwezinye iindawo. Ngoku sikwisigaba sokuphethula le nkqubo. Ukubona ukuba siyithathele ingqalelo le nyewe, sifuna ukuba ibekho kuhlahlo lwabiwomali ka2018/19. 
“Sifuna kutshintshe negama lesikhululo seenqwelomoya salapha eMonti. Kaloku amagama eendawo zesixeko sethu kufuneka axele futhi aqamele ngamagorha ethu, hayi abantu esingabaziyo,” utshilo uWitbooi. 
Amanye amagama ekudala ekwiingxoxo zotshintsho aquka ukutshintshwa kweQuigney kuthiwe yiMhlonyane, iVincent ibeyiSister Aidan, iBeacon Bay kuthiwe kukuNondyilo, iSouthernwood ibeyiTebekana ze iGonubie ibeyiQunube. 
Kodwa isixeko sichula sinyathele kulo mba wokutshintshwa kwamagama nanjengoko kukho abantu abathi akuyomfuneko oku. 
“Ewe kukho abantu ekufanele sithathele ingqalelo yeemvakalelo zabo ngalo mba. Kodwa sokuze sijongele phantsi imbali ngenxa yokuba sisoyika ukuba abantu baza kuthini,” woleke njalo uWitbooi.",Uceba: Yeyantoni iOxford eMonti?
"Ukuba unecebo okanye ingcinga yesixhobo esingaphuhlisa iMpuma Koloni ngokwezobuchwepheshe, iziko lezenzululwazi nobuchwepheshe (Science and Technology Park) kwiziko lophuhliso noshishino (IDZ) eMonti, lingakwamkela ngezandla ezishushu. 
Eli qonga lijongene nokuncedisana neenkampani ezisakhasayo, abaphandi abaphanda ngokukhulisa ubuchwepheshe.  
Kutsha nje, libe nenkqubo apho belidibanise oosomashishini bale ngingqi abase batsha libanika iqonga lokuba bavelise amacebo abo anokuthi abelu lutho kweli phondo leMpuma Koloni. 
ULudwe Macingwane Fanie ongumanejala eScience & Technology Park uthi, enye yenjongo ephambili yokukhulisa abasomashishini kukuba baphuhle ukuze bazokwazi ukuba iimveliso zabo zithengiseke nakumanye amazwe aphesheya. 
“Sifuna iinkampani ezithe zakhula kule ngingqi yethu zikwazi ukuba zithengiseke kwihlabathi jikelele. Ngokudibanisa oosomashishini ngolu hlobo sikwafuna ukuba bazane bazokuncedisana, kuzokwazi nokuba kuthengiseke iimveliso zabo,” utshilo uMacingwane Fanie. 
Uthi abajonganga abafundi baseWSU kwakunye neFort Hare abenza izifundo zobuchwepheshe kuphela, “nawe wena uphaya ekhaya ukuba unecebo onalo ngakwe zobuchwepheshe kwaye uyabona ukuba lingathi libene galelo kuphuhliso lwephondo wamkelekile uze nalo ngaphambili”. 
UMacingwane Fanie ukwadize ukuba amathuba eMonti maninzi, esithi zininzi izinto ezenzekayo kwela ziko. Uthi ingxaki abasajongene nayo kukuba abafundi bezi yunivesithi baphumelela bakugqiba bahambe baye kumanye amaphondo, kushiyeke kungekho mntu wokuziphuhlisa kula maziko. 
UBarrington Shirley nongumsunguli wesixhobo se-GPS ezakunceda ukunciphisa iingozi ezindleleni, naye ibengomnye woosomashishini abasakhasayo ababonise ngeemveliso zabo kule ndibano ibise-IDZ eMonti.",Kukhwetywa abo banamacebo ophuhliso kwezobuchwepheshe
"Umqeqeshi weqela lesizwe lombhoxo, * -Allister Coetzee, nabadlali bakhe bantingele kwilizwe elikumazantsi eMelika begcobile emva kokuphumelela umdlalo wokuqala.  
AmaBhoko-bhoko avuthulule i-Argentina ngo’37-15 kumdlalo wokuqala weRugby Championship odlalelwe phambi kwabalandeli bombhoxo abangaphaya kwamashumi amane amawaka eNelson Mandela Bay Stadium kwiveki ephelileyo.  
Nangona impumelelo iyeyona nto ebalulekileyo – kodwa umdlalo weBoks useneendawo ezifuna ukuqwalaselwa, naye umqeqeshi uyivumile lo nto. Njengokuba uMzantsi Afrika uzakudlala ne-Argentina, eSalta, ngoMgqibelo, izinto zingajika.  
“Kufuneka silungise iindawo ezithile kumdlalo wethu. Kufuneka siqinisekise ukuba siyabashicilela futhi nokukhaba kwethu kube ngcono. Phambi kwabalandeli, abadlali be-Argentina bazakufuna ukuguqula izinto kwaye kufuneka silungiselele umdlalo onzima,” utshilo uJaco Kriel kwiintatheli. 
Umqeqeshi ubaqhwabele izandla abadlali bakhe kwiveki ephelileyo kwaye uyazazi iiPumas ukuba zinamandla okumelana naliphi na iqela.  
“Abadlali be-Argentina bebesebenzisa amandla emdlalweni – kodwa amaqhinga wethu phaya emva asebenzile. Bebethi xa bezama ukuhlasela sibe sibalungele. Ndonelisekile yimpumelelo kulo mdlalo nangona ingagqibelelanga,” utshilo uCoetzee kwiveki ephelileyo. 
Abadlali baMaBhoko-bhoko abathe bazenzela igama kumdlalo ogqithileyo baquka uRaymond Rhule, uCourtnall Skosan, uSiya Kolisi noPieter-Steph du Toit.",AmaBhoko-bhoko anganzinyelwa e-Argentina
"Umdlalo obuphakathi kweMaritzburg United neChippa United uphele ebambene ngo’1-1 la maqela mabini kumdlalo we-Absa Premier Soccer league obubanjelwe eHarry Gwala Stadium kubusuku banamhlanje.  
  
IiChilli Boys zintingele eMgungundlovu zingafumananga nenye impumelelo kwimidlalo emithandathu edlulileyo ilandelelana. Lo nto yenziwa kukubabuthuntu kweefolosi zayo. Nakulo umdlalo wanamhlanje, iThe Team of Choice, ingcangcazelise umnatha kuqala emva kwempazamo eyenziwe ngabadlali basemva nonozinti weChippa, uDaniel Akpeyi. 
  
Eli qela lizinze eBhayi lifumene ithuba imizuzu ilishumi elinesihlanu umdlalo uqalile – kodwa uKatlego Mashego akakwazanga ukulisebenzisa elo thuba. Nayo iMaritzburg United iwafumene awayo amathuba engawasebenzisanga – kuyiwe kwikhefu esabambe ngeqanga la maqela. 
Kwisiqingatha sesibini, uDeolin Mekoa, ufake igowuli lokuqala le Maritzburg United kulo mdlalo emva kwemizuzu emihlanu qha. Kuye kwanyanzeleka nazo iiChilli Boys zixoze mphini wumbi.  
UThembinkosi Lorch ufake igowuli lokulinganisa ngomzuzu wamashumi asixhenxe emva kwebhola egotywe nguMac Van Heerden. 
Ngoku eli qela liqeqeshwa nguDan Malesela lizakujamelana neKaizer Chiefs kumdlalo wePSL, eBhayi, ngoMgqibelo.  
  
Komnye umdlalo Amakhosi abambene neCape Town City ngo’1-1 kumdlalo wePSL obubanjelwe eFNB Stadium. Nangona iKaizer Chiefs iwuqale kakuhle lo mdlalo – kodwa kwakuphuma uSibusiso Khumalo, onikwe ikhadi elibomvu, yabuya ngamandla iCape Town City.  
Amathuba wokuphumelela umdlalo macala omabini ebekhona. Kanti iBidvest Wits ebingekabwethwa kule sizini ibethwe yiSuperSport United ngo’2-0 namhlanje kumdlalo obubanjelwe eMbombela Stadium.  
  
Oku kwenzeka emva kokuba amakhwenkwe kaStuart Baxter ebethe i-Orlando Pirates ngo’1-0 kwiTelkom Knockout kwimpelaveki edlulileyo.",Izinto aziyihambeli kakuhle iChippa United
"Abahlali baseMizizi eMbizana kwaWadi 20, batyhola uceba wabo uMlungisi Manyathela ngokutshisa ikhaya lakwaMpofane emva kokuba lufumene uncedo lokutya kumbutho iAbahlali baseMijondolo.  
Oyinkokheli yalo mbutho uNtsikelelo Mathumbu uthi bagqithise ukutya kweli khaya njengesiqhelo emva kokuqaphela ukuba kulala kungatyiwanga kweli khaya.  
“Kubekho ukungavani phakathi kwethu noceba emva kokuba evile ukuba siza kusa ukutya kwela khaya, namanye amakhaya amabini, besingaqali ukwenza oku,” ucacise watsho uMathumbu. 
Uthi bakugqithisile ukutya ngomhla wesithandathu, kwaza kwasa kutshile ngomhla wesixhenxe.  
“Eyona nto ayithethayo uthi ngumsebenzi wakhe ukunceda abantu,  masahlukane nokwenza umsebenzi wakhe, esifungela nokusifungela,” utsho uMathumbu.  
Ukanti ilungu losapho lakwaMpofane, uNandipha Mpofane, uthi ngenene barhanela unyawo lwemfene kuko konke oku. 
“Ngorhatya umntwana ebethunywe kwenye indlu, ubuye ebaleka esithi ufike kuvulwe ucango. Ngumona wokuba sinikwe oku kutya ngulo mbutho waBahlali baseMijondolo unobangela walo mlilo,” utshilo uMpofane. 
Olu sapho lolunye lwamakhaya asokolayo kule ndawo yakwaWadi 20. 
 “Le ndlu sihlala kuyo siyibolekwe emva kokuba sadilikelwa likhaya kunyaka ophelileyo, akukho ncedo sakhe salufumana kuceba noogxa bakhe, asinakungaluthathi ke uncedo,” utshilo uMpofane. 
Ingxelo ithi kulalwa kungatyiwanga kweli khaya lakwaMpofane. 
Amanye amakhaya amabini ebefumene oku kutya awachatshazelwanga ngulo mlilo otshise iimpahla ebizezokugqibela kweli khaya.  
“Kutshe iibhedi, iimpahla zokunxiba, izazisi zethu, iziqinisekiso zokuzalwa zabantwana,” utshilo uMpofane.  
Ukanti umhlali ongavumanga negama lakhe uthi nguceba wale ndawo ophambili ukuchasa imisebenzi wokuncedwa kwabantu.  
“Nguceba otshise kwela khaya, ebengafuni kwale yokuba sigqithise oku kukutya kuba aba bantu kudala belinde uncedo lwakhe. Sihleli ngokoyika kuba akufuneki mntu uchase yena,” utshilo umhlali.  
Ongumphathi wesikhululo samapolisa aseMzamba uNjengele Devan John uqinisekise ukuba ngenene kukho uphando oluqhutywa ngamapolisa esa sikhululo.  
“Ndingatsho ukuba ngenene kukho uphando oluqhutywayo, ngenxa yesiganeko esixeliweyo sokutshiswa komzi othile kwaWadi 20, akukho nto ingako sinokuyithetha ke okwangoku,” utshilo. 
 Ngaphambili, uceba lo uxelele eli phephandaba ukuba akayazi into efunwa ngumbutho waBahlali baseMijondolo kuye.  
“UMathumbu lo ukhokele lo mbutho akahlali nalapha kule wadi, uhamba esithi ukhokele abantu ethetha ngabantu abathathu, ulahlekisa abantu lo mntu,” watsho uManyathela.  
Akafumanekanga kwesi isihlandlo ukuziphendulela kwizityholo zokutshiswa kwekhaya lakwaMpofane. 
Ukanti usodolophu waseMbizana uDaniswa Mafumbatha uthi akazani nazo izityholo zokuba uceba wakhe utshise ikhaya lakwaMpofane.  
“Amapolisa awuphethe lo mcimbi ngoko ke akumele ukuba senze izityholo ezinje ngezi. Iqhelekile kubantu bakuthi ukuba batyhole umntu xa kukho ingxaki ngenxa yokungavani kwabo nomntu lowo. Masilinde amapolisa ayaqhuba nophando lwawo,” utshilo uMafumbatha. 
Uthi akukho nkokheli enjengoceba enokutshisa abantu ebakhokeleyo.",Uceba utyholwa ngokutshisa ikhaya
UseBhayi? UBlackcoffee uzakube elapho ngomhla wesibini kweyo Msintsi 2016. Sinamatikiti angamashumi amabini esiphisa ngawo. Sibhalele ku isibhalo@inl.co.za okanye usitsalele ku 043 721 1547 usixelele ukuba yintoni oyithanda ngoBlackcoffee.,Blackcoffee eBhayi
"Ukubhutyuza kukanozinti weKaizer Chiefs kufikelele kwiqondo lokugqibela. Emva komdlalo izolo, uErnst Middendorp, uvakalise ukukruquka kwakhe ziimpazamo ezenzeka emidlalweni watsho esithi kufuneka kubekho inguqu phambi kweveki ezayo (xa iChiefs idlala nePirates). UMiddendorp ebethetha neentatheli emva kokubethwa kweChiefs edlale ngamathuba ngo’1-0 yiCape Town City, ekungekho nto ingako eyenzileyo ngaphandle kokufaka igowuli, emdlalweni we-Absa Premier Soccer League obuseFNB Stadium. UVirgil Vries ubhutyuze ibhola nayizolo eye yangena emnatheni. Kanti ebengaqali, ekuqaleni kwenyanga woyiswa kukubamba ibhola eyakhatywa kude iChiefs idlala neMamelodi Sundowns. UVries wangena endaweni ka-Itumeleng Khune ongasadlaliyo ngenxa yokonzakala – kodwa kukho imbombo kakhulu ngenxa yendlela engonelisiyo abamba ngayo ezipalini. 
“Ndiyayazi into eyenzekileyo, andisosidenge tu. Kubalulekile ukuba nonozinti owenza umsebenzi ocacileyo xa ungakwazi ukufaka amagowuli. Andizami kukhusela ukwenziwa kweempazamo ngoba azindonwabisanga. Kokwesibini ngoku isenzeka le nto. Kufuneka side sithini?” utshilo uMiddendorp emva komdlalo izolo ebusuku. 
“Kufuneka sibone ukuba senzani kwezi ntsuku zilishumi zilandelayo ukuze sikhangele ukuba ngubani ozakuba ngunozinti kuMgqibelo ozayo. Kulungile ukubakhusela abadlali, yile nto ndiyenzayo. Kodwa kufuneka kwenziwe umsebenzi kakuhle. Indlela ebilula yokuqubisana nala bhola ibikukuyixhimfa ngamanqindi/ngenqindi. Ngeke ndikwazi ukulungiselela lo nto icacile. Ndiyavuma asiwafaki amagowuli phaya phambili – kodwa sinale ngxaki esemva,” utshilo uMiddendorp. 
Abalandeli beChiefs balele bethe khunubembe emva kokubethwa kweqela labo elingakwazanga ukusebenzisa amathuba abaninzi emdlalweni. Lo nto ebekhale ngayo umqeqeshi nangethuba iChiefs idlala neTornado FC emdlalweni weNedbank Cup kwiveki ephelileyo. “Andizami kubulala mntu apha – kodwa nangokuya besidlala neTornado, besiwafumene amathuba amaninzi emdlalweni. Zizinto ekufuneka sijongane ngqo ezi,” utshilo uMiddendorp.",UMiddendorp ukruqukile ziimpazamo zikaVirgil Vries ezipalini
"Umququzeleli wamanqindi kwingingqi yeChris Hani nokwangumqeqeshi weQueenstown Boys Boxing Club(QBBC), uMabhuti Mapeyi, uthi uyoneliseka yindlela okhula ngayo umdlalo wamanqindi kule ngingqi. 
Oku ukutsho kudliwano ndlebe neli phepha ndaba, I’solezwe lesiXhosa, emva kwetumente yamanqindi ebibanjelwe kumabala emidlalo i-Indoor Sports Centre, kuKomani kule mpela veki igqithileyo. 
Le tumente ibiququzelelwe liqela leQBBC nebelibhiyozela iminyaka engamashumi asibhozo anambini lasekwayo.Ngalo mhla i-QBBC ibimeme amaqela eengingqi ezohlukeneyo zaseChris Hani, Sara Baartman kunye neBuffalo City.UMapeyi uthe, “Nangaphezu kwemincili esinayo ngokugqiba iminyaka emininzi siqhuba, sivelisa iintshatsheli zikazwelonke, sonwatyiswa kukubona indlela ophucuke ngayo umdlalo weembethi manqindi zasezilalini nokonyuka kwenani lamaqela ethu. Lo nto ibonakalisa phandle ukuzimisela kwabaqeqeshi nabadlali basezilalini”. 
Phakathi kwemilo ibingundaba mlonyeni singabalula obuphakathi kwentshatsheli yePhondo leMpuma Kapa, uAti Hola weXhalanga Boxing Club, kunye noLukhanyo Matiso waseSara-Baartman. UAti uthe wawisa ngophotho uLukhanyo kumjikelo wesibini kumdlalo wamagqibela kankqoyi kuluhlu lwabaneminyaka elishumi elinesixhenxe, watsho waphumelela imbasa yegolide. 
Umququzeleli lo uthi, le tumente ibitshayelela ezininzi ezizayo eziquka ezakubizwa ngeqhawe lomzabalazo ethiywe ngayo le ngingqi yabo uChris Hani, ezakuba kwakule nyanga ngomhla wamashumi amathathu. UMapeyi uvale ngokubulela wonke umntu ofaka isandla ekuphuhliseni izakhono zolutsha oluntyumpa ntyumpeka kwiziyobisi. 
Ubulele nakubahlali ebebephume ngendlu ingakumbi abazali babadlali abanika inkxaso kubantwana babo. Ophumelele indebe yegolide, uAti uthe akusekho kubuya mva ngoku, eqalile nje ukuchola chola ezi mbasa akasayi kubuya umva nakulo unyaka.",Uyakhula umdlalo wamanqindi eChris Hani
"ICACE gca nakubani eyokuba akukho bani onokuthintelwa ekubambeni uqhankqalazo, kuba oko kungabe kuyakhabana noMgaqosiseko. Abantu bathi bakunganeliseki ziingxoxo, baye kuqhankqalazo ngelifuna isisombululo kwiingxaki zabo. 
Oku bakwenza kuba bekholelwa ukuba iimfuno nezimvo zabo zakumanyelwa xa bengene esitalatweni, baqhankqalaza. Ngamanye amaxesha uqhankqalazo luye lukhatshwe ludushe, kodwa ngamanye amaxesha kungabinjalo. 
Uqhankqalazo lukhokelwa ziinkokheli, nokuba zezabasebenzi, ezasekuhlaleni okanye ezabafundi. Ziinkokheli ezinoxanduva lokuxelela oogxa bazo malunga nokuba kufuneka baziphathe njani kuqhankqalazo. 
Xa iinkokheli zimanyelwa futhi zithenjiwe kolu xanduva lokukhokela uqhankqalazo, ziye zimanyelwe ngabasebenzi kwimiyalelo eziyikhuphayo, malunga nokuziphatha kwabaqhankqalazi. 
Uqhankqalazo olungenabakhokeli luyinkathazo, kuba lungabangela ukuba bangakuzuzi abebekucebile abo baqhankqalazayo. Endaweni yokuzuza abebekucebile, luvele luphume nadlolwazana uqhankqalazo. 
Udlolwazana ke kukuba luphume nomntu othile angene kwingxaki ekude kunale bekuqhankqalazelwa yona, mhlawumbi kuphume isidumbu okanye ubani onzakale. 
Nalu ke udlolwazana luphumile kuqhankqalazo lwaseWalter Sisulu University obelubanjwe ngabafundi ngoMvulo. Bagxogxe bonzakalisa amapolisa. Abaphelelanga apho, bakwatshise nesithuthi sohlobo lweNyala samapolisa. Elinye kula mapolisa lisesesibhedlele emva kokugxogxwa ngabafundi. 
Izolo (Lwesithathu), amapolisa abhengeze ukuba kubanjwe umfundi onama-24 malunga nokutshiswa kwesithuthi samapolisa kwanokonzakalisa amapolisa 
Iyakukhumbuleka eyokugxekwa kwamapolisa kuqhankqalazo lwaseWits, apho kwabhubha uMthokozisi Ntumba ezihambela engenanto yakwenza noqhankqalazo. Esi sehlo sokubhubha kukaNtumba sibangele ukuba agxekwe amapolisa ngendlela alusingatha ngayo uqhankqalazo. 
Kodwa kwesi sihlandlo saseWSU, amapolisa akakhange onzakalise mfundi. Endaweni yoko konzakele wona. 
Ingaba le yindlela ebifuna ukuzuzwa luqhankqalazo lwabafundi baseWSU? Iinkokheli zabafundi beziphi zisenzani?",Uqhankqalazo okanye ulwaphulomthetho?
"Ndizive ndingenako ukuthi cwaka emva kokufunda inqaku lakho (01 EyeSilimela 2016, ikhasi 11) elithetha ngezifundiswa ezingenzi nto ngezo zinto zizifundeleyo okanye ziziphandileyo.  
Ewe kunganjalo, ingakumbi xa sifundele izinto ezifika zingabinayo ncakasana indawo kwintlalo yethu. 
Okokuqala xa sisenza uphando, sicela imvume kumaSebe aqondene nezihloko ezo. Kwakhona sifumana isiqinisekiso senkxaso yesihloko sophando olo kunye nendima olunoyidlala kwabo bachaphazelekayo.  
Yonke le nto yenziwa ngenkcitho-mali evela kwimizi namaSebe anikisa ngenkxaso-mali ukuze kuphuhle ezi zifundo. Kubamnandi nje kuphela ngexesha kusenziwa izivumelwano ngezifundo ezo, kodwa emva kokuba abafundi bephumelele, kunqabile ukuba kubekho imisebenzi eqondene noko bebekufunda. Nalapho ithe yakho khona loo misebenzi, kunqabile ukuba ibe ijoliswe ngqo kuloo nto abafundi abo bebeyifunda okanye besenza uphando ngayo. Izidanga ke ziba zezamaphepha nokwenza nje indumasi yomzuzwana. 
Yeyodwa ke eyokuba ubani alandele ngokunika ingxelo ngophando lwakhe kwelo Sebe likaRhulumente, suke ibeyinam nawe ibhulukhwe yasetrongweni!  
Ubonakale njengomntu ozekufuna injezu okanye ophuphayo. Loo mqulu wakho soze uye kufika nakwabo bafanele baqwalasele ukuba iziphumo zophando lwakho zingancedisa njani kwiinjongo zeSebe elo kunye nophuhliso lwesizwe.  
Luphi ke unxibelelwano phakathi kweeDyunivesithi ezizivulela amathuba ophando ngezihloko ezitsha kunye namaSebe kaRhulumente? Asingabo bonke abafundi abenze uphando, abangazamiyo ukwenza igalelo kuphuhliso loluntu, nto nje, kuya- ngokuthi le nto bayifundeleyo ikhathalelwe kangakanani ngabasemagunyeni. 
Ukujolisa kubafundi, ndingenjenje; ukuba ubufundela into ongayiphiliyo okanye waphiwa isihloko sophando ngumhlobo okanye abazali bakho, awungekhe ukwazi ukwenza igalelo elililo. Kufuneka ukuba ukwazi ukukhangela amathuba avulelekileyo ajoliswe kule nto ufunde ngayo nale wenze ngayo uphando.  
Izinto ezifana nale ndiyifundeleyo, umzekelo, “indima enokudlalwa ziintsomi zesiXhosa ekufundisweni kwabafazi abakhulelweyo kwiiklinikhi zaseMpuma Koloni”, azinandawo itsolileyo ezingena kuyo kuba izinto zesiXhosa aziniki mdla kanye kwaba basemagunyeni.  
Ukuba ke umfundi akazingci kuqala ngalo nto ayifundeleyo, azame ukuzifukuzela, inkal’ ixing’ etyeni ke xa kulapho! 
Okokugqibela, ingaba kulula ukuzifukuzela xa kunqaba izixhobo ezo zokuphakama uyokwenza loo nto uyiphandileyo kwiyunivesithi nekholeji leyo?  
Hayi akulula konke konke, awunayo nepeni emdaka, amathuba agushwe kwangabo bafanele ukuwaveza. Ukuba awukho ngasemfuthweni wolwazi wokomela emcingeni uxele intethe! Akungencedi ke ukuba sizazi iingxaki, kodwa singabinampangelo okanye izixhobo ezizizo zokuzifukuzela ukuze senze igalelo elo lilindelekileyo. 
UNompucuko Zakaza uzisebenzela ngeentsomi zesiXhosa eQonce kwaye wathweswa isidanga seeMasters kwicandelo leelwimi zesiNtu eRhodes koka-2015. 
Impendulo yomhleli: Siyabulela ngezimvo kwaye uvakele!  
Ngethemba lokuba abafundi bephepha bakuzuza kuzo. Kwelethu icala, siyazibona iingxaki zentswelangqesho kunye nokungafumani inkxaso kumaziko namacandelo karhulumente.  
Kunzima kwelo cala. Kuphinde kubenzima mpela ukuzifukuzelela uziqalele eyakho into uwedwa. Apho sizigxeka kakhulu izifundiswa kukumba wokungaqali msinya, besengaphakathi kwiiyunivesithi.  
Xa ukwiyunivesithi ungqongwe zizixhobo ezininzi eziquka neendidi zeencwadi kunye nabantu abanamava abanokuncedisa.  
Umntu kufuneka aqale esepha. Umzekelo neli iphepha lesiXhosa laqalwa ngaphakathi eyunivesithi; uphando lwamaphepha esiXhosa kunye neendlela zokupapasha sazifumana apho phambi kokuba siyokudibana nabakwa-Independent Media basincedisa.  
Ithuba liqala pha ngaphakathi, qha ingathi abafundi nezithwalandwe azisebenzisani; wonke umntu wenza eyakhe into angazi nokuba kanti umelwane uphanda into efanayo. Kube ke kuphoswe ithuba lokusebenzisana. Xa sijonga apha eMpuma Koloni singathi kufuneka umnatha wabantu abafunda ngeelwimi zesiNtu; badibane qho kwabelwane ngolwazi nezinto ezintsha siqhubeni.  
Apha ezivekini sakupapasha isimemo kubo bonke abasebenza ngesiXhosa ukuba badibane, sazi ukuba ubani wenza ntoni nabani phi siqale ukusebenzisana. Xa sizama ukutshintsha izwe soze sikwazi ukulitshintsha sodwa.  
Izifundiswa, ingakumbi ezisepha ngaphakathi kwiiyunivesithi zezona zinokuncedisa ngezixhobo nolwazi. Makusetyenziswane.","Iingxaki bayazazi, baxinge phi?"
"Igoduka imisila iphezulu i-Orlando Pirates emva kokuvuthulula iBloemfontein Celtic ngamagowuli amathathu eqandeni (3-0) emdlalweni weMultiChoice Diksi Challenge obumhle ngeyona ndlela  eSisa Dukashe Stadium emini maqanda namhlanje. Amanqaku amathathu ayithathe iPirates ayibeka phezulu kwiDiski Challenge kwindawo yokuqala. Iphala phambili ngamashumi amathandathu amanqaku emva kokudlala imidlalo engamashumi amabini anesixhenxe. Emva kwayo yiBidvest Wits neMamelodi Sundowns ezishiywa ngamanqaku angephi ngokulandelelana kwazo. USimo Bophela uyibeke endaweni entle kwangoko iPirates emdlalweni ngegowuli elihle. Amabini afakwe nguLehlohonolo Sepeng noTshepo Kakora kwisigaba sesibini. Noxa ingalifumananga igowuli lokubika iCeltic – kodwa abadlali bayo bazamile ukumkhabela uKopano Thuntsane ovale iibhola ezinzima ezipalini. 
 
Isiqingatha sokuqala besitaka iintantsi. Ezimnyama zibhakuzelise umnatha emzuzwini wesithandathu ngebhola efakwe sisiququ, uSimo Bophela, ngebhola emshiye ethe natya unozinti weCeltic, uGiven Machaba. Ibixakekile kakhulu iCeltic kwisigaba sokuqala ngoba abadlali bePirates abafana noLehlohonolo Sepeng noS’miso Bophela bebehlasela macala onke. UNqubeko Ntimbane, uNathan Chiliza noLesedi Mohapi basebenze kakhulu emva. Ekuhambeni kwexesha, abadlali beCeltic baye baswabuluka nabo, baye bakwazi ukudlala ibhola ecacileyo. Ifolosi yeBucs, Boitumelo Radiopane, ikhe yafumana ithuba – kodwa ngelishwa layo, ayibhaqanga nto tu. Kuyiwe kwixesha lokuphumla iPirates ihamba phambili ngegowuli elinye emva kokusilawula isigaba sokuqala somdlalo. 
                         
Abadlali bakaGlen Salmon bathathe apho bebeyeke khona kwesokuqala isigaba. Badlale umdlalo ozinzileyo besiya phambili ngezo bhola zabo zibalekayo. Khange baziyekele nabo abadlali beCeltic abaqeqeshwa ngu-Abram Nteo noDitheko Mototo. URadiopane, obekhonkxwe kakhulu kwisigaba sesibini, ukhabe ibhola ethe qelele – kodwa khange imfake engxakini unozinti weCeltic. Iphantse yasengxakini iPirates emva kwempazamo eyenziwe ngunozinti wayo, uKopano Thuntsane, obambe ibhola emhlabeni wakhe ebengafanelanga ukuyibamba. Ayikwazanga ke kodwa ukulisebenzisa elo thuba iCeltic. Emzuzwini wamshumi amabinii anesibhozo kwisigaba sesibini, uLehlohonolo Sepeng, ufake igowuli lesibini lePirates emva kwebhola entle eyidlalelwe ngoogxa bakhe. Igowuli lesithathu lePirates lifakwe nguTshepo Kakora emva kwebhola ebhutyuzwe ngabadlali beCeltic endaweni embi.",Ihleli phezulu iPirates emva kokuvuthulula iCeltic emdlalweni weDiski Challenge!
"Kulindeleke amawakawaka abalandeli bebhola bathontelane eBhayi phambi komdlalo omkhulu ngempelaveki.  
Iindaba ngokuchongwa kweBhayi zamkelwa ngovuyo ngabalandeli bebhola jikelele.  
Ngentsimbi yesithandathu emalanga ngoMgqibelo, iOrlando Pirates iza kuvan’amandla neBaroka FC emdlalweni wokugqibela weTelkom obonwa njengedabi eliphakathi kukaDavide noGoliyathi eNelson Mandela Bay Stadium.  
Umdlalo weTelkom ubaluleke kakhulu kuwo omabini amaqela ngoba ayayifuna indebe.  
Ukuphumelela kweBaroka kungafunqula umoya wabadlali bayo futhi bazenzele imbali.  
Kunyanzelekile iPirates iyithathe indebe ngenxa yabalandeli abanxanelwe indebe emva kweminyaka engaphaya kwesine kungekho ebancumisayo.  
Ingayimpazamo enkulu ukuba iBucs ingayidelela iBaroka emva kokuba ibethe iMamelodi Sundowns neBidvest Wits phambi komdlalo wokugqibela. 
 UMilutin “Micho” Sredojevic noRulani Mokwena bazenzele igama njengoongqondongqondo bebhola emva kokubetha amaqela afana neKaizer Chiefs – kodwa ngoku kufike ilixa lokuphumelela indebe. 
Abalandeli bebhola benza amaqashiso ngomdlalo weTelkom ozayo kwiindawo abahlangana kuzo.  
UMark Fish noJabu Mahlangu abavakalise iimbono ezahlukeneyo ngomdlalo weTelkom.  
“Yahkunyanzelekile iPirates iwuphumelele umdlalo ngenxa yenkqubela eyenzileyo kwisizini edlulileyo. Kwisizini egqithileyo, iPirates ikwazile ukuswantsulisa iMamelodi Sundowns. Nakule isizini sibona ukuphucuka kwendlela eqhuba ngayo ebaleni. Siyayibona inguqu eyenzekileyo ebaleni – kodwa ke abalandeli bafuna lo nto ikhatshwe yinto ebonakalayo. Umdlalo uza kubanzima – kodwa kunyanzelekile iPirates iphumelele,” utshilo uFish.  
Umdlalo uza kubanzima macala. Siyayazi iPirates iqhuba kakuhle – kodwa ibanjwe yiMaritzburg emdlalweni ogqithileyo.  
Lo nto ibonisa ubunzima bokuqikelela into eza kwenzeka ebholeni. Ukubetha amaqela amakhulu kuyabonisa ukuba iBaroka ayifikanga ngentlahla kwisigaba sokugqibela. Abadlali bayo basebenzile futhi bayifanele indawo abakuyo. Akululanga ukuyithetha le nto – kodwa ikhona into ethi apha kum iBaroka iza kuphoxa abantu abaninzi,” utshilo uMahlangu.",Ziyawa eBhayi kwiTelkom Knockout!
"Umdlali wasephikweni kwiPlatinum Stars, uMahlatse Makudubela, nobesandula kugqibezela ukutyikitya iimpepha zehambo yakhe yokuya kwiGolden Arrows, utsale amehlo eqela elikhulu kwiPSL. 
Lo mdlali uneminyaka engamashumi amabini anesihlanu, kulindeleke siphelelwe isivumelwano sakhe sokudlala kwiPlatinum Stars ekupheleni kwale sizini. 
Kwaye kuvakala ukuba i-Orlando Pirates sele imjonge ngeliso lokhozi. UMakudubela kulindeleke ukuba afumane ukhuphiswano olumandla ngendawo yokudlala kubadlali abafana no-Andile Fikizolo, Kudakwache Mahachi kunye noDeon Hotto kwi-Arrows. 
Omele uMakudubela, * -Abbie Rasimphi uthe: “Ewe uzakuya ngemboleko kwi-Arrows, nalapho azakuhlala kude kuphele isizini. Andinako ukuphefumla ngamanye amaqela abonakalise umdla kuye, kodwa i-Arrows yona ibonakalise umdla kakhulu kulo mdlali.” 
Kuvakala nokuba, uMakudubela khange avume ukuphinda atyikitye neDikwena kuba enethemba lokuba ingamfunela ngakuyo.",UMakudubela ufunwa liqela elikhulu kwiPSL
"AMAGOSA kamasipala waseBuffalo City ayanyhilana, ingulo esala ukuthatha uxanduva, ekulungiseni umbhobho wamanzi okwahambisa ilindle ogqabhukileyo kusapho lakwaMqikela kwa-Q 73 eN.U. 16 eMdantsane. 
Lo mbhobho ugqabhuke kwinyanga ephelileyo kwaye ubeka esichengeni ubomi bolu sapho ngenxa yevumba eliphuma kulo monakalo. 
UNomvula Mqikela uthi lo mbhobho, usecaleni kwendlu yakhe, uqale ukuvuza ekuqaleni kwenyanga yeNkanga. 
“Emva kokuba ndibona ukuba ugqabhukile, ndahamba ndayokubika kwamasipala, kwahlaleka ithuba engade afike amagosa. Ndabona ukuba mandiphinde ndiyokuyibika le ngxaki, ngenene afika amagosa kamasipala ecandelo logutyulo-lindle. La magosa ajonga nje emva koko athi lo ngumsebenzi wamagosa ezamanzi kwakulo masipala. 
“Ndabona ukuba mandiyokubika le ngxaki kumagosa ecandelo lezamanzi. Emva kokuba efikile amagosa ezamanzi, andixelela ukuba asiloxanduva labo olu, endaweni yoko lelogutyulo-lindle. Emva koko ndiye ndabona ukuba mandiphinde ndiye kwamasipala ndiyokubika le ngxaki inye. Amagosa ezamanzi eza kwakhona aphinda athi asiyongxaki yabo le. 
“Ndiphinde ndaya kwamasipala, kweza amagosa ogutyulo-lindle, kodwa kwakhona baphinda bandixelela ukuba asiyongxaki yabo le. Mna ndixakiwe ngoku ngulo ndize udlalwa ngala magosa,” itshilo le nkosikazi. 
UMqikela uthi olugqabhuko lalo mbhobho lubeka impilo yolu sapho emngciphekweni wezifo. 
Ephefumla malunga noku, uceba wale ndawo uNtombizodwa Gamnca uthe unolwazi malunga nale ngxaki. “Okwangoku (ngoLwesibini) ndisesekhefini, kodwa ndiza kuyiqwalasela le ngxaki yalo mama. Ndiza kufowunela amagosa ndive ukuba kutheni ingade ilungiswe ingxaki yalo mama,” utshilo uGamnca.",Amagosa aseBCM adlala ‘undize’ nenkosikazi esengxakini
"USEMONTI namhlanje? Ukuba kunjalo yiza kuzixuba nabasasazi boKhozi FM uzonwabise ngomjuxuzo.  
Kaloku esi sikhululo, sinabaphulaphuli abangaphaya kwezigidi ezisixhenxe, sikwiphulo lokuzazisa kubaphulaphuli baso kweli phondo nanjengoko ipali yaso yezosasazo ifumaneka kwimimandla ethile kweli phondo. 
Ukusuka ngentsimbi yesithandathu kusasa namhlanje, uKhozi olumaphikophiko luza- kusasazela inkqubo uVuka Mzansi kwiholo yoluntu yaseMonti, beluqhuba olu sasazo kwakunye neTru FM. Phaya emva kwentsimbi yesithoba kwakusasa nje, esi sikhululo sizakube sisungula ngokusesikweni oyena nobangela wotyelelo lwaso eMpuma Koloni. Kulo msitho ke, kuzakube kukho abaphathi beSABC, iinkokeli zemveli, oosomashishini, ooceba, isikhokelo saseBuffalo City naseMdantsane City kuquka nabantu bakwaNTT VW. 
Ngentsimbi yesithoba kusasa namhlanje, uKhozi luzakube luqhuba usasazo ngqo e-Oh Mi Lounge eMonti. Emin’ emaqanda uKhozi luzakube luqhuba usasazo ngqo eMdantsane City.  
Ngokuhlwa, ngentsimbi yesithandathu, iqela leendaba lizakube luqhuba usasazo ngqo olumalunga nezolonyulo kwiholo yoluntu eMonti, kuze phaya ngentsimbi yesixhenxe malanga amaqhula akuhlekise kubebuhlungu isisu kwi99% Zulu Comedy eOrient Theatre.",Zixube noKhozi FM eMonti
"Banikwe kude kubengumhla wamashumi amathathu kule nyanga yoMsintsi abahlali baseMadameni ngaseScenery Park ukuba baphume kwizindlu abahlala kuzo bezintsapho ezilishumi elinesithandathu. 
ULuleka Gaqa uzityande igila ngentlungu yabo yokugxothwa kwezi zindlu baneminyaka behlala kuzo.  
“Ndingene apha ngo-1994, ngomhla wethoba kule nyanga sifumene incwadi ezibhalwe ngomhla weshumi elinesibini kwinyanga yeThupha zisixelela ukuba masiphume kwezi zindlu phambi komhla wamashumi amathathu,”utshilo uGaqa.  
Ezi ncwadi zisuka kwinkampani yamagqwetha iGranett Schoeman zigunyazisa ukuba aba bahlali baphume kwezi zindlu. 
UGaqa uthi esi sigrogriso kokwesibini besifumana kuba bakhe babizwa ngonyaka ka-2001 bexelelwa ukuba bazakuphuma, kodwa bancedwa nguceba owayekho ngelo xesha.  
Ngabantu abakumashumi amathathu kuquka nabantwana ekulindeleke ukuba bachaphazeleke ngenxa yokukhutshwa kwezi zindlu. 
UBongile Mtilwa uhlala nonina uNomakhosazana Mtilwa ophila ngokunyanga abantu kule ndawo.  
“Sizakubetheka kakhulu kuba abantu abanyangwa ngumama bamazi efumaneka kule ndawo, ukusuka kwakhe apha kuza kuyichaphazela ngamandla indlela aphila ngayo,” utshilo uMtilwa. 
 Ezi zindlu zinabagumbi amane, iintsapho ezihlala apha zinabantu abahlanu ukuya kwabasixhenxe, usapho ngalunye lunabantwana ababini nangaphezulu.  
UNtombizandile Mofu uthi akazazi ukuba uzakuyaphi xa bekhutshwa kwezi zindlu kuba akakwazi kuzakhela indlu yakhe.   
“Nokuba singakhutshwa sinikwe umhlaba sizakwakha ngantoni kulo ndawo kuba asiphangeli asinamali yokwakha izindlu zokuhlala, siyacela kwenziwe elinye icebo sinikwe indawo yokuhlala,” utshilo uMofu. 
 Ezi zindlu zakhiwa ngenjongo zokuba kuhlale abasebenzi bakwamasipala abasebenza kwibutho elijongene namanzi eMzanyane Water Services.  
Abahlali batyhola indoda ebizwa ngokuba nguDavid Siemelo ngelithi yiyo equqa kula ndawo inyanzelisa ukuba baphume kwezi zindlu. 
Uceba wakwaWadi 5 eScenery Park uZandisile Tokwe uthi okwangoku akukho sicwangciso asaziyo sokunceda aba bantu.  
“Ndizifumene iingxelo zokuba abantu bafumene iincwadi ezinyanzelisa ukuphuma kwabo kweza zindlu, inyaniso kukuba akukho sibonelelo sikhoyo malunga nendawo abazakuya kuhlala kuyo ngoku aba bantu,” utshilo uTokwe. 
Uceba uthi indlela abahlala ngayo abantu ayisahambelani nendlela ababehlaliswa ngayo ngumasipala waseBCM.  
Imanejala yaseMzonyana uDavid Seimelo uthe unolwazi lokuba umasipala ukwiphulo lokukhupha aba bantu, akavumanga ukuthetha malunga noku.  
Ukanti umasipala waseBCM akafumanekanga ukunika impendulo malunga nokukhutshwa kwaba bantu kwezi zindlu. 
siyabulela.mqikela@inl.co.za",Bakhutshwa ezindlini abahlali baseMzonyana
"Inqununu yesikolo saseNobotwe eMdantsane, uMkhululi Mngxekeze, akawuvali umlomo yimincili emva kokuba kuthe kwawongwa abafundi besikolo sakhe abane kuba bethe bagqwesa kukhuphiswano lwezifundo zoBalo.  
Abafundi, bebengenele kukhuphiswano lweHorizon Maths oluqhutywa jikelele lisebe lezeMfundo. Aba bafundi nguZandile Sulo owenza uGrade 6, uYinga Rulashe okuGrade7, uAthandwe Ziwele okuGrade 5 kwakunye noLikhona Haas okuGrade 5 – bawongwe eOsner Hotel eMonti, apho bebedibene nezinye izikolo zeli phondo leMpuma Koloni ebezingenele nalo kukhuphiswano.  
UMngxekeze uthi okubavuyisa ngamandla kukuba aba bafundi benzele igama elihle esi sikolo sakwaNobotwe.  
“ Kuvuya mna, kuvuya ootitshala, wonke umntu esikolweni kuba aba bantwana basenzele igama elihle kwaye nesikolo sethu basibeka phezulu. Ndiyabona nam ukuba bayayithanda iMaths kwaye bangaya kude ngayo,” utshilo uMngxekeze.  
Le Nqununu, income intsebenziswano kwanokuzinikela kootitshala abaqinisekisa ngemfundo yabantwana ekwavuyela nokuzimisela kwabafundi bakhe.  
Ootitshala abahlohla iziBalo kwesi sikolo nguYanga Damana kwakunye noLinda Nkayi. Esi sikolo sizinze kwaNU 11b eMdantsane kwaye sigqiba iminyaka engamashumi amane sikhona kwinyanga ezayo.",Izenzela igama kwizifundo zezibalo iNobotwe
"UMalwande Lennox Gidi ngumbhexeshi wenkqubo yasekuseni iSekunjalo Breakfast Show kuMdantsane FM, odume okwehashe lomdyarho ngelika “The Real President”.  
Ungumgqala ovusa uluntu ekuseni rhoqo ngoMvulo ukuya ngolwesihlanu ukusukela ngentsimbi yesithandathu ukuya kweyethoba (06:00 – 09:00). Ngumfo odlamkileyo ozilahlela nofele emsebenzini wakhe. 
Le nzalelwane yaseCumakala (24) isekhondweni lokuzenzela igama kwezosasazo, “Ndinjenjongo yokuba yimbangambanga yomsasazi kweli ozisa inguqu ebantwini, ebagcina bonwabile, befunda kanjalo benolwazi,” kutsho uGidi esidl’ iimbadu nephepha-ndaba I’solezwe lesiXhosa. 
Lo mphakathi unothando olunzulu kwezosasazo lwerediyo ukhule ephulaphula abasasazi abafana noKCI kunye no-Amaza abamphembelelayo ukuba atshe ziintambo efuna ukuba lapho bakhoyo. Waqala njengomphulaphuli ofowuna rhoqo kwiinkqubo ezahlukileyo zeerediyo ezahlukileyo, ze wawelwa ngumqa esandleni wajoyina iBush Radio ngowe-2008. Wahlala nje unyaka wamnye jwi kwiBush Radio wazuza thuba limbi eMdeez FM, eMonti. 
 Ngenxa yemfundo kwanyanzeleka ukuba afudukele eBhayi ngenjongo yokwenza iziFundo zobuNtatheli nezoSasazo (Journalism and Media Studies) eDamelin. Uthe elapho wajoyina iNkqubela FM ukusukela ngowe-2012 ukuya ngowe-2013.  
Uthe akubuyela eMonti wajoyina iMdantsane FM ngaxeshalinye efundela isatifiketi iVersatile Broadcasting Certificate kwiYunivesithi iWalter Sisulu. Kungoku nje utakis’iintlantsi kwinkqubo yasekuseni ehlaziweyo i-#Sekunjalo Breakfast Show. 
Le nkqubo uyibhexesha ngesimbo esinomtsalane esithi ‘Ndimamele’ esihlisa amahlwantsi ngomhlana, kanjalo esithi thaca imiba enikisa umdla echubelana ngayo nabaphulaphuli. Yinkqubo enikisa umdla, exhobisa ngolwazi kanjalo. 
Ehlomla ngale nkqubo uthe: “USekunjalo uthetha ukuba “It’s Time, Ke Nako”, sisiqalo esitsha sokuqala usuku ngokuzithemba. 
Inkqubo yakhe kulalwa kutyiwe yona ze kuvukwe kwangayo kumakhasi onxibelelwano, isematheni, abaphulaphuli abaziva, bathe ncithi yimincili ngayo. Kuyo uzuza iindaba eziphambili, izimvo, uhlabo madlala, iingxelo zezithuthi ezindleleni, imozulu, ezoyolo, ezemidlalo, iziqhulo, njalo njalo. Umfo lo uyolisa udlubu kunene kuyo, apho khona athi enze nawuphi na umphulaphuli obesesithokothokweni sobumnyana abone intlantsi yokukhanya egabulela imin’entsha. 
Ngumfo ekuphawuleka ukuba uxunele ekuphakanyisweni komgangatho woluntu, idandalaziswa lo nto yindlela avalelisa ngayo “Uthando lwenene Malwande!!”",Utak’iintlantsi uGidi woMdantsane FM
"Abahlali bakwaWadi 27 eGonubie phantsi komasipala ombaxa iBuffalo City, babetha ngenqindi phantsi besithi abazukuvota kulonyulo lovalo-sikhewu oluza kubanjwa ngomhla wesibini kwinyanga ezayo xa kuzakube kuvotelwa uceba ukuba basanikwa lo bangamfuniyo umgqatswa. 
Batsho ngazwi linye ngethuba bevingce phambi kwe-ofisi yeANC iWB Rubusana edolophini eMonti, besithi uceba abamnikwa ngenkani ngobengunobhala wephondo kumbutho weANC uOscar Mabuyane onguBoy Boy Kalani, abamfuni babetshilo nangaphambili. 
Bathi bafuna uVuyisile Hokisi, angene endaweni kaHelen May, kuba bayoneliseka luhlobo asele eqhuba ngalo.  
Bakwadiza ukuba uVuyisile Hokisi bengabahlali bamonyule ngokomgaqo-siseko kuba imiqathango efanelekileyo xa kufanelwe konyulwe umntu bayilandele yonke, akukho nto irhuqisa mrhaji.  
Umhlali ophambili uMelikhaya Mpukumpa, uthi yonke le nto yokutshintshwa kwamagama nokunganikwa komgqatswa ofunwa ngabo bahlali inokonyulwa kukaMabuyane kutshanje. 
“Emva kokonyulwa kwakhe uMabuyane izinto zijike zonke kuba kuthe kwakuphumelela yena waguqula izigqibo ebekuvunyelenwe kuzo. Sigqibe kwelithi singabahlali ukuba, luyaqhubekeka olu lonyulo lukhethekileyo bengasinikanga uHokisi esimfunayo, alizokuqhubekeka ulonyulo. 
U-IEC ojongene nolonyulo simxelele ukuba angawubeki owakhe umcondo ngomhla wesibini ukuba iphondo alidanga lasinika umgqatswa esimfunayo kwaye asizukuvota. UBoy boy ebengumgqatswa obefakwe ngondlela-mnyama kwakunyaka ophelileyo, ebambela singamfuni, nangoku asikamfuni akukho nto ijikileyo,” utshilo uMpukumpa.  
Okwikomiti yesigqeba eBCM kule wadi uZukiswa Rawuzele uthe: “Into ayenzayo uMabuyane akezi ewadini kuthi ukuzokusabela, uqhuba ngendlela le afuna ukuqhuba ngayo. Uthe xa besithetha naye ku Whatsapp ngoMvulo, wathi inqkubo iza kuqhuba njengonyaka ophelileyo, njani engezi nakuthi? Lityeli lokugqibela eli sikulo kuvaliwe ngoLwesibini kwaIEC. 
“Njengokuba besingena umzi nomzi sigaya inkxaso,  uKalani ebehleli endlwini yena kanti uyalazi igama lakhe ukuba sele liphambili.” I’solezwe liyibonile nemiyalezo kaWhatsapp ebiphakathi kwamalungu aphambili kwiANC kwakunye noMabuyane malunga nomba lo wokunyanzeliswa koceba. Iinzame zokufumana uMabuyane ziphanzile.",Bathi abazukuvota eGonubie
"KWIMINYAKA nje elishumi elinesithoba (19) ubudala, iphupha lentwazana yaseQonce lokusebenza kwisikhululo esikhulu sikanomathotholo lifezekile. 
Namhlanje, uSimamkele Fiyo, okhulele kwiilali zabazali bakhe, eTamara nakwaMasingatha eQonce, uza kube ephulwaphulwe lilizwe lonke kwi-5FM. 
UFiyo, ube ngomnye obhengezwe njengophumelele kukhuphiswano lwe-5FM lokukhangela abasasazi abaselula olubizwa njenge-5 Squad. 
Olu khuphiswano, oluqhube phakathi komhla wokuqala nowama25 kuTshazimpuzi, belukhangela lowo uphakathi kweminyaka eyi18 neyi25, oqheleneyo nomboko kanomathotholo. 
Ongenela ukhuphiswano bekufuneka athumele idemo, abe unematriki kwaye ngummi woMzantsi Afrika. 
USima wenze kanye oko ze wahlala ethembeni. Uxelele I’solezwe lesiXhosa ukuba lithe likhankanywa igama lakhe phakathi kwabo bawelwe ngumqa esandleni wabe sele enyembezana. 
“Azange ndicinge ukuba ndakuthi xa ndineminyaka nje eli19 ndibe sele ndisebenzela isikhululo sikazwelonke esifana ne-5FM. Bathe xa bengekalibizi igama lam ndabe sele ndintywizisa,” kubalisa uSima. 
USima ebesasaza kwisikhululo sasekuhlaleni iNkqubela FM eBhayi, kususela eseneshumi elinesithandathu (16) leminyaka. 
Ubalisa athi nanjengomntu ongathandiyo ukungenela ukhuphiswano, ingakumbi olukhangela italente, ebemathidala ukungenela olu lwe-5FM. 
“Abahlobo bam ibe ngabo abandityhalele kolu khuphiswano, nam ndafane ndangenela, kanti ndiza kuwina,” utshilo. 
USima uphinde wadiza ukuba ebengenguye umntu kanomathotholo nanjengoko bezithandela umabonakude. 
“Bendidla ngokucaphuka utata xa edlala unomathotholo, kwaye ndandicinga ndiza kusebenza kumabonakude.” 
Uthi ngenxa yokunqaba kweendawo zokusebenza kumabonakude eMpuma Koloni, waphela ezincamela kunomathotholo, kanti usabela ubizo lwakhe. 
Uthi uzonwabele iintsuku ezintlanu zokuhlala eRhawutini ngeemfefe ze-5FM nanjengoko ebeqala ukubeka umcondo wakhe kwela phondo. 
Nangona bebengenele bebabini eMpuma Koloni, uthi uziva emkhulu ekubeni kuchongwe yena. Abasasazi akhethwe nabo bamanye amaphondo baza kube beqhuba inkqubo yaxeshanye nale yakhe, elowo ngosuku olunikwe yena phakathi koMvulo noLwesihlanu. 
USima, owenza izifundo zePsychology nePhilosophy eNMU eBhayi, uza kube esasaza le nkqubo ekuseni umhla we9 kuCanzibe noZanele Potelwa, esasazela kumagumbi weSABC aseBhayi. 
simphiwe.freddie@inl.co.za",Intwazana yaseQonce ngumsasazi we-5FM!
"Ndingathanda ukuba isebe lezasekhaya, iHome Affairs, lize nalapha kuthi bantu abangenazo ii-ID. Ndina-28 kodwa andinayo, kudala ndiyizama.  
Phatheka Marubeni, Elukhanyisweni eLibode 
Ukuba unento ofuna siyipapashe apha kwiileta eziya kumhleli, ungayithumela ngoWhatsapp ku 063 743 9538 okanye ngembalelwano yombane ku isibhalo@inl.co.za",Iincwadi eziya kumhleli
"BRISBANE – Ipenela Flyhalf uMitchel Hunt idlale indima ebaluleke kakhulu ngethuba uCrusaders ibetha iReds ngo’22-20 izolo kumdlalo obulushica eSuncorp Stadium, eBrisbane. Ukuphumelela kweCrusaders akukholeleki ngoba kuyiwe kwixesha lokuphumla ihamba emva ngo’’20-7.  
Kwisigaba sesibini iqinisekise ukuba iReds ayichili naphantsi. Ingene engxakini iCrusaders izibhaqe isengxakini engathethekiyo emva kokohlwaywa komdlali wayo waphambili uJordan Taufua echwakaze ngenqindi uRob Simmons weReds. Nangona kunjalo, uBryn Hall, ongene endaweni yalo mdlali, ungene wenza umahluko ngokuthi alale emgceni.  
Luye lwakhula uxinizelelo ngakumbi kwiiReds ebezingazi nokuba mazenzeni. Kulo mdlalo, abadlali beCrusaders babonise amandla nobuchule babo bokudlala umbhoxo okumgangatho ophezulu abawabonise nakwiveki ephelileyo ngethuba bebetha iHighlanders ngo’30-12 belandele ngasemva nakuwo eDunedin. “Sonzakalelwe ngabadlali – kodwa amalalela wethu asebenze kakuhle kakhulu. Ndingatsho ngoku ukuba abadlali bayadlangana futhi bayabonana emidlalweni,” utshilo uSam Whitelock. 
Kanti iReds iphantse yayonzakalisa iCrusaders emva kokuphuma kwabadlali abafana noSeta Tamanivalu, u-Israel Dagg noPeter Samu kwisiqingatha sokuqala. Kulapho iReds ifumene ithuba lokubeka ibhola emgceni ngumzuzu weshumi elinesibini. Yibhola ekhatywe nguHunt eqinisekise impumelelo yeCrusaders ibetha iReds yaseNew Zealand.",ICrusaders ibhungcile eBrisbane
"UNtombekhaya Tyali, 68, waseLower Ngqungqu, eMqanduli, ujijisana nengxaki yokubhubha konyana wakhe eyedwa emva kokuba abahlali belali belikwayile ikhaya lakhe.  
Le nkosikazi ikwaywa ngabahlali belali bengenelela kwidabi eliphakathi kwayo kunye nelungu leli khaya uMlamli Tyali oligqwetha.  
Ekuqaleni kwalo nyaka, igqwetha uMlamli Tyali laxhaphaza le nkosikazi ngokuyibetha ngenduku de yophuka ingalo.  
“Unyana wam ubhubhele eRhawutini ngenxa yokukhathazwa yile nto yokubethwa kwam nguMlamli, ngoku uthumele abantu apha ukuba bandixelele ukuba ndicime ityala lokundibetha kwakhe, okanye ilali iza kundikwaya,” ekhathazekile utshilo uNtombekhaya.  
Ingxelo ithi uMlamli Tyali uthumele abantu ukuba baye kuxelela le nkosikazi ukuba ilicime eli tyala.  
“Kufike apha uNokhaya Mdunyelwa, uSithethi Mbuthuma nebhodi uVela Gili, beze kundixelela ukuba ndicime ityala okanye akukho mhlali uza kundincedisa ukungcwaba,” utshilo uNtombekhaya.  
USithembile Tyali ongunyana weli khaya ubhubhele eRhawutini emva kwengulo emfutshane, kulindeleke ukuba angcwatywe ngomhla wokuqala wenyanga ezayo. 
Emva kokophuka ingalo ngokubethwa nguMlamli Tyali, uNtombekhaya Tyali, wafaka ityala kumapolisa aseMqanduli. 
“Ngenyanga yeSilimela ityala belisenkundleni, ngoku siphindela enkundleni ngomhla weshumi elinanye kwinyanga ezayo, andisoze ndicime tyala mna, andimoyiki uMlamli Tyali,” utshilo uNtombekhaya. 
 Eli khaya liphila elusizini ngenxa yokoyikiswa ngeendlela ezininzi ngabantu abarhanela ukuba bathunywa nguMlamli. 
“Sithathelwa iigusha, siyoyikiswa ngabantu ngokubethwa nokugxothwa nokuba sihamba esitalatweni, siphila nzima kakhulu kule ndawo,” utshilo. Egameni lekhaya lakwaTyali, uVulikhaya Tyali, akafumanekanga ukuziphendulela.  
Intombi yeli khaya nesoloko isecaleni konina uNombhedesho, uthi abasazi isono sabo kusapho lakwaTyali. 
“Siphila ubomi bentshontsho apha, ngoku siza kungcwaba ubhuti sisodwa, sikwaywa xa besenze ntoni kubahlali, kuba umama wabethwa ekhusela iigusha zomzi wakhe, ibuhlungu le nto.” 
Igqiza ebelithunyelwe nguMlamli kweli khaya ukuba licenge lo mama ukuba acime ityala, limxelele ukuba lukhona uncedo. 
“Bathi ukuba ndingacima ityala, uMlamli angandingcwabela ngoba unayo imali yokwenza lo nto.” 
INkosi yale ndawo uNkosi Phathekile Holomisa akafumanekanga ukwenza ilizwi ngale ngxaki yokukwaywa kolu sapho.",Tyali: Bandikwayile abahlali baseLower Ngqungqu
"Ibesesezolo kumdlalo wamaqela aseMzantsi Afrika adlala kwiPRO 14 – iSouthern Kings neCheetahs. La maqela ebebambene ngobhongwana eToyota Stadium izolo. Ziphinde zaphuma ebaleni zithe qhushe imisila ngasemva iSouthern Kings emva kokuhlazwa kanobomi ziCheetahs. Le mpumelelo ithetha ukuthi zisayigcinile imbali yokungabethwa ziSouthern Kings iCheetahs eziphumelele ityeli lesithathu. La maqela alale amatyeli asithoba emgceni edibene, iCheetahs ziwe kathandathu amgceni, ze zona iKings zalala kathathu kuphela. UNico Lee, othe gqolo ngokuzityela itheko kwiKings, ulele kabini emgceni. 
Nakule veki zifumene amanqaku angamashumi amane anesihlanu iCheetahs noxa kusenzima ukufumana amanqaku angamashumi amathathu iKings nezizifumanele amanqaku angamashumi amabini anesine. Impumelelo yamakhwenkwe kaRory Duncan iqinisekisa ukuba asazinzile kwindawo yesithathu kwiLog xeshikweni zisathe dimfi emsileni iiKings nezingekaphumeleli nomdlalo omnye kule midlalo ilishumi elinesithathu sele ziyidlalile. Ziqubisana ne-Ulster ngomhla wethoba kweyoMdumba iKings kumdlalo wazo landelayo e-Ireland, ze zigagane ne Cardiff Blues ngomhla weshumi iCheetahs kwilizwe lase Wales. 
 
Cheetahs 
15 Clayton Blommetjies 14 Craig Barry, 13 Nico Lee, 12 Neil Marais, 11 Makazole Mapimpi, 10 Fred Zeilinga, 9 Shaun Venter, 8 Uzair Cassiem, 7 Oupa Mahoje (captain), 6 Henco Venter , 5 Reniel Hugo, Justin Basson, 3 Aranos, 2 Jacques du Toit, 1 Ox Nche 
16 Joseph Dwaba,17 Charles Marais, 18 Tom Botha , 19 Rynier Bernardo, 20 Junior Pokomela, 21 Zee Mkhabela,22 Clinton Swart, 23 AJ Coertzen 
Kings 
15 Ntabeni Dukisa, 14 Michael Makase, 13 Harlon Klaasen , 12 Luzuko Vulindlu, 11 Yew Penxe, 10 Martin du Toit, 9 Rowan Gouws, 8 Ruaan Lerm, 7 Martinus Burger, 6 Ansisa Ntsila, 5 Bobby de Wee, 4 Stephan Greef, 3 Pieter Scholtz, 2 Michael Willemse (captain), 1 Schalk Ferreira 
16.Tango Balekile,17 Johan Smith, 18 Dayan van der Westhuizen, 19 Lindokuhle Welemu, 20 Eital Bredenkamp,21 Rudi van Rooyen, 22 Benhard Janse van Rensburg, 23 Berton Klaasen",Iseliphupha impumelelo kwiSouthern Kings!
"Bashiyeke bethe khunubembe abalandeli beKaizer Chiefs abe benethemba lempumelelo kwiveki iqela labo elifince ngayo amashumi amahlanu anesithathu eminyaka. Amakhosi ayophisa emva kokuquthiswa ngegowuli elinye eqandeni emdlalweni weDStv Premiership obumhle eFNB Stadium kubusuku banamhlanje. Ngaphandle kokuthandabuzo, iqela lika-Arthur Zwane bekufanele ukuba liwuphumelele umdlalo ukuba belikwazile ukusebenzisa amathuba eliwafumeneyo kwisigaba sokuqala somdlalo. UCaleb Bimenyimana ufumene amathuba esendaweni entle amatyeli aliqela kwisigaba sokuqala – kodwa namhlanje akakwazanga ukufaka nelinye igowuli emnatheni. 
Abadlali abafana noPhilani Zulu noDaniel Cardoso bakwazile ukuthintela iChiefs ebifuna shushu impumelelo ukuze ivale umsantsa ophakathi kwayo namaqela angasentla kuyo afana neMamelodi Sundowns ebethe iRichards Bay ekwindawo yesibini. UKeagan Dolly, uYusuf Maart noNkosingiphile Ngcobo bebesilwela ukuya kwisigaba sesibini iChiefs inento esandleni. Akubanga njalo ngoba iintsika zeSekhukhune United bezomelele kakhulu. Iye yahlala kwindlela yokudlala enokuyinceda kwiChiefs ebihlasela. Igowuli elifakwe nguVusumzi Ncube linike iSekhukhune United impumelelo yatsho yanyukele kwindawo yeshumi kwiDStv Premiership. 
Oku kwenzeke emva kokuba abadlali basemva kwiChiefs bephise ngebhola endaweni embi. UBrandon Truter, omtsha kwiSekhukhune United, ufake abadlali abaqinisekise ukuba iqela lakhe liyaphumelela emva kokudlala ntanganye naMaZulu kwiveki ephelileyo. Indlela eqhube ngayo iChiefs ibaphoxile abalandeli bayo emva kokuphumelela kakuhle emdlalweni ebethe kuwo iGolden Arrows ngamagowuli amabini eqandeni kwiveki ephelileyo. Nakubeni ikhe phantsi isitya sigcwele emdlalweni wanamhlanje – kodwa iChiefs isahleli kwindawo yesine ebikuyo kakade phambi komdlalo. Ingxaki ecacileyo kwiChiefs kukungakwazi kwayo ukufaka amagowuli emidlalweni yawo. Ngoku kunyanzelekile ikhangele ifolosi ngokukhawuleza.",Ayophisa Amakhosi emva kokuquthiswa yiSekhukhune United emdlalweni obuseFNB Satdium
"Ngomzuzu wokugqibela, iGinea-Bissau, yohluthe ilizwe elisingathe itumente yalo nyaka, iGabon, ngomzuzu wokugqibela ngethuba ifaka igowuli lokulinganisa kumdlalo wokuvula eStade d’Angondje namhlanje ngokuhlwa. 
Umdlalo wokuqala uqale ngezinga eliphantsi nangoba ubuzinyaswe ngamawaka-waka abathandi bebhola. Igowuli leGabon lifakwe yifolosi eyoyikwa kwakhulu ngenxa yolwanvila enalo uPierre-Emerick Aubameyang phambi kokuphela kwesiqingatha sokuqala. Njengelizwe elidlalela ekhaya, bekulindeleke ukuba iGabon iyivuthulule kanobom iGuinea-Bissau – kodwa endaweni yoko ifumene ubunzima. Abadlali beGuinea-Bissau bayibeke phantsi ibhola kamnandi [nabo] kwelabo icala kwaye bebefika kwiipali zeGabon nangona bebefika kuvaliwe.  
Eyona nto yenziwe kakuhle ngabadlali beGuinea-Bissau kukuqinisekisa ukuba bayabagada phantse bonke abadlali abayingozi nangona amava, kulo mgangatho, aye ababetha ngethuba u-Aubameyang efaka igowuli lokuqala kule tumente ka’2017. Umdlalo uye waphucuka kwisiqingatha sesibini ngoba amazwe omabini ebefuna amanqaku amathathu.  
Nanoba iGabon ingephakathi kwaloo mazwe athathelwa phezulu kwibhola yezwekazi le Afrika – kodwa abazizo iidyongo konke konke. Ukudlala kwayo iGabon kwiitumente ezidlulileyo kuyinika amava afunekayo kwiqela elizimisele ukudlala kakuhle kwitumente efana nale. Njengelizwe ekudlalelwa kulo [iGabon]kunzima ukulikhuphela ngaphandle kwalawo anokuthi aphumelele le ndebe ngoba yeyona inenkxaso ukogqitha onke amanye amazwe.  
Ibhola efakwe yiGuinea-Bissau ayiyifumananga ngempazamo – iyisebenzele. Indlela edlale ngayo iyancomeka ngoba akululanga ukudlala umdlalo wokuvula itumente ngoba akufuneki wenze iimpazamo ezinintsi. Kufuneka abadlali beGabon baqinise umqolo ukuba bafuna ukuya phambili kwi-Afcon ngoba ukubetha iCameroon neBurkina Faso soze ibeyinto elula.",Yohluthwe intlaka emlonyeni iGabon
"UDale Steyn nongumdlali ogibiselayo kwiProteas angaphoswa ngumdlalo wesine nowokugqibela phakathi kwabo ne-India namhlanje. USteyn uye waphazamiseka kakhulu kolu luhlu lwemidlalo ngenxa yomenzakalo emlenzeni kumdlalo wabo wokuvula. 
 Njengokuba iiProteas sele ziphulukene nolu luhlu lwemidlalo, uninzi lwabantu khange bamcinge nokumcinga uSteyn ukuba angabakhona kulo mdlalo wokugqibela ngenxa yomenzakalo. Lo ngumdlalo wokubuyisa isidima kubadlali beeProteas. 
“ Ndingaqinisekisa ukuba uDale Steyn uzakube engekaku- lungeli kudlala. UDale akazokudlala kulo mdlalo,” ikapteni etyeleleyo uHashim Amla untshilo kwinkomfa yonoondaba izolo.  
USteyn ngokwangoku ngumgibiseli ophambili kwimidlalo yovavanyo, kodwa iindaba ezimbi kuye kukuba uzakugqiba olu luhlu lwemidlalo edlale nje imidlalo  elishumi elinanye. 
I-India sele ibaqobile abadlali beProteas, ingakumbi abagibiselayo kodwa ukwenzakala kukaSteyn kuthetha ukuba yena noMorne Morkel khange bafumane thuba lokudlala kolu luhlu lwemidlalo.  
Omnye umdlali owonzakeleyo kwabagibiselayo nguVernon Philander, nothe wenzakala emlenzeni emva komdlalo wokuqala, waze wakhutshwa kuyo yonke eshiyekileyo. 
Nangona sele zitshonelwe lilanga iiProteas, kodwa * -Amla uthi,kunyanzelekile bawuphumelele umdlalo wangomso.  
Ingakumbi njengokuba belungiselela ukundwendwelwa yiNgilane ukusukela ngomhla wamashumi amabini anesithandathu kuDisemba.",Amla: Kunyanzelekile siphumelele namhlanje
"“Ndithe ndakufika emotweni yakhe wandikhomba ngompu entloko, wathi mandikhwele sahamba sade sakufika ehlathini eTyhume, sifike wathi mandikhulule zonke iimpahla wandibetha iiyure ezintathu kulo mzimba ungezantsi, esithi mandichaze le ndoda ndithandana nayo!”  
Esi siganeko senzeke kwinenekazi lase Hogsback eliminyaka ingamashumi amabini anesibini elicele ukuba lingadizwa igama lalo ngelikhusela usapho lalo. Ngomhla weshumi elinesihlanu kule nyanga yeKhala ipolisa eli lityelele elinenekazi kwindawo eliphangela kuyo emva kokuba bebesele begqibe iveki bohlukene.  
“Ngale mini ebecela ukuba sibuyelane kuba bendimlahlile, ndavuma wemnka umzuzwana wabuya sele endinyanzela ukuba ndikhwele emotweni endikhombe ngompu, kanti uzakundixhaphaza endihambisa ze ehlathini elimnyama,” lithethe latsho ixhoba. Eli polisa linyanzele ixhoba ukuba liguqe ngamadolo lithandaze lona lingqunga phezu kwexhoba nomkhono wekati.  
“Ebendibetha ngesandla apha emzimbeni endikhaba nokundikhaba esithi mandithethe inyani, bendisoyika ukuba andidubulele ehlathini ndingaziwa apho ndifele khona,” litsho ixhoba.  
Igama lexhoba nelepolisa liyaziwa lelip hephandaba. Ipolisa linyanzele ixhoba ukuba bayekulala ekhayeni lalo nalapho livalelwe iintsuku ezimbini. 
 “Akakhange andilale esithi yena akanakulala nesifebe, undivalele ngoMgqibelo umhla weshumi elinesihlanu wandikhulula ngoMvulo, ngeCawa kwakumele ukuba ndiphangele; ebenditshixela endlini!” 
Ixhoba lifake isimangalo emapoliseni aseHogsback licela ngoku ukuba likhuselwe kwelipolisa. “Akakhange afike enkundleni ngomhla wamashumi amabini ananye, laza ityala lamiselwa umhla weshumi elinesixhenxe kwinyanga ezayo, inkundla isikhuphile isigunyaziso sokuba angaphinde asondele kum nangaluphi na uhlobo.  
Ukanti unina wexhoba uxhalabile ngenxa yesisiganeko kwaye akanalo ithemba kumthetho welizwe loMzantsi Afrika.  
“Sixhalabile kakhulu ngenxa yeziziganeko sizibona kumabonakude zokubulawa kwamanenekazi ebulawa ngabantu abathandana nabo,” kutsho unina.  
Lo mama uthi akanathemba lokuba lizakutshutshiswa eli polisa kuba kudala bengamaxhoba olwaphulo-mthetho kwela khaya.  
“Ngo-2004 umama wadlwengulwa wabulawa kwezi fama zase Hogsback, akuzange kubanjwe mntu kunanamhla oku, andinalo ithemba kumthetho weli lizwe.” 
Ingxelo yabakwaStatistics South Africa (Stats SA) yonyaka ophelileyo ithi inenekazi elinye kwamahlanu aminyaka ingamashumi asibhozo liyaxhatshazwa rhoqo ngosuku kweli loMzantsi Afrika.  
Ngenyanga yoMqungu kulo nyaka kwabulawa kabuhlungu uAkhona Njokana ebulawa yindoda awayethandana nayo, uThapelo Ramorotong wabulawa waza watshiselwa emotweni yindoda athandana nayo, uMeisie Molefe watshiswa wabulawa naye yindoda athandana nayo, uMavis Mabala waduka waza wafunyanwa ehlathini umzimba wakhe, uSthembile Mdluli waduka waza wafunyanwa ebhubhile kokaTshazimpuzi kulo nyaka kwaza kwabanjwa indoda esisihlobo sakhe. Ukanti uKarabo Mokoena waduka waza kamva wafunyanwa engcwatywe kwingcwaba elingenzulu. 
Othethe egameni lamapolisa aseMpuma Koloni uKapteni Khaya Thonjeni uthembisa ngokuqhuba uphando ngalo mcimbi waseHogsback, “Sizakwenza uphando olusemthethweni ngalo mcimbi ukuze sifumane iimpendulo ezichanekileyo.”",Uhanjiswe ze iiyure ezintathu ehlathini lipolisa
"Enye yeefolosi eziyingozi ebholeni yaseMzantsi Afrika, uKermit Erasmus, akathengiswa, itsho ingxelo ephuma enkampini yeCape Town City. Kwiinyanga ezidlulileyo, bekukhe kwakho amarhe athi amaqela afana neMamelodi Sundowns anomdla kuye u-Erasmus. Ukusuke oko ebuyile phesheya lo mdlali weCity, ufake amagowuli amagowuli aliqela ngethuba iqela lakhe lisengxakini. Kwincoko ebiphakathi kwe-Independent Media nosihlalo weCape Town City, uJohn Comitis, ubethe ngenqindi phantsi ngelithi akukho mdlali oza kuthengiswa liqela lakhe. “Hayi, akukho kwanto esiyithethayo ngoKermit Erasmus. Akukho kwamntu oza kuthengiswa. Akukho kwa ingxoxo ngabadlali bethu. Siza kubagcina abadlali bethu abaphambili,” utshilo uComitis osele engqinile okokuba uza kukhulula abanye abadlali abafana noThabo Nodada – obenegalelo elibonakalayo kwiminyaka edlulileyo phantsi kukaBenni McCarthy. 
Nangona iCape Town City izibonakalisile ukuba iyakwazi ukulwela iindebe eminyakeni embalwa edlulileyo – kodwa kule isizini ibikhe ayaqhuba kakuhle emidlalweni. Lo nto yanyanzela ukuhamba kwabantu abafana noMcCarthy owaniksa iCity indebe yeMTN 8. Iinguqu zenze akwabikho uzinzo kwiCity ixesha elide – kodwa uComitis uthi iqela lakhe alikho semva kukaGavin Hunt – oza kukhangela umsebenzi emva kokuthengiswa kweBidvest Wits. “Ukuba ndinabo abadlali abanokuphumelela iindebe, mna andinayo ingxaki. Abadlali abangawenzi kakuhle umsebenzi baziindleko. Siza kubona ukuba senzani ngabo xa kuphela isizini – kodwa wonke umntu kufanele azimisele. Ndinaye umqeqeshi onesivumelwano seminyaka emithathu. Ndisonelisekile okwangoku,” utshilo uComitis. Omnye umdlali athe akayi ndawo nguThamsanqa Mkhize – ekuvakala into ethi ufunwa yiSundowns.",John Comitis: Akukho mdlali othengiswayo yiCity
"NJENGOKUBA iphondo laseRhawutini lixhamla ubutyebi besimbiwa segolide, iMpuma Koloni yona izidla “ngegolide” enguvimba wentaphane yezakhono kwezomculo. 
Oku kuthethwe yimvumi yegospile uBetusile Mcinga ngethuba esenza udliwano-ndlebe nephepha-ndaba I’solezwe. 
Kungekudala uMcinga, ngokubambisana nendibanisela yolutsha olukwezoshishino iProgressive Youth in Business (PYB), uzakujikeleza iMpuma Koloni ekhangela izakhono zabo banomdla kushishino lwezobugcisa. 
Ethetha emva kokuthabatha inxaxheba kwikonsathi ebibanjelwe eOrient Theatre eMonti, uMcinga uthe: “Umsebenzi esizawenza kakhulu kukukhangela italente, kuba sikholelwa ukuba abantu abaninzi abazenzele igama emculweni baphuma apha eMpuma Koloni.” 
Noxa nje ezona ndawo kuza kukhangelwa kuzo le talente zingekabhengezwa, uMcinga uthi kuza kwenziwa ezilalini. “Neemvumi ezisakhulayo ziza kuxhamla kuba siza kuzipha iingcebiso nezakhono zoshishino kweli candelo lomculo. Oku kungokuba sifumanisa ukuba iimvumi ezininzi azinalwazi lungako malunga nezinto ezifana nezivumelwano ezityikitywa neenkampani zoshicilelo. Yonke le nto iye ikhokelele ekuqhathweni kwabo,” kutsho uMcinga. 
UMcinga ukwathe bakwajonge ekuboniseni iimvumi zeli phondo ezisakhasayo amathuba akhoyo kweli candelo. “Aliqela amathuba ezoshishino kwezomculo, akuphelelanga ekuculeni kuphela. Ungangumlawuli weemvumi, uvelise umculo okanye ubenendawo yokushicilela,” kutsho uMcinga. 
UMcinga uthi le mfundiswano azakuyenza nePYB uzakuxhamlisa zonke iinkalo zomculo, ayikhethanga candelo linye. “Nabe mixhentso, iimbongi okanye abazobi baza kuxhamla nabo,” utshilo. 
Usihlalo wePYB eMpuma Koloni, uBuhle Tonise, uthi bagqibe kwelokusebenzisana noMcinga kuba ngomnye wabantu onabalandeli mbombo zone zelizwe. 
“Enye into ebangele ukuba siqale eli nyathelo kukuba apha eMpuma Koloni sithe gqolo ukuba neemvumi ezikhalayo zisithi azihoywanga. Eyona nto siyifunayo kukuba iimvumi zeli phondo zibe nezakhono zoshishino kwicandelo lomculo,” utshilo uTonise. 
UTonise uthi iPYB incedisa ulutsha osele lukwezoshishino ngezakhono. 
 Uthi umceli-mngeni waseMpuma Koloni kukuba ushishino olugxeleshwe lulutsha lolo lusuka kurhulumente.  
“Ayifanelanga ukuba injalo lo nto, kufuneka sinabise izakhono zethu kwiinkalo zonke,” utshilo uTonise.","Vundla ukuba uyimvumi, uBetusile uza kuwe"
"‘AMADODA ZIINKUNKUMA! AMADODA ZIZINJA!’ 
La ngamagama akhe axhaphaka kumnatha wonxibelelwano, ephuma kubantu basetyhini. Nathi siliphepha sikhe safumana iimbalelwano ezisuka kumadoda athi wona awayonkunkuma kwaye yindelelo ukuthi amadoda ziinkunkuma. 
Kule mpelaveki yootata, sithe chu sayokukroba eRhini apho bekushukuxwa ubudoda ngamadoda afana nooLoyiso Nqevu, DJ Luckeez (Umhlobo Wenene), Khaya Nkontso (weCommision for Gender Equality) Mthembeni Tebelele (Aphile Communications) neNkosi uNgwekazi wamaBhele eNgqushwa. 
“Umhlola uqhwatyelwa izandla! Isimanga siyakhuzwa! Isihelegu siyahewulwa! Iyatyiwa iTeam yethu yamadoda. Ayiqali ngokuba sixhaphaze amanina. Kudala sizimoshela singamadoda; sizithoba isidima ngokwethu!” uthethe watsho uNqevu kule ndibano yamadoda ebisingethwe kwiCawe yaseSt Patricks eRhini, phantsi komxholo ongu “Sakha Amadoda, Sikwakhulisa Amadoda!” 
“Ulwaluko ayikokusikwa qha!” uqhube watsho uNqevu. “Nokuba kungathiwa tsiba itafile qha. Luphawu nje into yokudlangwa, ayidibenanga nokwalusa amadoda. Le nto ibubudoda yinto engapha kwale sisoloko sithetha ngayo yokusikwa!” 
Amadoda avumelene kwelokuba nokuba inkwenkwe ingaza sele idlangiwe eSuthwini, akunokubakho ngxaki. Ingxaki iqala pha kwiimfundiso abazifumana eSuthwini. Iziganeko zodlwengulo lwabasetyhini nabantwana zibuyiselwe eSuthwini, ngelithi undonakele uqala pha kulwaluko ngoba amadoda awasafundiswa intlonipho neendlela zokuziphatha njengamadoda. Kubongozwe ootata ukuba baziphe ixesha baye kumabhuma, bayokubona kwaye bafundise abakhwetha. 
Umququzeli wolu suku, onguSimo Mawawa Ndyoko (35), uthi uthe akujonga ekuhlaleni wafumanisa ukuba amadoda ayilahlile into ayiphilelayo emhlabeni kwaye izinto ezenziwa ngamadoda zimasikizi kutshanje. 
“Amadoda ebekhe athukwa kwathiwa ziinkunkuma; ngenxa yezinto abazenzayo. Kubekho la madoda asihlazayo; asele utywala ibe ngathi yinto entsha. Indoda ihambe ichama esithubeni. Abanye badlwengula abantwana. Zininzi.” 
UDJ Luckeez yena uthethe ngendima katata ebomini bomntwana, esithi: “Xa ungutata kufuneka ubajonge abantwana bakho ubakhathalele. Umntwana akakwazi ukuba yingxaki ukhona wena tata!” 
UGqirha Tebelele yena uthethe ngokubaluleka kwezesondo phakathi komfazi nendoda. 
“Ezesondo yimfuneko kumntu ongutata, nakumntu ongumama. Singootata kufuneka sibe sixhobisekile xa sidibana neengxaki kwezesondo. Yiyo lo nto xa kukho ingxaki pha kumhlaba ongezantsi umntu kufuneka akhangele amacebo ezempilo.” 
Ukanti uKhaya Nkontso uthethe ngeendidi ngeendidi zesini; amadoda athandana namanye amadoda, abasetyhini abathandana nabanye basetyhini, ukuzalwa ulitalase, ukungcikivwa kwabo bangaphili ngokwesini sabo. 
UNdyoko uceba ukubamba ezinye iingxoxo zamadoda jikelele kwaye kweyeThupha uzakube eyisa eQonce le ngxoxo yamadoda. KweyeDwarha ayise eMdantsane. “Ndiza kuzama ukuyisa kuzo zonke iidolophu zalapha eMpuma Koloni. Ewe, inkxaso ndiyayidinga, ingandinceda kakhulu ukuba sifikelele nakwezinye iindawo. Amadoda akhe athethe ngondonakele.”",Ulwaluko ayikokusikwa qha!
"Inkonzo yamaWisile phantsi kwe sekethe yakwa-1312 eBuntingville ithe ndlelantle kumfundisi wayo uBantu Mzi Jadezweni ogqibe iminyaka elishumi ekule sekethe.  
Umsitho wokuthi ndlelantle kwesisele senyathi ubuzinyaswe yiKumkani yamaMpondo aseNyandeni uNdlovuyezwe Ndamase, iinkosi ezikhokhela iilali eziphantsi kwesekethe yaseBuntingville nebezikhokhelwa nguNkosi Zoyisile Ntaphane, iinkokheli zezopolitiko ebezikhokhelwa nguSodolophu waseNyandeni uMesuli Ngqondwana kunye nesifundisi esiphuma kwiimvaba ngeemvaba kwiilali zaseBuntingville. 
ISekethe yaseBuntingville inee sosayethi ezingama 24 kwiilali ezingama 20 eNgqeleni naseLibode. Ekufikeni kwakhe eBuntingville uMfundisi uJadezweni ezicawa zazikwizakhiwo zodaka ezazingekho kumgangatho oncomekayo. Ekufikeni kwakhe waqala ngokukhuthaza amarhamente ngelokuba kuphuculwe umgangatho wezakhiwo ekukhonzela kuzo.  
Umke zizalisekile iinjongo zakhe, eshiya umsebenzi obukekayo ezili-16 kwezo cawa zingama 24 zisemgangathweni weezakhiwo zeenkonzo zamaWisile. Izakhiwo ezo zavulwa ngongasekhoyo uBishop Mnaba logama ezinye zivulwe ngu Bishop Tshangela osele esidla umhlala phantsi. 
Izithethi zithethe zophela kusuku lwangeCawe umhla wesine kule yoMnga zingawuvali umlomo yimisebenzi yakhe. Ikomkhulu laseNyandeni livakalise ukuNgqukruleka kukumka kukaJadezweni kumhlaba wamaMpondo. IKumkani yamaMpondo uNdluvuyezwe Ndamase ubalule intobeko emandla ngakulo kaJadeweni esithi ubelihloniphe kakhulu ikomkhulu lamaMpondo. UMadosini onguKumkanikazi wamaMpondo woleke umsundulo kulo ntetho encoma lo Jadezweni. IKomkhulu lamaMpondo libulele kumfundisi latsho lisithi lilahlekelwe kuba kuyabonakala ukuba uJadezweni ebebezele ukuzakuphuhlisa isizwe samaMpondo. 
USodolophu waseNyandeni uMesuli Ngqondwana akafihlanga makhuba xa ethetha ngozinzo olungekhoyo kwisekethe yaseBuntingville nalapho abizwe izihlandlo eziliqela ukuba azocima umlilo ngethuba kukho amarhamante abesilwa nomfundisi.  
UNgqondwana uthe inkonzo yamaWisile luxanduva lwaMampondo neKumkani, kuba ukuze kubekho inkonzo yamaWisile yathengwa ngephondo lendlovu eRhini. 
uNgqondwana uthe nokuba abantu baseBuntingville abakhonzi kulecawe, kodwa iluxanduva lwabo kwaye rhoqo xa kukho okungahambi kakuhle, isizwe samaMpondo sizakungenelela. 
 Uthe ikomkhulu laseNyandeni linoxanduva lokukhusela nawuphi na umfundisi obekwe kula cawe, njengoko lenzile kuMfundidi uJadezweni.  
Usodolophu uthembise ukuba uzakumenzela owakhe umbuliso wabucala umongameli Jadezweni. 
Ukuhamba kwalo ka Jadezweni kule Sekethe kubeliqubuliso nanjengoko amagosa esekethe ebesafake isicelo sokuba ongezelwe eminye iminyaka emibini. Noxa kunjalo i-ofisi ka Bishophu ithabathei isigqibo sokuba imtshintshele kwenye isekethe ngokukhawuleza. 
Ngethuba lokuthi ndlelantle kulo kaJadezweni amanye amarhamente akakwazanga kuzibamba iinyembezi, logama abo sele bekhulile bemcelile umfundisi Jadezweni ukuba aze abuye aze kubangcwaba bakulala ukuphumla. 
Unikezwe izipho ezininzi kakhulu eziquka imali engaphezulu kwama R280 000, iinkomo ezintathu, iigusha ezili 13 kunye neebhokhwe. Isigqeba sesekethe emva koko samthi jize ngewonga lokubangumfundisi wesibini kwimbali yalenkonzo ukuhlala iminyaka eli 10. 
Kumbulelo wakhe uJadezweni akakhange agxile kwabo bebemthoba isidima.  
Ukhuthaze amarhamente aseBuntingville akuba abembelele elukholweni lwawo ekwabulela ngenxaso kumagosa esekethe, amagosa mabandla kunye nawo onke amarhamente.",Inkonzo yamaWisile ithe ndlelantle kumfundisi wayo
"UMkomishinala wamapolisa ephondo leMpuma Koloni uNjengele (Lt Gen) Celiwe Binta uthi, umsebenzi owenziwa ngamapolisa awunokwenziwa nangubani na, kuba banikeza ngobomi babo bekukhusela uluntu.  
UBinta ukuthethe oku eHemmingways eMonti ngoLwesihlanu, isipolisa sephondo besiwonga amalungu esipolisa athe agqama kulo nyaka. La mawonga aquka lawo abacuphi abatshatsheleyo, amagosa ezonxibelelwano asebenza ngokuzinikela, amapolisa akhubazekileyo asebenza ngokuzinikela.  
“Kulo lonke ilungu lesipolisa elisebenza phantsi kobunzima naphantsi kokugrogriswa kwanokusebenza ngapha kweeyure zomlinganiselo siyabulela ngexesha labo belwela abantu bethu,” utshilo uBinta.  
Uthe, iphondo liphulukene namapolisa alishumi kulo nyaka, edutyulwa zizikrelemnqa. Ethetha kwakulo msitho, umphathiswa wezothutho kwakunye nokhuselo uWeziwe Tikana uthi, ukulwa ulwaphulo-mthetho luxanduva lakhe nawuphi na umntu. “Wonke umntu kufanele ukuba adlale indima enkulu ekulweni ubundlobongela,” utshilo uTikana. 
Eli phondo leMpuma Koloni lime endaweni yesibini kuMzantsi Afrika uphela ekwehliseni izinga lolwaphulo-mthetho ngokweenkcukacha-manani ebezisandul’* – kukhutshwa ngoSeptemba ngumphathiswa wamapolisa kazwelonke uNathi Nhleko.  
Ngokwengxelo kanyaka-mali ka2014-15 enye yezinto athe aziphumelela amapolisa eli phondo xa bebesilwa ubundlobongela ibeyimipu engaphaya  lukwamawaka amathathu anamakhu amahlanu (3 500) eye yachithwa engekho mthethweni nokugwetywa ubom kwabantu abangamashumi amahlanu anesine (54) kwiziganeko zodlwengulo. 
 Othathwa njengenkwenkwezi yalo yaka nguConstable uMervin Frans wesikhululo saseJoza eRhini. UFrans uwongwe ngegalelo lakhe lokubuyisela kubanikazi iimoto ezibiweyo, ukuthibaza iziyobisi ezibiweyo kwanokunqanda iingozi kuN2. UKapteni Sandra Janse Van Rensburg waseBhayi uphumelele njengogqwesileyo kwezonxibelelwano. 
Kwizikhululo zamapolisa, isikhululo saseMooiplus eMonti sifumene iwonga lokugqwesa kulawulo phantsi kwezikhululo ezincinci, lo gama isikhululo sakwaMlungisi kuKomani siphumelele iwonga kwizikhululo eziphakathi, saze isikhululo saseMthatha safumana iwonga kwizikhulo ezikhulu.",‘Asiyo ndlwan’ iyanetha umsebenzi wamapolisa’
"Umakhulu uNomathokazi Nowinile Sonti waseCumakala (110)ngomnye wabantu abambalwa abasaphilayo abagqithe ikhulu leminyaka bephila kwihlabathi.  
Le nkondekazi yazalwa ngonyaka ka1910, yaza yalizwa ngabantwana abalishumi elinanye. Othethe egameni lekhaya uMxolisi Sonti uthi bathathu kuphela abasaphilayo kweloshumi linanye.  
”Omdala kubantwana bakhe abasaphilayo unamashumi asibhozo, omnye umashumi asixhenxe anesibini owkugqibela abe namashumi amathandathu ananye,”itsho ingxelo.  
UNomathokazi uhlala engqongwe lusapho lakhe nje ngomthombo wobomi kubo.  
”Ndikhulele ezifama, ndikhule kakuhle kakhulu, ndisele ndodwa kubantwana basekhaya, abasekho abanye,”kutsho uNomathokazi Sonti. 
 Ingxelo yekhaya ithi usakwazi ukwenza imisetyenzana efana nokutshayela, akancediswa kwezinye izinto. 
”Ndibulela uThixo ngokundigcina kangaka, kuba ndide ndabona nesizukulwana sesizukulwana sam,”utsho uSonti. 
Ngabantwana abangamashumi amabini anesibini abasisizukulwana sakhe. 
Unyana wakhe uMxolisi Sonti uthi benza umbulelo ongazenzisiyo kuThixo ngenxa yentsikelelo abanayo yokuhlala nonina ixesha elide kangaka. 
”Ininzi into esiyifundileyo nesisayifundayo kuye,sele efana nentlantlambo kwelikhaya, kuthi,kubantwana bethu, kubazulwana bethu nesizukulwana,”kutsho uMxolisi Sonti.   
UNomathokazi nangona eyile nkondekazi, akazange ayifumane indlu yesibonelelo sikarhulumente, usapho luzame lwancama. 
Ingxelo yombutho wezizwe ezimanyeneyo ithi uChitetsu Watanabe waseJapani ngoyena mntu mdala kwihlabathi, nanje ngoko eneminyaka elikhulu neshumi elinesibini. 
UWatanabe yena zalwa ngonyaka 1907 eNigata kwelaseJapani.  
Unyaka wokuzalwa kukaNomathokazi u1910 ngunyaka wembali kweli loMzantsi Afrika nanje ngoko kwasungulwa umdibaniso owadibanisa iMpuma Kapa, Ntshona yalo, Freyistata, Natala kwakunye neTransval yakudala.",110 ephila uNomathokazi
"Nangona bekulindeleke ukuba bavuyiswe ziinguqu ezizayo zokungena kwisakhiwo esitsha seCecilia Makiwane abonwabanga abasebenzi. 
Ingxelo yabasebenzi ithi eyona ngxaki iphambili kukunqongophala kwabasebenzi, lo nto yenza ukuba benze imisebenzi yabantu abaninzi.  
Othethe egameni labasebenzi uMthetheli Ngciva uthi bazakuxhatshazwa ngokunikwa umsebenzi omninzi kwesisakhiwo sizayo. 
“Sibambalwa ngoku, xa sisiya kwesi sakhiwo sitsha sizakudinga abasebenzi kuba yonke into inkulu kwesa sakhiwo ngoko sithi makuqeshwe abantu aboneleyo singaxhatshazwa ngomsebenzi,” ucacise watsho uNgciva. 
 Uthi kukho izithuba zomsebenzi ezisibhozo kwaye abade babone mntu uqeshwayo kwezo zithuba, logama ezangaphambili izithuba babone sele kukho abantu abaqeshiweyo bengakhange baziswe.  
“Ekhitshini sibonele sele kuqeshwe umntu emva kokuba bekwenziwe uvavanyo, umntu obephumelele kuvavanyo engakhange aqeshwe, siyacela buphele obu buqhophololo kwesi sibhedlele. Sizakubulawa ngomsebenzi kodwa izithuba zikhona zokuba kuqeshwe ngendlela eyiyo,”  utshilo uNgciva. 
Le ngxelo ithi isibhedlele esitsha kumele ukuba samnkela abantu abakwiwaka abalalayo kodwa akuzukuba njalo. 
“Ngoku sixelelwa ukuba kuzakulala abantu abakumakhulu amahlanu kuphela ngenxa yokuba akukho mali, lo nto ithetha ukuba kuzakubakho abantu abazakuphelelwa okanye abazakuba nomsebenzi omninzi, makusetyenzwe ngendlela ecacileyo apha singaqhathwa,” ukhalaze watsho uNgciva. 
Esi sibhedlele siqale ukwakhiwa ngokutsha ukusukela ngonyaka ka-2007 ngenjongo zokusenza ukuba sibe yindawo yokwamnkela izigulane eziphuma ngaphandle kweMonti. Ethetha ngalo msebenzi kunyaka ophelileyo ophethe eliziko ugqirha uMthandeki Xhamlashe wathetha wathi.  
“Eli iziko lizakubuyisa isidima sezigulane zethu ngaphandle kwamathandabuzo logama sizakuba sidala imisebenzi emitsha kwabanezakhono ezifanelekileyo,” watsho uXhamlashe.  
Esi sibhedlele sathiywa ngegama lomnye woomongikazi bokuqala abamnyama nowazalelwa eDikeni ngonyaka ka-1880, uCecilia Makiwane.  
Esi sibhedlele sesinye sezo urhulumente kazwelonke awathi wathatha isigqibo sokuba zivuselelwe ngokutsha ukuze ziqhubeke ukunceda uluntu. 
Iziko labantwana elisemgangathweni nelixhotyiswe ngobuxhakaxhaka bale mihla, indawo yokuchopha inqwelo ntaka zezinye zeendlela esiphuculwe ngaso esi sibhedlele. 
ICecilia Makiwane yanikwa imali ekumakhulu alithoba namashumi amathathu anesihlanu ezigidi zerandi (R935 M) ukwenza lo msebenzi, logama isibhedlele saseFrere sona safumana imali ekwikhulu namashumi amathandathu ezigidi zerandi (R160 M). 
 Ethetha ngesi sikhalazo uXhamlashe uthi bathobela umthetho kuyo yonke into abayenzayo.  
“Ukuba singaqashi umzala wakho akuthethi ukuba asiqeshi ngendlela eyiyo, silandela umthetho karhulumente kwindlela esiqesha ngayo ngoku sinezithuba ezikumakhulu amahlanu zabongikazi ngenjongo zokunyusa inani labantu abazakusebenza kwesi sibhedlele,”utshilo uXhamlashe. 
Uhambisa athi iqalile inkqubo yokungena kwesi sibhedlele sitsha. 
“Singena ngamanqanaba ahlukeneyo, abantu abacocayo sele beqalile ukufundiswa indlela elimi ngayo eli ziko litsha, ngoku sizakufaka aba bazakwamnkela abantu abafikayo, inqanaba lokugqibela lelo lokungena kwezigulane,” uthethe watsho uXhamlashe.","‘Bayakhala, babulawa ngomsebenzi eMakiwane!’"
"IQELA lolutsha lwaseBhisho lufuna inkamnkam iqale kwiminyaka ekumashumi amathathu anesithandathu (36) kuba lusithi amathuba avelayo afuna ulutsha oluphela kwiminyaka engamashumi amathathu anesihlanu (35). 
Olu lutsha, kwilali yaseTyutyu eBhisho, luthi luhleli nje alunanto yakwenza ngenxa yentswelongqesho egquba kweli phondo. Babanga ngelithi ngethuba lobutsha babo, abazange bafumane mathuba engqesho okanye lawo wokuziqalela ushishino. 
“Abafumani mathuba abantu abaqala kwiminyaka engamashumi amathathu anesithandathu, kuba kuthwa ngabantu abadala. Xa ke ingabantu abadala kutheni bengafumani nkamnkam nje,” kubuza uNothemba Simayile (37) waseTyutyu eBhisho. 
“Urhulumente makakhuphe inkamnkam kuba asizange safumana mathuba ngethuba sasisekwiminyaka yolutsha. Xa kufike ithuba lokuvota siyavota kodwa xa kuvela amathuba engqesho kufunwa abantu abatsha abaphela kumashumi amathathu anesihlanu,” kutsho uSimayile. 
Yena uMfundo Siphethu (38) uthi akazange wafumana msebenzi osisigxina ngethuba eselulutsha. “Asitsho ukuba inkamankam sisisombululo, kodwa sicela urhulumente asibonelele nathi. Asizange safumana mathuba engqesho okanye awokwenza ushishino,” utshilo uSiphethu. 
Ngokweenkcukacha zentswelongqesho yolutsha lwaseMpuma Koloni, malunga namashumi amathathu anesibhozo ekhulwini (38%) kweli phondo abaphangeli. 
Kutsha nje, ngethuba etyelele eMpuma Koloni, uMphathiswa woPhuhliso loLuntu kuzwelonke uLindiwe Zulu, uvakalise ukuba uninzi lolutsha lwaseMpuma Koloni luphila ngendodla. 
Lubalelwa kumakhulu asixhenxe ananye ekhulwini (71%) ulutsha lwaseMpuma Koloni oluxhamla kwimali yesibonelelo sikarhulumente, into ethetha ukuba yimbinana nje yabantu abalupheleyo abaxhamla kwindodla xa kuthelekiswa nolutsha lwephondo. 
Kukwavele nokuba iArhente yoKhuselo lweNtlalo yoLuntu, eyaziwa njengoSASSA, ichitha imali ekwiibhiliyoni ezintathu zeerandi (R3 billion) rhoqo ngenyanga ukuhlawula indodla yabantu baseMpuma Koloni. 
Encokolela I’solezwe lesiXhosa, uSiphelele Gavu, ongunobhala weBhunga loLutsha loMzantsi Afrika (SA Youth Council), uthi noxa beyiqonda inkxalabo yolu lutsha akukho nto banokuyenza. 
“Umntu oneminyaka engamashumi amathathu anesithandathu (36) ngumntu omdala lowo ngokwenkqubo yeminyaka yabantu abatsha eMzantsi Afrika. Enye into ekufanele ukuba siyiqaphele kukuba urhulumente akanayo imali. 
“Inyaniso ekufanele ukuba siyiqonde kukuba hayi wonke uza kusebenza, yiyo le nto senza iinkqubo zokuxhobisa nokuncedisa ulutsha ngezoshishino,” utshilo uGavu ebalula inyathelo elithatyathwe ngurhulumente wephondo lokusungula Isiqalo Youth Fund. 
Isiqalo Youth Fund sabhengezwa yiNkulumbuso yaseMpuma Koloni uOscar Mabuyane ekuqaleni kwalo nyaka njengenyathelo lokusabela kwiinzingo zolutsha. 
“Sibekele bucala iR150 million kule minyaka mithathu izayo ukuqala Isiqalo Youth Fund ukurhwebesha ushishino kubantu abatsha abanomdla kumashishini afana nezokhenketho, ubuchwepheshe (ICT), uxhonkxo (manufacturing), ezolwandle, ezolimo, umbane ozinzileyo (sustainable energy), kwanobugcisa,” watsho uMabuyane. 
UZulu uthi luqoqosho olukhulayo olunokubangela ukuba kuphele ukugxalathelana kwindodla. 
“Ukuba uqoqosho alukhuli, siza kuba nezi ngxaki. Yiyo le nto kufuneka sisebenzisane sisonke. Xa nje singakwazi ukudala amathuba engqesho, abantu abatsha bangayiyeka le nto yokufolela imali yendodla kwaSASSA.” 
sithandiwe.velaphi@inl.co.za",Bafuna inkamnkam iqale ku36
"Umqeqeshi weMamelodi Sundowns, uPitso Mosimane, wenze into engaqhelekanga kubaqeqeshi; eyokubulela igalelo elenziwe ngugxa wakhe okweli- nye iqela.  
Izolo uJingles ubulele umsebenzi omhle owenziwe kwimidlalo yelizwekazi le- Afrika ngu-Eric Tinkler we-Orlando Pirates. Iqela laseSoweto lilo kuphela elikwazileyo ukuphakamisela phezulu igama loMzantsi Afrika kwibhola yezizwe jikelele apha e-Afrika.  
Ngo’95 labuya ne-Africa Champions League, ngo’2013 labethwa kumdlalo wokugqibela, kanti nakunyaka ophelileyo libethwe ngomzuzu wokugqibela kwiCaf Confederation Cup.  
UPitso uthi, iBucs yenze umsebenzi omhle kakhulu kwaye nelizwe lithumela amaqela amaninzi ngoku kwimidlalo yeCaf ngenxa yayo.  
“Ndifuna ukuthi halala ku-Eric Tinkler ngokusinceda nathi ngokufanayo neKaizer Chiefs neBidvest Wits. Ukudlala kakuhle kwayo iPirates kwenze utshintsho ngale midlalo. Siyazama siyiDowns, kunzima, kodwa kufuneka sizame kangangoko.  
Ndihlala ndisitsho ukuba kufuneka sifunde apha kwiPirates ngoba yiyo esinike ithuba lokudlala kwiCaf,’’ utsho uPitso. UJingles uphinde wathi elona qela lizo- hamba lula yiChiefs ngoba ayifumenanga iqela elomeleleyo kwiChampions League.  Nangona uTinkler ekwazile ukufikela kwimidlalo yokugqibela kwiCaf Confederation Cup, ikamva lakhe limfiliba ngenxa yokungaqhubi kakuhle kwePirates kwiPSL",UPitso ubulela umqeqeshi weBucs
"Ekuqaleni kwale veki, abantu abaninzi kumakhasi onxibelelwano afana noFacebook bayikhalezele kakhulu iBhasi ebiza kukhwelisa AmaBhokobhoko kutyelelo lwawo eMonti obe luyizolo. Inkangeleko yayo yayibonisa iBhasi endala futhi engathi ingoyisakala endleleni. Uninzi lwabantu lathi iintshatsheli zehlabathi embhoxweni wehlabathi zifanelwe kukukhweliswa ebhasini esemgangathweni ophezulu. AmaBhokobhoko ahambe ngenye ibhasi eyahlukileyo kuleya – kodwa endala nayo ade aluqoshelisa utyelelo kungekho ngxaki. I’solezwe lesiXhosa beliyinxalenye yotyelelo leqela lesizwe lombhoxo imini yonke yayizolo.  
 
Emva kwemini, sithe makhe sijonge ubume beBhasi. Sithathe imifanekiso embalwa. Indala yona ibhasi – kodwa umsebenzi omhle iwenzile. Ngokwenxelo ephume kwiphephandaba lemihla ngemihla elizinze eMonti, ibhasi yeSpringboks isetyenziswa kakhulu emisithweni efana nemitshato. Inkokheli yeqela lesizwe lombhoxo, uSiya Kolisi, uyibulele ngokungazenzisiyo inkxaso abantu baseMpuma Koloni abayinike iqela lakhe ngethuba lidlala itumente yehlabathi. UKolisi uthethe nawakawaka abantu emsithweni wokuvuyisana naMabhokobhoko obubanjelwe eholweni laseMonti izolo ekuseni.  
         
AmaBhokobhoko agaleleke eMonti ngoLwesihlanu xa kutshona ilanga esuka eThekwini kwiphondo laKwaZulu-Natal – apho ebekusuku lwesibini lotyelelo. Kwiveki ephelileyo, AmaBhokobhoko aphumelele iNdebe yeHlabathi ityeli lesithathu kwimbali yombhoxo emva kokuvuthulula iNgilane ngo’32-12 emdlalweni obuseYokohama Stadium, eJapan. Imini yonke yayizolo, abadlali beSpringboks nabaqeqeshi batyutyha-tyhutyhe idolophi yaseMonti neelokishi zayo bebonisa abantu indebe ababuye nayo eJapan.",Noxa bebengayifuni abantu abayibone kuFacebook – kodwa iBhasi iwathwele AmaBhokobhoko izolo
"Owayesakuba ngusodolophu waseNelson Mandela Bay uZanoxolo Wayile angaphinda abuye kwakhona kwezopolitiko, kwiminyaka emithathu emva kokugxothwa kwakhe kulandela ukungaboni ngasonye ne-ANC. 
Igama likaWayile livele njengelomgqatswa wobusodolophu eNelson Mandela Bay phantsi kombutho we-United Front kunyulo loomasipala oluzakubanjwa phakathi kulo nyaka. 
Elinye lamagama avele kwimingxili ye-United Front, lelo lika-Irvin Jim, unobhala wemanyano yabasebenzi besinyithi (Numsa). Kodwa uJim uwabhebhethile la mabango, esithi awayonyaniso ekwathi yena uzimisele ukusebenzela imanyano yeNumsa. 
KuJanuwari wonyaka ophelileyo uJim, oyinzalelwano yaseBhayi, watyelela eMelika apho wabamba indibano neenkcuba-buchopho zeenkokeli kwelo zwe kuxoxwa malunga nokusungulwa kwe-United Front, umbutho onjongo zawo ikukuhlanganisa idabi labasebenzi kwaneengxaki abajongene nazo kwiindawo abahlala kuzo. 
Ngo2013, uMongameli we-ANC uJacob Zuma ekunye nesigqeba sikazwelonke nesephondo sombutho, bagqiba kwelokuba ahlehle njengosodolophu waseNelson Mandela Bay uWayile, baze bamthumela ePalamente njengelungu lombutho we-ANC.  
Ukuhlehliswa kukaWayile kwakulandela ukungaboni ngasonye phakathi kwakhe nalowo wayesakuba ngusihlalo we-ANC eNelson Mandela Bay uNceba Faku ngeenkqubo zokulawula isixeko saseBhayi, nto leyo yabangela ifuthe elibi ekusiweni kweenkonzo kwesi sixeko. UFaku wayekwangusodolophu wesixeko saseBhayi phambi kukaWayile. 
UWayile wakhulelwa yingqumbo yokunyevulela imigaqo-nkqubo ye-ANC nto leyo yenza ukuba lingabonakali igama lakhe kuluhlu lwabagqatswa bobulungu bepalamente phantsi kwe-ANC ngo2014. 
Oku ke, kwamnyanzela ukuba abuyele eBhayi, isixeko apho wathi wabayinxalenye yombutho weNumsa ngo1988 ngethuba wayesebenza kumzi wokwenziwa kwamavili ezithuthi iContinental Tyres. 
Ngethuba i-Independent Media (iqela lomzi wopapasho-zindaba eliphethe amaphepha-ndaba aquka I’solezwe lesiXhosa) imbuza malunga nala marhe, uWayile uwubethe ngoyaba lo mcimbi esithi wonwabile yindima yakhe njengebambela-gosa likazwelonke kwicandelo lophicotho-zimvo kwiNumsa kwanakwisigqeba sikazwelonke se-United Front. 
“Jonga, ubomi bam busoloko ibobetsha-ntliziyo lezopolitiko.  
“Ngokokwam, ubomi asikokuxakathiswa izikhundla eziphezulu. Ndandingafuni ukuba ngusodolophu waseNelson Mandela Bay, ndacengwa iiveki ezintandathu phambi kokuba ndivume,” utshilo uWayile, okwathe akekho umntu osele eze kuye emcela ukuba azigqatse njengosolophu phantsi kwe-United Front eNelson Mandela Bay.",UWayile kwipolitiki yaseBhayi kwakhona
"Amakhosi abetha ngenqindi phantsi ngelithi ngeke adlale wona abadlali bawo besahlaselwe yiKhorona. Kwiveki ephelileyo Amakhosi acele ihlehliswe yonke imidlalo yenyanga yoMnga emva kokuba kufunyenwe amashumi amathathu ananye onke abantu beneKhorona enkampini yawo. Abasemfuthweni wolwazi bathi balithoba qha abadlali iKaizer Chiefs ebinabo okanye abasindileyo kwiKhorona kwiveki ephelileyo – kodwa kuphinde kwavela ukuba kukho isihlanu asichaphazelekileyo kwakhona. Latsho inani layokutsho kumashumi amathathu anesithandathu. Bekufanele ukuba iChiefs idlale neCape Town City umdlalo weDStv Premiership kwimpelaveki egqithileyo. Ayikwazanga ukuya emva kokuba iPSL ingasiphendulanga isicelo sayo sokuhleshlisa imidlalo. Ngokwamajelo eendaba, uGqirha Irvin Khoza uthe isigqeba esilawula iPSL siyaquqwalasela umba weChiefs – kodwa wathi imidlalo kufanele iqhubele phambili. 
Umbuzo: Njani abadlali behlaselwe yintsholongwane ebulalayo njengeKhorona? Ngumbuzo abazama ukuwuphendula lowo abaphethe iPSL xa bengafuni ukwamkela isicelo esenziwe yiChiefs. Emalanga ngoLwesibini, iChiefs iqinisekisile ukuba angeke ikwazi ukuya kwiGolden Arrows ngenxa yesimo ekuso. Ukuba kunokwenzeka iPSL ingasamkeli isicelo seChiefs, ingaphulukana namanqaku amaninzi kakhulu. “Emva kokubonisana noogqirha ngesimo seKhorona egubungele iqela eNaturena, iChiefs ayikwazi ukudlala neGolden Arrows umdlalo obuza kuba sePrincess Magogo Stadium,” intshilo ingxelo ekhutshwe yiChiefs emva kokuthi cwaka kwePSL. 
“Nangona iChiefs isalinde kuphendulwe isicelo sayo yiPSL, abadlali babuyele enkampini. Kodwa nakubeni kunjalo, baza kudinga ithuba lokuzilungiselela phambi kokuba badlale kwakhona. Oogqirha nabaqeqeshi bayibeke phantsi kweliso elibukhali imeko belandela imithetho yeKhorona ukuze kunqandwe ulosulelwano. Siliqela elibuxabisileyo ubomi babantu belizwe, ngeke sikwazi ukubeka ubomi babo engozini ngabom. Into engasobe iyenze iChiefs kukudlala ngabadlali beneKhorona. Asikwazi ukuhamba ngenxa yenani eliphezulu labantu abaneKhorona,” itshilo iChiefs. Okubi kukuba umtshutshisi wePSL, uMnu. uNande Becker, ugqibe kwelokuba abeke phantsi. Emva kwakhe kulandele intloko yezomthetho uMichael Murphy.",Amakhosi athi ngeke adlale abadlali beneKhorona
"“Ndandineminyaka elishumi elinesine xeshikweni ndizidlalela kwigumbi lam, utata yena egukruza ekhohlela into engapheliyo phambi kokuba avuke aphume kwigumbi lakhe. Ndafumanisa ukuba ngobo busuku wahamba waya esibhedlele. Pha ezinzulwini zobusuku ndava umnyango uvuleka, uTata wangena, ebuya nale nto imgulisayo ke phofu. Ndavula umnyango wegumbi lakhe, nje ukuba kuphume lo msi wecuba. ‘Usayenza nangoku le nto?’ ndatsho kuye. ‘Hamb’ olala!’ waphendula. Ndandimbona ukuba akayazi nokuba ndim okanye ngumama lo wayethetha naye… ivumba lecuba laqhuba liphokoka kwigumbi lakhe lokulala…”  
La mazwi angentla yintshayelelo ebamba umdla womfundi kwincwadi entsha kaMasande Ntshanga enguTriangulum.  
UMasande Ntshanga ngumbhali weenoveli namabali amafutshane. Uhlanganisa ixesha layizolo, unamhlanje nengomso kule ncwadi yakhe esandula kupapashwa.  
Le ncwadi ethatha isithuba seminyaka engamashumi amahlanu ibalisa iziganeko ukusukela ngeminyaka yoo1980 ukuza kwixesha langoku ukuya kwingomso – unyaka ka2040. Nangona umbhali eze ngobuso ezweni, uthi sele kukudala elola ubugcisa nobuchule bakhe bokubhala.  
“Ndineminyaka elishumi elinesibhozo ndibhala,” uthethe watsho lo mbhali, kule veki iphelileyo, kwiWordFest eyinxalenye yoMnyhadala wobuGcisa kaZwelonke eMakhanda.  
Le yincwadi yakhe yesibini, emva kwelinge lakhe lokuqala elaba yimpumelelo iThe Reactive (2014), neyathi yaphumelela iwonga, iBetty Trusk Award. Ikwapapashwe kwiingingqi ezintlanu nakumazwe angaphandle amathathu, eItaly, eMelika naseBritane.  
“Yona ke ingobom namava omntu omtsha kwixesha ledemokhrasi,” uqokela atsho.  
Le ncwadi intsha ikwasekelwe kubom bomlinganiswa oligqiyazana nangona umbhali eliduna. Ukwazile futhi ukwabelana nabafundi ngamava akhe okuhlala eBhisho, eQonce, eKapa naseKomani.  
Ezi zindawo elenzeka kuzo ibali eli. UMasande uthi uncedwe kukufunda kakhulu iincwadi ezibhalwe zibalisa ngomlinganiswa oyintloko olinina.  
“Ndikwancedwe liqabane lam ebelimana ukundilungisa lindinqwanqwada lisithi, hayi ke noko, akho mantombazana enza njalo,” utsolise watsho.  
“Ngaphandle nje kwezo ziphene zimbalwa, khange kube ngumceli mngeni omandla ukubhala ngomlinganiswa wesini sasetyhini ndiyindoda,” utshilo ebonakalisa ukuzithemba nokwaneliseka lilinge lakhe.  
Le ncwadi ekwalibali elakhelwe kwingqikelelombaliso yesayensi (science fiction), iyimvelatanci kolu hlobo, kubabhali beli.  
Yohluke kwezinye ngokuba yincwadi ethi ikukhumbuze ngokungalindelekanga ngembali yephandle lorhulumente kazimelegeqe, iCiskei, neNkulubaphathiswa yeli phandle uLennox Sebe.  
Okunye futhi, ibhala ibali ngedolophu eyintloko eMpuma Koloni, iBhisho, eyidolophu enganikwa ngqwalasela imandla kwaye ekungafane kubhalwe ngayo. Ephendula umbuzo ngokusebenzisa iBhisho uthe: “Ayiyompazamo, ibiziinjongo zam ukunika ithuba iBhisho; ndiqaqambise isibane kuyo njengoko ibonakala ilikheswa elingakhathelelekanga,” uqokela atsho.  
Xa ndinokuyishwankathela le ncwadi intsha kaNtshanga ndingathi umxholo wayo ulandela ubomi bentombazana ekhula kwixesha eliphambi kweDemokhrasi likwavelela neenkcukacha, iingcinga neemvakalelo zomlinganiswa oyintloko.  
Njengoko iyincwadi eqikelela iziganeko zexesha elizayo, ikugcina unomdla wokuba umbhali ungumprofethi kusini na njengoko ezinye iziganeko azibalisayo ziyelele kakhulu kwaye azikude kubomi bethu bemihla ngemihla.  
Ingaba ifuthe localucalulo lorhulumente wangaphambili liya kube lisavakala emva kwamashumi amahlanu edemokhrasi? Funda le ncwadi uzivele. 
*UKhaya Tonjeni lthandazwe elingumthandi wenkcubeko, uncwadi,iilwimi-lwimi, imibongo nokubhala ngolwimi lwenkobe",Triangulum: Incwadi entsha eqaqambisa isibane kwiBhisho
"PORT ELIZABETH – Izolo iSouthern Kings ibhale iincwadi zembali ngokutsha ngethuba ibetha iSharks ngo’35-32 okokuqala kumdlalo weSuper Rugby ngenjikalanga yayizolo eNelson Mandela Bay Stadium. IKings iye kulo mdlalo isitsha zintambo emva kokuphumelela imidlalo emibini ngokulandelelana ekhaya. Ibingekho enye indlela ebelinokwenza ngayo iqela ebelidlalela ekhaya ngoba belingqiyame ngenkxaso yabalandeli bombhoxo abangaphaya kwamawaka angamashumi amabini ananye. 
  
Lo mdlalo wayizolo ubungohlukanga kulowa wokuqala owawuseThekwini – apho iSharks yabetha kuwo iKings. Kweli ityeli ibuyise izitya kamnandi kwaye ngexesha elibi kakhulu lesizini. Indoda encede iKings ngokulala emgceni ngomzuzu wokugqibela nguPieter-Steyn. Yimpumelelo le eyifunquleyo kakhulu iKings kumbhoxo. Ukubetha iSharks akuyondlwan’ iyanetha – kodwa ngenxa yokuzimisela nokufaka kwamanqaku ngabadlali beKings kuwenze umsebenzi womqeqeshi walula ngakumbi. 
  
Nayo iSharks ize izimisele ukuqokelela amanqaku kulo mdlalo, indlela abadlali abafana noPat Lambie, uDaniel du Preez nabanye, abadlale ngayo ibibonisa mhlophe into eyifunayo. ISharks azifakanga uxinizelelo nje kuphela, ibifaka namanqaku – lo nto ikhokelele ekukhokeleni kwayo ngathuba lithile emdlalweni nangona nje iKings iye yakwazi ukuziguqula izinto. Le yimpumelelo yesithathu yeKings imidlalo ilandelelana – kodwa soze abadlali bayilibale ngoba kokokuqala ibetha iSharks. 
  
Points-Scorers 
Southern Kings 35 – Tries: Alshaun Bock (2), Lionel Cronjé, Pieter-Steyn de Wet. Conversions: Cronjé (3). Penalties: Cronjé (2). Drop goal: Cronjé (1). 
Sharks 32 – Tries: Daniel du Preez, Lwazi Mvovo. Conversions: Pat Lambie (1), Garth April (1). Penalties: Lambie (2), April (4).",ISouthern Kings izenzele imbali izolo eBhayi
"UKUBA isiphakamiso somgaqo-nkqubo ongqingqwa weANC malunga nokusetyenziswa kwamaqonga onxibelelwano siyaphunyezwa, angazibona esengxakini amalungu alo mbutho asebenzisa uFacebook noTwitter ukuyucana. 
Oku kuza emva kokuba abathunywa beANC eMpuma Koloni, kwinkomfa yemigaqo-nkqubo kazwelonke ebibanjelwe eRhawutini, bephakamise ukuba lo mbutho kufanele ukuba uqinise umgaqo-nkqubo wokulawula indlela azityanda ngayo amalungu alo mbutho kumaqonga kaFacebook noTwitter. 
Le nkomfa, ebibanjelwe eNasrec, ithathe iintsuku ezintandathu ukuzokuma izolo, uLwesithathu womhla wesihlanu kule nyanga. 
Kwisiphakamiso seANC yaseMpuma Koloni, esibonwe liphephandaba I’solezwe, kubongozwa ukuba umbutho kufuneka uwoluleke amalungu alo mbutho asebenzisa uFacebook noTwitter “ukurhuqela igama leANC eludakeni”. 
“Amaqonga onxibelelwano ayayonzakalisa iANC ingakumbi xa amalungu neenkokeli bephikisana ngemiba abangaqinisekanga nokuba kufanele ukuba iyaxoxwa kusini na. 
“Ukuba lo mgaqo-nkqubo wamaqonga onxibelelwano uyaphunyezwa, ilungu leANC elithetha into enobuxoki [kuFacebook noTwitter] lizakolulekwa,” utshilo umthunywa weANC waseMpuma Koloni obekule nkomfa. 
“Amaqonga ezonxibelelwano mayibe ziindawo zokukhuthaza izithethe zeANC, hayi iindawo yokuyucana,” utshilo lo mthunywa. 
Kusenjalo, le nkomfa ikwaxoxe ukuba ukukhonkxwa kwezoqoqosho liqela labantu abathile, akunabala – koko kufuna ukuba umba usonjululwe khon’ ukuze uqoqosho luxhamlise wonke umntu. 
Kumba wabantu abasebenzisa amandla wabo kwanobuhlanga ukuphatha gadalala abanye, abathunywa bavumelene ukuba umbutho mawuqinise imigaqo-nkqubo ukuqubisana noko. Umbutho ubongoza ukuba eyona minyaka mincinci ejele kubantu abaphatha gadalala amakhosikazi, kufuneka ibeyiminyaka elishumi elinesihlanu.",Angasengxakini amalungu eANC athukana kuTwitter noFacebook
"LIZOKWAKHA izindlu ezibalelwa ku-12 426 isebe lokuhlaliswa koluntu eMpuma Koloni kulo nyakamali.  
Oku kudizwe ngumphathiswa weli sebe uHellen Sauls-August kuhlahlo lwabiwo mali leli sebe lalo nyakamali.  
Umasipala ombaxa iNelson Mandela Bay uzakufumana esona sabelo sikhulu kweli nani. uSauls-August udize ukuba amawaka amathathu azakwakhiwa phantsi kwalo masipala.  
Ukanti iBuffalo City izakufumana i1800 yezindlu kwakulo nyaka mali. Bobathandathu oomasipala bengqingqi beli phondo bazakufumana isabelo kweli nani.  
La manani aquka ukwakhelwa kwamagqala omkhosi ngethuba eli lalizabalazela inkululeko kwabanye baba masipala. “Kubambiswano noomasipala, sifake isiyilo semithetho elawula iindawo ezihlala uluntu kwisebe lentsebenzioswano noomasipala kwakunye nemicimbi yemveli,” utshilo uSauls-August.  
Uqhube wathi, “Silindele ukuba bonke oomasipala basungule ikomiti ezakujongana nokunikezelwa kwezindlu eluntwini, ukuqinisekisa ukuba le nkqubo ayinamkhethe, kuxhamla wonke umntu ofanelekileyo, kwaye akukwethwe bani ngokwesini.”  
Ukwathe, eli sebe lizakunikela ngeetayitile eziyi8000 kubahlali boomasipala abaquka uMzimvubu, Ingquza Hill, iBCM, iNMBM, iSenqu, eNgcobo, eMalahleni, eSakhisizwe naseBlue Crane.” 
Oku kukuqinisekisa ukuba abantu banelungelo elipheleleyo kwiindawo abahlala kuzo,” utshilo uSauls-August.",12 426 yezindlu ezizakwakhiwa
"EKAPA:  
ABATHIMBA umhlaba eGugulethu baxelelwe ukuba mabohlukane nokwenza oko, bahlale phantsi nabesixeko ze kuthethathethwane nabo baphethe lo mhlaba kuzanywe ukuba bawuthengise 
bazokwakhelwa izindlu. 
Oku kuthethwe nguSodolophu waseKapa uPatricia de Lille kwintlanganiso ebibizwe ngabahlali eGugulethu Sports Complex ukuze bachaze unobangela wokuba benze le ngingqi ingalawuleki kule veki iphelileyo. 
Ukususela ngoLwesihlanu, abahlali baseGugulethu bavala iNY 1, NY 108 ne NY 6, betshisa nkqu neebhasi zakwaGolden Arrow. Kutshe nakwindawo edume kwihlabathi lonke ngokuthengisa inyama, kwaMzoli.  
Olu qhankqalazo lude lwabangela nokuvalwa kwezikolo eGugulethu. 
Oku kuza emva kokuba abahlali abahlala ngasemva (backyarders) kumawabo okanye kwiIndawo abanxuse kuzo, bathimba umhlaba okwindawo eyayisakuba yiLuntu Centre eyadilizwayo kungokunje. 
 Le ndawo yadilizwa ukuze kwakhiwe udidi lweevenkile. 
Ephendula kwizikhalazo zabahlali kule ntlanganiso izolo, uPatricia de Lille uthe: “Yekani ukuthatha umhlaba ongahlali mntu ngendlov’iyangena. Masihlaleni phantsi nibeke izikhalazo zenu ngaphambili. Masisebenzisaneni sonke siye kubalawuli bale mihlaba siqonde ukuba abanakuyithengisa na. Ukuba bavumile siyakuthenga ze sinakhele izindlu. Akukho mntu ulutshaba apha. Ukuba nenza ngolu hlobo akukhonto ndingayenza.” 
Inkokheli yeANC kwingingqi yaseDullar Omar, uXolani Sotashe ungqinelene noDe Lille esithi xa kufikelela kumba wokunikezela ngenkonzo iipolitiki zibekelwa ecaleni.  
“Singurhulumente siyasebenzisana ukuqonda ukuba ngoobani abanikazi bemihlaba engenabantu. Injongo zokwenza oku kukuthenga le mihlaba ze sakhele abantu bakuthi izindlu ezifikelelekayo,” utshilo. 
Inkokheli yabahlali neyayithabathe inxaxheba kolo qhankqalazo lwangeCawe ithe bayaziguzula ekutshisweni kwevenkile.  
“Kwafika izikoli zize ngenjongo ezingcolileyo zatshisa kwaMzoli. Thina sifuna izindlu asinanto isidibanisa nokumosha. Sikude le neso siganeko,” utshilo. 
USotashe ukuqhwabele izandla ukuvezwa kwesi siganeko.  
“Iyandivuyisa into yokuba inkokheli yenu ikwazi ukuveza le nyewe yakwaMzoli kuba ngenene kosoloko kukho izikoli ezithatha ukuqhankqalaza kwabahlali zikwenze ithuba lokugila imikhuba ukufezekisa iinjongo ezimdaka,” utshilo. 
michael.nkalane@inl.co.za","‘Yekani ukuthimba umhlaba, thethani norhulumente nakhelwe izindlu’"
"Omnye wabadlali abaphambili ebholeni yaseMzantsi Afrika, uTeko “The general” Modise, ubeke phantsi ngokusesikweni namhlanje njengomdlali webhola ekhatywayo. Oku kubhengezwe kwikhasi lonxibelelwano uTwitter, yiCape Town City – iqela abelidlalela uModise. Ngaphandle kwamathandabuzo, uModise ngomnye wabadlali abaqaqambileyo abaveliswe eMzantsi Afrika. Lo nto wayibonisa ngethuba edlalela amaqela afana neSuperSport United, i-Orlando Pirates, aBafana Bafana neMamelodi Sundowns. 
Wagqama kakhulu edlalela iPirates wade waphumelela amawonga abalulekileyo ebholeni yelizwe. Emva kweengxaki ezaphazamisa indlela edlala ngayo kwiPirates, uModise waya kwiSundowns – apho waphumelela indebe ye-Absa Premier Soccer League. Uze kwiCity kwiminyaka yakhe yokugqibela emva kokungadlaliswa yiSundowns. “Indlela yam eya kwindawo yokuzilolonga inomahluko namhlanje. Andazi nokuba mandikhale okanye ndincume. Inye into endandiyifuna ebomini bam: kukuba ngumdlali webhola ekhatywayo,” utshilo uModise. Uza kudlala okokugqibela xa iCity idlala neBlack Leopards ngoMgqibelo.",Ubeke phantsi ngokusesikweni uTeko Modise
"Bagrogrisa ngokukwaya unyulo loorhulumente basemakhaya abahlali bakawadi 41 eBhayi nebandakanya ilokishi yaseJoe Slovo, iChatty neDespatch ukuba umasipala weNelson Mandela Bay uyoyiswa kukuphumeza amabango ale wadi. 
Aba bahlali bebevutha ngumsindo ngethuba beqhankqalaza phambi kweholo yesixeko saseBhayi apho kuzinze khona i-ofisi kasodolophu walo masipala uGqirha Danny Jordaan. Phakathi kwamaphekepheke amaphepha ebephephezeliswa ngaba baqhankqalazi bekukho nebibhalwe imiyalezo ethi: “Sithembele kuwe Jordaan”, yimbi isithi: “Mabawe oonomgogwana booceba”, eminye isithi, “Ukuba asisinikwa isikolo asiyi kuya nathi evotini”. 
Imiba ephambili kumabango ale wadi lulwakhiwo lwezindlu zeRDP nophuhliso lwale ndawo ngokuthi kusondezwe iinkonzo zikamasipala. 
Ifunda uxwebhu obeluqulethe la mabango, enye yeenkokeli zale wadi, uGcobani Mpati ubale isikolo, ikliniki, nesikhululo samapolisa njengezinye zezinto ezidingeka ngamandla kule ndawo. Ukwabale ukulungiswa kwezitalato zabo njengezikwimeko embi esithi bafuna ukuba zandlalelwe itha, bebanga nokuba kubonelewe nabantwana babazali abafuduselwe kwezinye iindawo ngesithuthi esizakubasa sibabuyise emva kwesikolo. 
Uthe yiminyaka abantu abangabanini zindlu behleli ezindlini ngaphandle kwamaphepha obunini abizwa ngokuba ziitayitile esithi abanye babo bade bayokulala kobandayo besajonge enkalweni belindele ezo tayitile. 
Lo kaMpati uthe iwadi yabo yenye yeendawo ezingasiwanga so ngumasipala nto leyo ebangela ukuba kunyanzeleke balwe kube mdak’ iisali ukuze amabango abo afezekiswe. 
“Salwa kwabuhlungu nalo masipala sicela ukuba kuncedwe ilokishi yamatyotyombe aseNyamazane ngoosinga bamagumbi angasese ohlobo lwama bhakethi. Lolo xinzelelo olwabangela ukuba siliphumelele elo dabi,” uthethe watsho. 
Esamkela olu xwebhu, usekela sodolophu walo masipala uBicks Ndoni ucele ukuba abahlali banike umasipala ithuba elaneleyo endaweni yeentsuku ezisixhenxe afunjathiswe zona ngabaqhankqalazi. 
UMpati uthe, bayokuzongeza ezo ntsuku ngezinye ezikwasixhenxe esithi ukuba abafumani mpendulo icacileyo emva kwelo xesha bayakuthabatha amanye amanyathelo. 
“Sifuna usodolophu nesigqeba sakhe basijonge kakuhle lungekabi phi unyulo luka- masipala,” waleke ngelitshoyo.",Bagrogrisa ngokukwaya unyulo eBhayi
"ISITHETHI seANC eMpuma Koloni uMlibo Qoboshiyane, uthi lo mbutho uzakuqinisekisa ukuba imali eyabelwe ukubhiyozela ikhulu leminyaka lobomi buka Oliver Reginald Tambo, isetyenziswa ngendlela. 
Kwiveki ephelileyo, uMphathiswa wezeZimali ephondweni uSakhumzi Somyo, ubhengeze ukuba imali ekwizigidi ezingamashumi asixhenxe anesihlanu zeerandi (R75m) izakuchithwa kwimibhiyozo yekhulu leminyaka ngobomi beli qhawe lomzabalazo. 
Ukuba ebesaphila, uTambo ebeza kuba neminyaka elikhulu kulo nyaka nanjengoko wazalwa ngomhla wamashumi amabini anesixhenxe kweyeDwarha ngo-1917, ze wabhubha ngomhla wamashumi amabini anesibini kuTshazimpuzi ka-1993. 
UTambo, oyena mongameli weANC wakhe waxhuzula imikhala yolawulo ixesha elide, wazalelwa kwilali yaseNkantolo eMbizana. 
USomyo uthi le mali yeyokubamba iinkonzo zesikhumbuzo ngoTambo, iinkomfa ngembali kaTambo, umdyarho weembali egameni likaTambo, umnyhadala womculo weekwayara egameni likaTambo kwanokulungiswa kwendlela eya eNkantolo. 
UQoboshiyane uthe: “Imali eyabelwe imisitho engobomi bukaTambo mayisetyenziselwe oko. Akufanelanga ibiwe okanye ichithwe gwenxa. Amagosa esebe [lezenkcubeko nobugcisa] kufuneka aqiniseke ukuba yonke into edibaniselene nemali [kaTambo] isetyenziswa ngendlela efanelekileyo.” 
Ivamile into yokutyiwa kwemali eyabelwe imisitho kwiphondo leMpuma Koloni. 
Ngonyaka ka-2013, amagosa aphezulu kumasipala waseBuffalo City, aquka obesakuba nguSodolophu uZukiswa Ncitha kwakunye nalowo ebesakuba lisekela lakhe uThemba Tinta, aquqa ebuyelela kwiinkundla zamatyala emva kokubhunyula izigidi ezingaphaya kwesihlanu (R5.9m) ezazabelwe ukubamba imisitho yenkonzo yesikhumbuzo kaNelson Mandela.  
Eli tyala lisaqhuba enkundleni.","Ingabiwa imali kaTambo, kubongoza uMlibo"
"ITYENDYANA lakwidolophana yaseNgqeleni, uXhantilomzi Qotoyi, libhale incwadi ngesiXhosa. 
Incwadi yakhe ibizwa “Izivubeko Zobomi”. 
Le ncwadi kaQotoyi, onkaba ikwilali yaseZixambuzi, ibeka isithatha kwimiba eliqela efana noxhatshazo olusekelezelwe kwisini (GBV), ukubulawa kwabantu abadala betyholwa ngokuthakatha kwanempathombi ngakwabo bathandana besini sinye. 
Encokolela I’solezwe lesiXhosa ngezizathu zokubhala le ncwadi ngolwimi lwesiXhosa, uQotoyi uthi ebefuna umyalezo ufikelele ngqo apho abhalele khona. 
“Kuba ndigqithisa umyalezo kuhlanga lakwaXhosa kuba izinto ezinje zixhaphake khona, futhi ndaziva ngathi ngesiXhosa ndingakwazi ukugqithisa umyalezo ngale ndlela ndifuna ukuwugqithisa ngayo ngaphandle kokusokola,” kutsho uQotoyi ominyaka ingama25 ubudala, owaqala ukubhala eneminyaka eyi14 kuphela. 
UQotoyi ukwathi incwadi yakhe iphinde ibhentsise iimfihlo, nokungcatshana kwabantu abasondeleleneyo. 
“Le ncwadi ikwafundisa ulutsha ukuba lunganikezeli kumaphupha walo nokuba yeyiphi imingeni oluthi luhlangabezane nayo,” utsho. 
UQotoyi uqale ukubhala le ncwadi ngo2018, wayigqiba kwangaloo nyaka mnye. Iye yaphuma kunyaka ka2021 encediswa liSebe lezobuGcisa neNkcubeko eMthatha. 
Lo mbhali uthi le ncwadi uyibhaliswe kukubona isizwe sitshabalala ngezinto ebekunokuhlalwa phantsi zilungiswe. 
Ukwakholelwa ukuba abantu bazokufunda lukhulu kwezi ziganeko zenzeka kule ncwadi. 
UQotoyi uthi ezinye iziganeko ezikule ncwadi naye ugilene nazo buqu. 
“Ndiphetheke kakubi ngenene ngendlela endikhule ngayo kuba ndingumntu othandana nomntu wesini esinye, ifake uxinizelelo olukhulu kakhulu kum futhi ndinqwenela ukuba kungabikho abanye abantu abazokujongana nezinto ezinjalo, ingase kwakhiwe indawo apho umntu wonke azoziva ekhuselekile khona,” kutsho lo mbhali oselula. 
Okumenza athande ukubhala uQotoyi kuba oku ikwayindlela yokuzityanda igila. 
“Ndiseza kuqhubeka ndibhale ezinye iincwadi kuba kwasekukhuleni bendingumntu othanda ukubhala. Esi sisakhono endisiphiweyo, kungako ke kufuneka ndisiphuhlise khon’ ukuze abantu bafunde nto kuso,” uqhayise watsho. 
UQotoyi ufunde kwizikolo ezifana neLower Qebe JSS, iPakamani Senior Secondary eNgcobo, waze wagqibezela eLuvuyo Lerumo High kuKomani, apho aphumelele khona uGrade 12. 
Incwadi ifumaneka ngokuqhagamshelana noXhanti Qotoyi.",Izivubeko zobomi kwincwadi kaXhanti
"Abahlali bakwaLanga eKapa basothukile yinto abayibiza njengokungcola nokungahloniphi abantu ababhubhileyo.  
Oku kulandela emva kwamangcwaba amaninzi abonakala egrunjiwe kwindawo yamangcwaba ale ndawo. 
 USimthembile Ntsoko uxelele I’solezwe ukuba bothuke kakhulu bakubona amangcwaba agrunjiweyo amanye asuswe imiphezulu yawo.  
“Abantu bajike bazizilwanyana ngoku kwaye intlonipho yaphela tu kubo kuba kaloku abakwazi ukungena emangcwabeni bafike bagrumbe njengokuba ubona nawe,” utshilo uNtsoko.  
Uqhube wathi uloyiko lwabo ngabantu abangawandwendweliyo amangcwaba emva kokuba bengcwabile.  
“Uninzi lwabantu lungcwaba nje lungaphindi lujonge emva okanye luhlale iinyanga lungayindwendweli le ndawo bebengcwabe kuyo,” utshilo.  
Ngethuba I’solezwe lifika kule ndawo, amangcwaba amaninzi bekubonakala ukuba agrunjwa kwaye akucaci nokuba zange zikhutshwe na iibhokisi nanjengoko umphezulu kwamanye ulahlelwe le kude, logama eminye ibekwe ecaleni kwamangcwaba. 
 “Uyabona la mangcwaba anemiphezulu ecaleni kwawo, amathuba okuba iibhokisi zisekhona ambalwa kakhulu kwaye ngokuqinisekileyo ukuba aba bantu bagrumbayo basazobuya bazokuyithatha nalo miphezulu na kakade,” utshilo uNtsoko.  
Omnye wabahlali bale ndawo ongathandanga ukuba igama lakhe lichazwe, uxelele I’solezwe ukuba kwiveki ephelileyo bafumene umnxeba komnye wabahlobo bakhe ebebemxelela ukuba ingcwaba likamama wakhe lisuswe umphezulu.  
“Ndothuka ndaphants’ukufa kuba kaloku khange ndiyicingele into ekumila kunje emangcwabeni,” utshilo. Ebuzwa ukuba ingaba ibhokisi ibikhona na nanjengoko elabo ingcwaba belithathelwe umphezulu kwaye kubonakala ukuba kugrunjiwe, uphendule ngelithi, “Khange siyicinge ukuba isenokwenza ukuba akukho bhokisi, kodwa loo ngcinga ifike ngoku sele silivalile kwakhona kodwa siyathemba ukuba zange ithathwe ibhokisi yakhe,” utshilo.  
UThobeka Magquntule  umemelele abantu abangcwabe kwaLanga ukuba bayokujonga izihlobo zabo ukuba zisalele kakuhle na.  
“Kuyabonakala ukuba lo mkhuba kudala uqalile nanjengoko amanye amangcwaba sele emile ingca, amanye ematsha, ibuhlungu kakhulu le nto abantu bazofika abantu babo bengekho engcwabeni.”  
Uqhube wathi isixeko kufuneka siqinisekise ukuba kubakhona oonogada abongeziweyo kuba abo bakhoyo bambalwa kakhulu.  
“Lo msebenzi wokugrunjwa kwala mangcwaba uyabonakala ukuba wenziwa ngabantu abayaziyo into abayenzayo kuba ndijonge indlela abawagrumba ngayo, umbuzo kukuba kutheni besenza ukuthakatha okunje bokuba nesibindi sokugrumba abantu ababhubhileyo,” utsho uMagquntule.  
UZahid Badroodien noyiMayoral Committee Member kwicandelo leeNkonzo zoLuntu kunye nezeMpilo uthe kunzima ukujonga ezi ndawo kungcwatywa kuzo nanjengoko kulula ukuba abantu bangene kuzo.  
“Lo mcimbi unzima kakhulu kuba kwezi ndawo uye ufumanise ukuba zininzi iindawo zokungena kwaye lo mkhuba ugilwa ezinzulwini zobusuku,” utsho uBadroodien.  
Uqhube wathi isixeko angekhe sikwazi ukuqesha unogada ingcwaba ngalinye nangona bekhona abo baqeshelwe ukugada le ndawo.  
“Bonke abo bakhathazekileyo ngamangcwaba ezihlobo zabo bangathi bandwendwele umntu ojongene nale ndawo ukujonga nokuqinisekisa ukuba amangcwaba abo asakhuselekile na,” utshilo uBadroodien.",Zigrumba amangcwaba izikrelemnqa kwaLanga
"Yimali engaphaya kwe-R50 000 ekufuneka ihlawulwe lusapho lakwaRoloma kwa-NU 3 eMdantsane phambi kokuba libe kanti linikwa umbane kwakhona ngumasipala.  
Olu sapho luthi sele ingunyaka weshumi elinesine lungasebenzisi mbane kwikhaya lalo ngenxa yomntu owayengxungxe kweli khaya, kanti lonke eli xesha usebenzisa umbane womgunyathi.  
Oku kwenzeke ngethuba olu sapho beliseNtshona Koloni, lushiya indlu yalo mntwini uthile.  
UZoleka Roloma (36) uthi yiminyaka imxhela into yokuhambe engcuchalaza eshiya ikhaya lakhe kuba kungekho mbane kwaye nemeko yekhaya lakhe ingentlanga.  
“Wasimosha kakhulu umntu owayehlala apha yade yangathi kukwakhe kuba nguye owasimoshela ibhokisi yombane ngokusebenzisa umbane otswetyiweyo emva koko akubona ukuba wonakalisile wemka eshiya kunjalo.  
“Ndizamile ukuya kumasipala wasincedisa sayifumana ibhokisi entsha kodwa xa sijongelwa ezincwadini kwafumaniseka ukuba phambi kokuba sibe sifakelwa omnye umbane kufuneka siqale sibhatale ityala elingapha kweR50 000 lombane esilityala umasipala,” utshilo uZoleka. 
 UZoleka uthi kufumaniseke ukuba iileta kudala ziphuma koko umhlali angazihoyi, laye ityala nalo lisonyuka,” kutsho uZoleka.  
UThabo Roloma (28) osahlala kule meko, uthi bunzima ubomi kokwabo.  
“Ngekungcono ukuba besinomzali okanye kukho umntu ophangelayo kuba asithathi ntweni sonke, nobhuti lo uphangela endleleni akanakuze afike ekubhataleni la mawaka angaka,” kutsho uThabo.  
UZoleka sele ehlala kwityotyombe elikwamakhelwane, uthi wemka kowabo ngenxa yeemeko zentsokolo.  
Uthi akanokwazi ukukhulisela abantwana bakhe ababini phantsi kwekhandlela kuba kungatsha.  
Olu sapho lubongoza onokuthi ancedisane nabo ngemeko le. Ludiza ukuba uceba wabo bambikela ngale nyewe wathi akukho nto anokuyenza naye.  
Nangona kunjalo, uceba kuthwa wamfaka emsebenzini omnye umfana wolu sapho ngeenjongo zokuncedisana nemeko yekhaya nangona kusenzima.",Bafunwa i-R50 000 ukuze babenombane
"UMSASAZI kanomathotholo eSABC uThabo “T-Bo Touch” Molefe ngoMvulo, ukungqinile ukulahla kwakhe kwiMetro FM, kodwa wala kwaphela ukudiza iinkcukacha zamanyathelo alandelayo kwikhono lakhe. 
Kwincwadi yokulahla kwakhe ayibhale ngomhla we-21 kweyeSilimela, uMolefe ubambe ngazibini kwiSABC ngokumnika ithuba lokwakha ikhono lakhe likanomathotholo nomabonakude. 
“Emva kweminyaka elishumi elinanye yokusebenza kunomathotholo nohambo oluhle, ndifuna ukuthabatha eli thuba ndibulele kwiSABC ngexesha neenzame ezenzileyo ukwakha ikhono lam kunomathotholo nomabonakude,” utshilo uTbo Touch. 
UTouch, nanjengoko eteketiswa ngabaninzi, yiDJ yeHip-Hop nosomashishini osasaza inkqubo yasemva kwemini, iThe Touchdown phakathi evekini phakathi kweyesithathu neyesithandathu. 
“Ndiyazingca ngokubalwa phakathi kwabasasazi ababalaseleyo abekhe basebenza kweli qumrhu. Ndiyakuhlala ndigcwele umbulelo ngeemfundiso nangempumelelo iMetro FM endinike zona,” utshilo. 
Nangona uMolefe esesemoyeni, uzakusishiya esi sikhululo kwinyanga ezayo. 
“Ndingathanda ukushiya iMetro FM ngendlela entle engenatyheneba kwiintsuku ezingama-30 zokufa esi sicelo,” utshilo uMolefe. 
Ukufuma kwempokotho kaTouch kwakuqikelelwa kwinto ekwi-500 000 yeedola ngonyaka ka2015. 
NgoMvulo ubhale kwikhasi lakhe likaTwitter esithi: “ Ibiluhambo oluhle kakhulu. Ndibulela ithuba ngalinye.” 
UMolefe bekhe wanqunyanyiswa ebutsheni balo nyaka emva kokutyholwa ngokubandakanyeka kumlo wokungombana nogxa wakhe, nokufunda intengiso emoyeni, zityholo ezo waziphika walala ngecala. 
Othethela iSABC uKaizer Kganyago, akakhange afumaneke ukuze asithi thsuphe ngozakungena ezihlangwini zikaTbo Touch. 
simphiwe.freddie@inl.co.za",Cwaka tu ngozakungena ezihlangwini zikaTbo Touch!
"Kazi kwathini na le nto abantwana banamhlanje bazizifede kangaka? Abantwana bethu bafuna ukufakwa uluthi ngasemva kwinto yonke.  
Into abaziyela bengathunywanga kuyo ying’adulathwishi nemikhuba yonke yokungabi nasimilo nezinto ezingazimasekileyo, hayi ke akungeke ubashiye kwezo.  
Xa ndithatha ikhefu emsebenzini kufuneka ndilingqamanise neeholide zabantwana besikolo ukuze ndiqhubane nezi zifede zabantwana bam. Kukuthini ukuba inkwenkwe nentombi esele ikhahlele yagqiba ifune ukukhatshwa ndim ukuya kuvula izikolo?  
Umntwana wanamhlanje nokuba isikolo ikwaseso ebekuso kunyaka ophelileyo, xa zivulwa kufuneka wena mzali umelwe bubomi, kubandakanya nokungayi emsebenzini omondla ngawo, uhambele iinto zesikolo!  
Kwiintsuku zokuvulwa kwezikolo wofika sihlekwa ngaba bantwana basebenza ezivenkileni siphethe iziphetshana ezineento zesikolo ezifuna ukuthengwa, sithenga izinto esingakwaziyo nokuzibiza esingazanga sazisebenzisa thina.  
Maxa wambi ke sithenga izinto ezingezizo, ze kufuneke ukuba maziphindiswe kwasithi ezivenkileni ebezithengwe kuzo! Andazi yintoni enzima emntwaneni osele ekumabanga aphakamileyo ukucela imali aye kuzithengela ngokwakhe iinto zesikolo.  
Kumaphepha okugquma incwadi kukho nanxitywayo ahonjisiweyo kule mihla, neeplastiki ezikwanjalo. Wena ke mzali suka uze nala mqulu wephepha elimdaka elisikwayo uwaziyo, uza kuphindiswa kwanguwe lowo ke kuba kuza kuthiwa uthenge into engeyiyo. Suka maan!  
Kukuthini ukube ndiphindisa evenkileni ngathi ndilitshivela lomntwana ofika sele eyilibele into ayithunyiweyo! Aba badala ndibabuyisela ezilalini kunyaka ozayo, ndiza kushiyeka nalo uselula apha eMonti.  
Andinakuyimela eyokuthunywa nokumane ndijikisa iinto zesikolo mna. Phaya ezilalini zifunyanwa esikolweni iincwadi, ayikho le nto yalapha ezidolophini yodederhu lwezinto zesikolo ezihanjelwa ezivenkileni.  
Zimbalwa izinto ezifuna ukuthengwa ngumzali kwezasezilalini izikolo, nangoku le nkwenkwe iphaya ayikandibizi nto oko zivuliwe izikolo.  
Izibhanxa ezindithe tshuphu ngobucukubhede beento zesikolo sesi sifede sentombi nomnakwaso ndihlala nazo apha. Ndidiniwe ke ngoku, mabagoduke ndishiyeke mna ndiphangela! Ugxa wam undixelele ukuba ubeyobhalisela intombi yakhe izifundo zeeOnazi eyunivesithi.  
Ndibuza kuye, “iiOnazi?” Eso kaloku isidanga sesomntu osele enamajengxeba eyunivesithi. Kukuthini ke ngoku ukuba ujixa wentombi engako afune ukuya kuncediswa ukubhalisela isidanga esiphezulu kangako?  
Uxakwe yintoni kumele ukuba sele eyazi nomthungo nje inkqubo yaseyunivesithi? Ndithe hayi ke noko sele isisigezo eso, nogxa wam uyagezisa ukuba uphelele apho.  
Bendifane ndisitsho nje ke phofu, mna lo kunyaka ophelileyo bendixoxela inkwenkwe eUCT, ndiyicengela ukuba iphinde yamkelwe emva kobubhanxa obebuyigxothisa. Ezi zifede sizithumela esikolweni zifike zibone nto yimbi. 
 Ithi yakuvuthwa ke leyo nto izothiwa nyhaa ukuba idalancwe sithi. Hayi izifede zabantwana esibazeleyo! Izifundiswa ke zithi akho bufede ngandawo, luxanduva lomzali ukuhamba emva komntwana.  
Mna wengubo ke andinakube ndilandelana nabantwana bebadala! Imfundo yanamhlanje ixakekisa kakhulu ebazalini, ayipheleli phaya esikolweni, kubuywa nayo ngabaniniyo nootitshala izo kuthiwa nyhaa kuthi apha.  
Sithi sibathumela esikolweni nje abantwana kufunwe kwathina abo ngootishala, kufuneke ukuba nathi masibalandele siye esikolweni. Kutheni?  
Ndifane ndayincoma nje nale isezilalini inkwenkwe; kunyanzeleke ndicele ubawo uDlamini ukuba amane ukuyisa esikolweni ngethuba ibingekakhutshwa inqwelo yokubathutha nanjengoko isinala esi simgama.  
Besiwuhamba ngeenyawo nje thina lowo mgama, siye sibuye, sifikele kwimisebenzi yasekhaya efuna ukwenziwa kwasithi. Yona ke le nkwenkwe ithe ingafa kukwenjenjalo. Goba msenge iibhokhwe zikutye! Owenu kwisiXhosa, Nxuba.",Abayiboni ebuyela esikolweni abantwana!
"UThixo yintsika yomtshato, olu luluvo lukaMfundisi Lusindiso Malimba kwincwadi ayibhalileyo ethi “21 Realities about marriage”. UMalimba uthi umtshato ngumcelimngeni kuba ayisosivumelwano nje sexeshana ongaphuma naninina kuso, sisibhambathiso sanaphakade.  
Ukuze ube yimpumelelo umtshato kufanele ukuba nisebenzisane, kungabikho ogcina iimfihlo komnye kuba lo nto uyifihlayo kowakwakho iya kulichitha uxolo phakathi kwenu.  
Ubalula ukwabelana ngesondo njengento enisondezayo nekungafanele ukuba niyityeshele ngaphandle kwexesha apho nigxile kumthandazo.  
Lo mfundisi uthi imitshato emininzi ichithwa kukunganikani isondo, de omnye ayokulikhangela ngaphandle. Ukwabalule ukubaluleka kwamazwi enkuthazo kwiqabane lakho njengento eyakhayo.  
UMalimba uthi ubhale le ncwadi kuba isiqingatha semitshato iphele iqhawuka, ngoko ke kubalulekile ukunika iingcebiso ezingalulutho ekusindiseni imitshato emininzi ingade ifikelele kwelo nqanaba.  
Ubabaza uThixo njengentsika yomtshato, atsho ecaphula umnombo womtshato ngokwencwadi yebhayibhile, ukususela kumyezo wase-Edeni emva kokuba uThixo edale uAdam waphinda wabona ukuba ufanelwe ngumlingane.  
Kungoko esithi masimmeme uThixo ukuba abe yinxalenye yemitshato yethu, silandele iindlela zakhe ukuze sigcine imitshato yenu ihlaziyekile.  
Ezo ndlela ziquka ukuba nibe ngabantu abamhloniphileyo uThixo, ukuthandaza kunye nowakwakho, ukwakha uxolo xa kuthe kwavela iingxabano nokubambisana.  
Le ncwadi iya kukuvula amehlo ukuze ubone ukuba umtshato asilulo olwa suku luqhakazileyo, lwemivuyo nalapho isibini esizimanya ngeqhina lomtshato siye sivume phambi koMfundisi nenginginya yezihlobo ezizokubhiyoza nabo.  
Umtshato sisibhambathiso sanaphakade nesifuna abantu abazimiseleyo ukufumana isisombululo kunye xa bathe banemicelimngeni.  
Lo nyawontle ukhuthaza abo batshatileyo okanye bazimisele ukuzimanya ngeqhina lomtshato ukuba bangalungiseleli nje olwa suku lokuzimanya koko bayazi ukuba bazibophelela kwisivumelwano sanaphakade.  
UMalimba uyibona njengempazamo enkulu ukuzimanya ngeqhina lomtshato nomntu ongakholwayo okanye engenamoya wobuKrestu okwinqanaba elifanayo nelakho kuba kufanele nibambisane ekukhangeleni isisombululo.  
Noxa kunjalo uMalimba uthi le ncwadi inganceda nabani na, nokuba uphantsi kweyiphi inkolo kuba iimfundiso noxa zisekelezwe kwintsika enguThixo zininzi iindlela zokunqula.  
Zifumanele le ncwadi ngokuthi utsalele uMfundisi Lusindiso Malimba umnxeba kule nombolo 082 076 3141.",Uphendlo lwencwadi: UThixo yintsika yomtshato
"UMphathiswa wezezimali nophuhliso lwezoqoqosho eMpuma Koloni, uSakhumzi Somyo, izolo ubhengeze ukuba abathengisi basezitalatweni kummandla waseNyandeni naseMzimvubu bazakwabelwa imali ekwizigidi ezine (R4 million) ukuze kuphuculwe iindawo abathengisela kuzo. 
Ethetha ePalamente eBhisho, ngethuba esenza intetho yohlahlo lwabiwo-mali lwaphakathi enyakeni, uSomyo uthi unika inkxaso abantu abathengisa ezitalatweni ngenxa yokuba banegalelo kuphuhliso lwezoqoqosho. 
Ummandla waseNyandeni uquka iLibode neNgqeleni logama uMzimvubu usenziwa yiKwaBhaca naseMaxesibeni. 
“Sithi makubemnandi macala kolu phuhliso loqoqosho noomama bethu abathengisayo kwiidolophu zethu bathengise phantsi kwemeko ezikhuselekileyo nezindilisekileyo,” utshilo uSomyo. 
USomyo ukwathe ulutsha lwaseMpuma Koloni olukumakhulu amane (400) luzakuqeqeshwa phantsi komkhosi weli lizwe, watsho ebhengeza ukuba isebe lakhe lizakukhupha imali ekwizigidi ezivisayo luyisa kwi-Ofisi yeNkulumbuso ukuqinisekisa ukuba olu lutsha luqeqeshwa phantsi kweSouth African National Defence Force. 
Kule mali, izigidi ezithathu zabelwe amaphulo okuphuhlisa ulutsha kwezolimo. 
“Ulutsha malufinyeze luwathathe ngezandla zozibini lamathuba afumanekayo kwicandelo lezolimo.”",Abathengisi basezitalatweni banikwa i-R4 million
"Urhulumente uqinisa umthetho ukuzama ukunceda amawaka abafundi, abathi bazibhaqe besengxakini mayela nokufumana inkxaso mali yeNational Students Financial Aid Scheme(NSFAS. Usekela mphathiswa wemfundo ephakamileyo uMduduzi Manana uxelele abantu abebe- zimase kwintetho ethe yenziwa endaweni yakhe ngumntu oseburhulumenteni, kwela sebe eKapa ngoMvulo. Indlela edingeka ngayo le nkxaso mali inyanzelisa urhulumente ukuba akhangele ezinye iindlela.  
UManana uthe ela sebe lisebenzisana nelezezimali kwizwe lonke kwakunye namanye amasebe ukuzama ukwandisa inkxaso mali yabafundi. Le ntsebenziswano izakukhokelela kumthetho omtsha ongqamene nenkxaso mali ngonyaka ka2017. Usekela mphathiswa uvumile ukuba isidingo sale mali ngokwamani abafundi siye sithi kratya ngaphaya kwale ithi yabiwe.  
UManana ebebhekisa kwinkomfa ebimayela nenkxaso mali kaNSFAS eKapa. Amanani abafundi abaphantsi koNSFAS enyukile ukusuka kwi-7200 ngonyaka ka-1991, ukuza kutsho ngaphaya kwe200000 kulo nyaka. Eli ani linyuke ngeyona ndlela imangalisayo kuba imali ibihleli kwizigidi eziyi-R441 ngonyaka ka-1991, yenyuka ngo-20 yaya kutsho kwi-3.2 bhiliyoni kanti kulo unyaka iyi-R9.5 bhiliyoni. UManana umemelele intsebenziswano kubo bonke abo basemagunyeni, ukuqinisekisa ukuba inkqubo kaNSFAS ilawulwa kakuhle. Bangaphaya kwe-1.5 yezigidi abafundi abathe baxhamla kule nkxaso mali ukususela oko yathi yasekwa ngo-1991. Isidingo sale mali siya sikhula minyaka le. Eyonanto incedisayo kuphuhliso lesizwe iNational Development Plan yayisithi umfundi ofanelekileyo ukufumana le mali makancediswe ngayo, utshilo uManana. “Inyaniso kukuba imali ayiboneli bonke abafundi,”utshilo. Ingxoxo mayelana nomgaqo nkqubo phakathi kwesebe, noNSFAS kwakunye nesebe lezimali zizakukhokelela ekusekweni komthetho mayela nenkxaso mali ungafikanga unyaka ka2017. Lo mthetho uzakutsho uvale isikhewu sabafundi abasokolayo ukufumana le mali. Isidingo semfundo enomsila kweli loMzantsi Afrika siya sisiba sikhulu. 
Le nto ihambisana ngqo nomnqweno karhulumente wokuba kubekho abafundi abangaphaya kwe1.5 yezigidi kwiiyunivesithi zeli phambi konyaka ka-2030. Okwangoku bangaphaya kwamawaka angamakhulu alithoba abafundi abakwiiyunivesithi zeli. Inani labafundi abafuna ukuqhubekeka nemfundo enomsila lisoloko ligilana nenani lokugcwala kwakunye nokwenzakala kwabantu ngexesha lokubhalisa ekuqaleni konyaka. Le nto inyanzelise urhulumente ukuba azise inkqubo entsha yokufuna indawo yokufunda Kwiiyunivesithi.",Inkomfa kaNSFAS eKapa
"Amakhosi anomqeqeshi wonoozinti omtsha ongene endaweni ka-Alexandre Roveredo, osweleka ekuzeni kuphela konyaka ophelileyo (2017) ngesaquphe emva kwengulo emfutshane. Namhlanje abaphathi beKaizer Chiefs babhengeze uLee Baxter – unyaka kaStuart Baxter obeqeqesha iChiefs ngaphambili – njengomqeqeshi omtsha ozakuthi ajongane nonozinti baseNaturena. ULee Baxter lo ugalele eNaturena emva kokusebenzela iSuperSport United isithuba esiphaya kwiinyanga ezintandathu. Le ndedeba unesivumelwano neChiefs kude ibe ngunyaka ka-2020. 
UBaxter uxelele ikhasi lomnatha leChiefs (website) ukuba uyalwamkela uxanduva lokusebenzela iChiefs. “Siyamamkela uLee kusapho lwaMakhosi. Ukuqeqesha oonozinti ngumsebenzi wabantu abanesakhono esikhethekileyo. ULee usibonisile ukuba kukhulu afuna ukwenza kwikamva lakhe kwaye sinethemba lokumfimfitha amava wakhe awafumene eYurophu. Njengokuba sizise uLee apha, senziwe kukuba sijonge ukukhiqiza oonozinti kumaqela wethu amancinane,” utshilo uBobby Motaung. 
UBrian Baloyi – obekade elibambela – ngoku uzakubuyela kwisikhundla sokuqeqesha amaqela abadlali abatsha. ULee kulindeleke abeyinxalenye yeChiefs kumdlalo olandelayo kule veki.",Kukho umqeqeshi woonozinti omtsha kwiChiefs!
"Ngenxa yokunqongophala kwemali engenayo kwisikhululo sasekuhlaleni iKhanya FM eGcuwa, abaphathi beli ziko bazibone bengakwazi kuhlawula imirholo yeenyanga ezimbini yabasebenzi.  
Ingxelo yabaphathi ngomlomo kaSiyabulela Phohlo ongumlawuli wesi sikhululo ithi oku kungenxa yokulibaziseka kwentlawulo yemali evela kumasebe karhulumente.  
“Enyanisweni abakhange bayifumane abasebenzi imali ngenyanga yoMqungu neyoMdumba. Sababiza ke sibaxelela ukuba le mali yesibonelelo esibanika yona ayizukufumaneka, sihlala siyithundeza le nto yokuba le yimali ekhe ingafumaneki ngamaxesha athile,” ucacise watsho.  
Ingxelo kaPhohlo ithi oku kungenxa yokulibaziseka okuqhelekileyo kweentlawulo ezivela kurhulumente. Le yimali eqikelelwa kumakhulu amabini namashumi amane amawaka eerandi (R240 000).  
Ukanti omnye wabasebenzi kweli ziko ongavumanga negama lakhe ngeloyikisela ukhuseleko lwakhe uthe:  
“Aziyonyani iingxelo zokuba akukho mali, lo mfo uthe gqolo ukwenza imibhiyozo yokuphela konyaka ngenyanga yoMnga, xa kuqala unyaka ingabikho imali yemirholo, besithe mayingenziwa le mibhiyozo kunyaka ophelileyo,” ucacise watsho umsebenzi.  
Ukanti uPhohlo uyazithethelela kwizityholo zokudlakaza imali engangamashumi amane anesibini (R42 000) amawaka  kwimibhiyozo yokuphela konyaka ophelileyo. 
“Imali esiyichithe kulo mcimbi ayichaphazeli umcimbi wokuvala unyaka. Le ngxaki yokungangeni kwale mali iqale ngenyanga yoMnga sele sibuyile kulo msitho wokuvala unyaka, lo msitho ukuluhlu lwezinto ezenziwa minyaka le apha esikhululweni,” ucacise watsho uPhohlo. 
Uthi ezinye iimali ezingena kwesi sikhululo azifikeleli kwinqanaba lokuhlawula imirholo yabasebenzi.  
“Xa sisonke apha samkela imali ekumashumi amathathu anethoba amawaka eerandi (R39-000) ngenyanga, imali echithwe kumbhiyozo wokuphela konyaka ibingamashumi amane anesibini (R42 000), ukuba ibingenziwanga le nto ngesinayo imali,” uthethe watsho omnye umsebenzi. 
 Ukanti omnye umsebenzi uyangqina ukuba ngenene abaphathi abakwazi kusebenzisa imali.  
“Ngenyanga yeThupha kunyaka ophelileyo besingenelwe yimali ekumakhulu amathathu amawaka eerandi (R300 000) ukuba ibisebenze kakuhle loo mali ngesinayo imirholo kude kufike le nyanga yoKwindla,” utshilo umsebenzi. 
Abasebenzi batyhola ngelithi uPhohlo uthembise ilungu lebhodi elithile ngemali ekwikhulu lamawaka eerandi (R100-000).  
“UPhohlo ulibazisa ukungena kwale mali kuba ufuna ukunika ilungu lebhodi imali engangekhulu lamawaka eerandi, akayazi ukuba siyayazi lo nto, makathethe inyani, iphi imali?” uthethe watsho umsebenzi. 
Lo kaPhohlo uthi imali yesi sikhululo ibambezeleke ngenxa yeenkqubo zikarhulumente.  
“Sinayo imali ezayo ekumele ukuba isincede siphume kule ngxaki, ngenxa yenkqubo zikarhulumente sisalindile, iza kuhlawulwa imirholo xa kufika loo mali,” utshilo uPhohlo. 
Eli ziko lasungulwa ngonyaka ka2000 emva kokuvela kwamaziko amaninzi osasazo asekuhlaleni awayekhuthazwa ngumthetho iIndependent Broadcasting Act (IBA) yonyaka ka1993. 
 Injongo yokuvulwa kwala maziko yayikukunika abantu ithuba lokuba babenamaziko abo ekuhlaleni ngeelwimi zabo.  
Unobhala webhodi elawula esi sikhululo uFundile Feketshane ucele ukuba afumane ithuba elaneleyo phambi kokuba anike ezakhe iimpendulo kwiingxaki zeli jelo lasekuhlaleni.",Abasasazi batyhola umasitishi waseKhanya FM
"Kule mpela veki kuzakuqhawuka ujingi abantwana bedlala – kwaye futhi iziphumo zomdlalo omkhulu phakathi kwe-Orlando Pirates neKaizer Chiefs zingaphelelisa umntu ngomsebenzi.  
Abadlali be-Orlando Pirates bayabona nabo ukuba akukuhlanga konke konke – loo nto ibanyanzele ukuba bamkhusele umqeqeshi wabo * -Eric Tinkler, ngokuthi iminwe mayingakhonjwa kuye kuphela xa izinto zingahambi kakuhle. 
 Amabhaka-bhaka azokothulana phezulu neChiefs kumdlalo ekulindeleke ukuba udlalelwe phambi kwamawaka asondele kumashumi alithoba eFNB Stadium, ngentsimbi yesithathu emva kwemini, ngoMgqibelo.  
EzikaMagebhula ziya kulo mdlalo zidinga amanqaku nyhani emva kokubethwa yiJomo Cosmos ngo’1-0 kwiveki ephelileyo.  
Kodwa eyona nto eyenza umdla kakhulu kukuba neChiefs ibibethiwe – loo nto ithi omabini la maqela afuna amanqaku apheleleyo.  
Imidlalo ekumila kunje ifuna abadlali abanamava, kodwa iBhakaniya liya kulo mdlalo liqhwalela, ngoba uHappy Jele noSiyabonga Sangweni bonzakele kwakhona kwaye bakubuya kwiiveki ezizayo.  
Kodwa nokuba kunjalo, iPirates inabo abadlali abaza kungena ezindaweni zabo. Injineli yePirates esiswini, * -Issa Sarr, yenye yamadoda ekujongwe kuwo.  
USarr ubongoza abalandeli ukuba babenomonde. UTinkler nabadlali baphansti koxinizelelo, ngokuba iPirates isahleli kwindawo yeshumi elinanye emva kweshumi elinesine lemidlalo. 
 “Kubi ngokuba sisekugqibeleni kwisigaba sesibini sesizini. Ndiyazi ukuba abalandeli abonwabanga yiloo nto – kodwa ndiyabacela babenomonde,” utsho Sarr. 
Le ndedeba ithi, umqeqeshi ndawonye nabadlali, basebenza ngokuzimiseka okukhulu ukuze baphume kwindawo abakuyo ngoku. 
Amakhosi aza kulo mdlalo enomsindo emva kokubethwa kumlenze wokuqala ngo’3-1 kumdlalo owawubanjelwe eFNB Stadium kunyaka ophelileyo. 
pedro.mapelo@inl.co.za",Ucenga abalandeli * -Issa
"Imbethimanqindi yaseMthatha, uBangile Nyangani, ithi ingavuya ukuba ingafumana umlo engadibana kuwo nomntu osuka kwelinye ilizwe ngoba akukho mbethimanqindi eMzantsi Afrika enokuma phambi kwayo. UNyangani ukuthethe oku echulumancila emva kokuphumelela kakuhle umlo abethe kuwo uGaveni Nkwenteni. Umlo obuphakathi kukaNyangani ophumeleleyo noNkwenteni ubuququzelelwe yinkampanyi yabathelekisi, iESPN Africa. “Ndonele kukulwa neembethimanqindi zaseMzantsi Afrika. Ayikho ngoku enokumelana nam xa ndijongile,” utshilo uNyangani echwayitile. 
“Ndifuna ukulwa nembethimanqindi yangaphandle ngoku – kodwa ndifuna ukuyigcina intshinga yam yoMzantsi Afrika ngoba yeyona endisebenzisayo kakhulu. Ukuba ukhona umthelekisi onokuza nento andinayo ingxaki,” utshilo uNyangani emva komlo wakhe weshumi elinesihlanu ukusukela ngonyaka ka-2016 awaqala ngawo ukulwa kwinqanaba eliphezulu emanqindini. 
Nangona uNkwenteni eyindoda eyoyikwayo ngenxa yamandla wenqindi lakhe aliwalahla phantsi amadoda engaqondanga – kodwa ukhe phantsi kuNyangani isitya sigcele. Abagwebi bazinike iimbethimanqindi ngolu hlobo amanqaku: 120-108, 119-109/ no-119-109. UNyangani uthe umlo ubulula kakhulu kuye nangona utsale imijikelo elishumi elinambini ngoba ebezilungiselele ngokupheleleyo. 
“Ndichulumance kakhulu emva kokuphumelela. Bekungekho nzima kum ngoba bendiwulungiselele umlo. Kumnandi ukulwa noNkwenteni ngoba ugada nje inqindi elinye. Bendizibethela ingqindi ndadwa emlweni ngoba yena inoba undibethe kakuhle kwakabini qha,” itshilo indedeba yaseMthatha egxeleshe intshinga yehlabathi. “Ndingakuvuyela ukulwela intshinga yeWBA. Kodwa ndiza kuhlala phantsi nabaphathi bam ngaleyo into. Ndifuna ukulwa nomntu wangaphandle koMzantsi Afrika ngoku. Kodwa ndiyigcine itayitile yam yoMzantsi Afrika ngoba yeyona indigcina ndixakekile,” utshilo uNyangani kwiSA Boxing Talk.",UBangile Nyangani uthi akanantanga ngoku eMzantsi Afrika
"Mawethu khanize sibonisane, utsho uYehova ngosiba luka-Isaya 1:18.  
Nantsi iGeneration of Youth in Christ Bible Study.  
Umongo: UYesu ubuyela emhlabeni kwakhona. Isityhilelo 1:7. Yiza nebhayibhile yakho uzokungqina okuthethwa nguThixo kuwe.  
Indawo: 7202 N.U. 4 eMdantsane. Sidibana yonke imihla kule dilesi, emini.  
– Nksk. Gqamlana",Isaziso: Izifundo zebhayibhile eMdantsane
"Ekukhuleni kwam andizange ndaba nomhalahala wokwazi isiNgesi, naluphi na ke kambe ulwimi. Soloko ndakhathalela olu lwam.  
Zange ndasibona isizathu sokuzixakekisa ngezinye iilwimi. Kaloku ndikhulele phakathi kwabantu bakuthi, kungekho zintlanga. Nasesikolweni izifundo zazifundiswa ngesiXhosa, isiNgesi nesiBhulu sizenza njengezifundo. Ndandizitshona ngeyona ndlela ezo lwimi, ndingenalo nexesha lalo nto. Phofu ke ndandingahoyanga kwamfundo leyo, ndizixabisele iziyolo zelakuthi zolutsha laloo maxesha: imidaniso, imitshotsho neentonga. Imfundo ndandiyibona njengelibazisa ukuba ndide ndifikelele kwixabiso lokuya emahashini okanye emgodini, njengawo onke amakhwenkwe akuNgcengane. 
Ndikhule ndisichasile ke isiNgesi, ndicatshukiswa nayinto yokuba sinyanzelwa, lube olwethu lunganyanzelwa mntwini. Kwathi kanti kukuqala kwam ukupolitika ke oko. Ndazonyanya ke iilwimi zabacinezeli de ndonyanya negama lam lesiNgesi, ndisithi andiloNgesi mna kwaye andinobizwa ngegama endingalaziyo nokuba lithetha ukuthini na.  
Kwincwadi yobumi bam zange ndilifake igama lengcinezelo, ndafaka elolwimi lwam kuphela. Kamnandi ke ndizenzele apha emlungwini, nesatifiketi ke ndingenaso. 
Ngoku sele ndide ndanomdla wobungcali kwiilwimi ke, nepolitiki ndayiyekayo, ndiqaphele ukuphambana okumandla kwesiNgesi nesiXhosa. Yiloo mpambano ke endenza ukuba ndiqhube nokungasihoyi unangoku, nangona ndisisebenzisa nje. 
EsiNgesini ukusonga izandla xa uthetha nomntu kuthetha ukuba ‘ungundiyalwa’! Ixake ke loo nto kolwethu ulwimi, kuba umntu akasoze abe ngundiyalwa esonge izandla. EsiXhoseni ukusonga izandla kuthetha ukuba unikezele kwaye akuzimisele kwenza nowentwala umtsi. Okwesibini kuthetha ukuba akuyongozi. Okwesithathu kuthetha ukuba akunanto esandleni. Xa kusithiwa ubuye usong’ izandla kuthethwa ukuba ubuye nelize. 
Kuthi maXhosa undiyalwa sisijamankungwini esimehlo azingqanda okwebhere lihluthwe amathole; hayi ukusonga izandla. Kuthi undiyalwa sisitshovu-tshovu sento eqhuma qhu etshawuz’ imibane ngumsindo, engena sibunu kukufuna undikho. Hayi umntu osonge izandla! 
EsiNgesini kufuneka umjonge emehlweni umntu xa uthetha naye. Kuthiwa ngamaNgesi oko kubonisa ukuthembeka nokuhlonipha.  
EsiXhoseni ukumthi ntsho emehlweni umntu xa ethetha, umjonge ezinkotsheni, kuthetha ukuba ugcwele ukusa nokungabi nambeko. Kuthetha inkani nokuthiwa lwale lulunya nekratshi. Kuthetha ukuba ungundiyalwa onokusuka unditsibele nangawuphi na umzuzu undikrwitshe, kungenjalo undithi bhutyu ngesithukokazi. 
EsiNgesini into ibizwa ngegama layo nangobunjalo bayo. Wena malungu esini nawe zibi zilahlelwa ngasese akwazelwe nto. Nokuba ungakanani na kwanokuba uyintoni na akwazelwe nto, ukhankquzwa ngegama lakho usabele! Ndisitsho nje nathi sinjalo emaMpondomiseni, umhlakulo asithi yinto yokwemba sithi ngumhlakulo. Kodwa ke sinazo izinto esizihloniphayo, ngezizathu ezahlukeneyo ezifana nokunika imbeko nokudala ulungelelwano. 
Abantu bathi sisiXhosa ke esikrwada ngokubiza izinto ngamagama azo. Eyona nyani kukuba sisiNgesi esibiza singashiyi nentwana kwizinto ezinamagama, iyileyo siyibiza ngaphandle kwamathidala. Eluntwini kungcono ukubiza ngesiNgesi kunobiza ngesiXhosa, enokuba ukwabiza kwalo nto inye na. Impambano ke leyo! 
Iitoliki enkundleni ziyafungiswa ukuba zithethe ngokungafihlisi. Ziyasokola ezesiXhosa kuba kaloku ezintlangeni kuyabizwa zibe zona zingabizi.  
Incama ibize ke ngenxa yokubanjwa ngumthetho. Kumatyala odlwengulo apho imeko yokudlwengula ipecululwa kungashiywa nentwana, ibangase izifihle okanye ixukuxe okanye ihlambulule emva kwenkundla. Imibuzo yasenkundleni ayinalusini; ubuzwa ubuzwe nokwenda kukanyoko. 
Zininzi ke izinto eziyimpambano yamaNgesi emaXhoseni endingazibalulayo. Amadoda esilungwini alima ingca, izinja ziyahlanjwa. Indoda ithi umntwana womntakwayo ngumtshana. Utatomncinci ngumalume. Ubukhwe yindawo yembutho. Ndingabala litshone! Goba msenge iibhokhwe zikutye! 
Owenu kwisiXhosa, Nxuba",Siphambene isiNgesi
"Noxa amagowuli engalingani nalawo afakwe kwimidlalo yayizolo – kodwa neyanamhlanje imidlalo ivelise amagowuli aliqela. ISuperSport United ibuyele enkcochoyini yePSL emva kokubetha kanobom iGolden Arrows ngo’5-2 kumdlalo we-Absa Premier Soccer League, eLucas Moripe Stadium, namhlanje ebusuku. 
Amagowuli weSuperSport afakwe nguReneilwe Letsholonyane, uThuso Phala, uChuikepo Msowoya, uCole Alexander noMorgan Gould. Amabini weGolden Arrows afakwe nguKudakwashe Mahachi noLerato Lamola. Amatsatsantsa ayayibethelela indawo yawo phaya phezulu kwiPSL nanjengoko enomnqwenu wokuphumelela le ndebe yePSL kule sizini. 
                                                                         
Nangona ihamba emva iMamelodi Sundowns ngokwemidlalo eyidlalileyo – kodwa inyukela phezulu kwiPSL ngokukhawuleza ngoba iyayiphumelela imidlalo yayo. Namhlanje ibethe iBloemfontein Celtic ngo’1-0, Dr Molemela Stadium. Igowuli lifakwe nguThemba Zwane kwisigaba sesibini somdlalo. Ngoku iDowns izakuqubisana ne-Orlando Pirates ukuzithemba kuphezulu kubadlali emva kwale mpumelelo. 
  
Kanti ngaphaya e-Old Peter Mokaba Stadium akubangakho qela eliphumelelayo kumdlalo obuphakathi kwePolokwane City neMaritzburg United. Igowuli leRise and Shine lifakwe nguJabu Maluleka – kanti eleMaritzburg lifakwe nguMohau Mokate. 
                                                                           
Yona iPlatinum Stars ibambene ngeqanda macala ne-Orlando Pirates kumdlalo obuseRoyal Bafokeng Stadium namhlanje. Umdlalo ubunawo amathuba – kodwa akukho nelinye elikwazileyo ukuwasebenzisa.",Amatsatsantsa a Pitori ahleli phezulu kwiPSL
"Kapa: Kubantu abadala ngeminyaka kuxhaphakile ukuva iziganeko zokuba boyanyaniswa nobugqwirha zizalamane zabo, kungenjalo ngabamelwane.  
Oku kubangela ukuba baphile ubomi bentshontsho nanjengoko baba sisithuko nakwimveku esakhulayo. Ikakhulu la ibangamaxhoba abhinqileyo abekwa ibala lokuthakatha.  
Oku kubangela unxunguphalo kwimpilo zabo nanjengoko bengenawo amandla wokuzilwela bazithethelele.  
Le meko ixhaphake kakhulu kwiindawo ezihlala abantu abaNtsundu. 
Imizi yabo iyonyeliswa babekwe amabala ngezinto abangazenzanga. Kuye kube buhlungu ngakumbi xa lowo ethe wafikelwa leli lishwa agxijwe, athukwe yinzala yakhe ngobuthi.  
Oku kubangela ukuba abesemngciphekweni wokuba sisisulu sasekuhlaleni nto leyo ibangela ukuba abe likheswa. 
Umbuzo mnye, iyakuze iphele nini into yokutyatyekwa ngobuthi kumanina asele ekhulile ngeminyaka? 
 Le yindlela yokungcungcuthekisa lowo utyholwa ngokuthakatha kube kungekho bungqina obunokusetyenziswa ukuba kuhlanjwe igama lakhe. 
 Oku kubangela ukudandatheka emphefumlweni de lowo utyholwayo aziqalekise iintsuku zokuphila kwakhe ebudaleni. 
Umakhulu uFlorence Ludziya (68) lixhoba lamva nje lokubizwa njengegqwirha ngunyana wakhe kwilokishi iSite View eGrabouw. “Ndaphantse ndazibulala ngenxa yokuhlala kakubi, ndithukwa ngunyana wam ngobugqwirha de kwangenelela nabamelwane, bengqina ukuba nditsiba ndibuye emini,” utshilo uFlorence.  
Uthi unyana wakhe umtyhola ngokubulala inkosikazi yakhe, nathi yayingaphilanga kwaye yayingawatyi kakuhle amachiza.  
“Ngenxa yokuba ndithandaza lo nto yandisindisa ukuba ndingabuthathi ubomi bam kwimihla endiyolulelwe nguMvelingqangi.” 
ULudziya uthi kungokunje akaxatyiswanga kwindawo ahlala kuyo nanjengoko abantu bechamela kwikhaya lakhe xa besela utywala kwindawo ekufuphi naye eshishina ngotywala, nadiza ukuba abalali yingxolo yayo.  
Lo makhulu uzihlalela yedwa kwikhaya lakhe, uthi uphila ubomi bentshontsho. Esitsho kananjalo ukuba akukho ncedo lungako alufumana kwabakwantsasana ekuhlaleni.",Unyana utyhola unina ngokuthakatha
"Abaququzeleli bokhuphiswano lwetalente yeTruFM (iTru Talent Search), bagqithise uphawo lombulelo kwiinkokheli zoMasipala waseMnquma, ngendima ebalulekileyo edlalwe ngulo masipala ngokuncedisa ekubhaqweni kwetalente kaFezile ‘’Fezz Jnr’’ Makhohliso wala mmandla.  
UFezz Jnr, yaba nguye ophumelele ibhaso eliphezulu kwiTru Talent Search yonyaka ophelileyo.  
UFezz Jnr, wazalwa waze wakhulela kwilokishi yaseMsobomvu eGcuwa, kwaye ngenxa yolu khuphiswano lwesi sikhululo noMasipala waseMnquma, sele ekhuphe ingoma yakhe ye-Afro-Soul.  
Le ngoma ethi “Imizamo”, sele idlalwa koonomathotholo abaphezulu kuzwelonke, kwaye uFezz Jnr bekhe wavela nakwinkqubo ye-SABC 1 -iLive kwinyanga ephelileyo. Kule ngoma, eli gatyana licula nemvumi eyaziwayo neyinzalelwane yaseNgqushwa, uDumza Maswana.  
Ngenxa yenkxaso-mali kwizinto ezifana nothutho, uqeqesho kunye nendawo yokuhlala ayifumene eMnquma, uFezz wakwazi ukuzilolonga, de wabhengezwa njengophumelele ukhuphiswano lonyaka ophelileyo emva kokuncumisa iijaji ngelizwi lakhe elimnandi.  
Kungoku nje, uFezz uhlala eRhawutini ukuze azenzele igama emculweni njengeemvumi ezifana noNathi Mankayi.  
UMasipala waseMnquma waxhasa le mvumi incinane ngokuhambelana nephulo lakhe lophuhliso kubahlali bala masipala ngokwezentlalo, ezoqoqosho njalo njalo. Fezz Jnr uculele looholo ibizaliswe ngabebezimase intlanganiso yebhunga, nebikwaqaphela ukuphela kwexesha looceba bala masipala. 
 Lo mhlangano ububanjelwe eMsobomvu Community Hall eGcuwa kule veki.",I-TruFM iyabulela ngoFezz kumasipala waseMnquma!
"BATHWELE izandla entloko bentywizisa oomakhwelane bosapho lakwaPepani eLinge ngakwa-N.U. 3 eMdantsane emva kokurhaxwa sisifudumezi-mbane (jenereyitha) kwabantu abahlanu kwindlu yolu sapho babhubha ngoko nangoko. 
Esi sithwakumbe sibonwe ngentseni yangoLwesithathu emva kokuba omnye woomakhelwane ehlabe umkhosi elokishini. Iingxelo zosapho zithi esi sihlanu besibukele umabonakude ngokuhlwa kwangoLwesibini, yabe ijenereyitha abakhanyisa ngayo iduma kwigumbi lendlu yangasese, engaphakathi endlini. 
Le ndawo ayikabinambane nanjengoko isentsha, iqale ukuhlala abantu kwinyanga yoMsintsi. 
Abantu ababhubhe kule ntlekele bachazwe njengoVirginia Pepani (64), unyana kaVirginia uXolani Kom (46), uZoleka Duba (60), Funeka Nomikiza Ngweventsha (52) kwanesihlobo esichazwe kuphela njengoMaider. 
Umkhwenyane wolu sapho uSibulelo Gcelu, ohlala kwa-N.U. 2, uthi utsalelwe umnxeba ngentseni yangoLwesithathu. 
“Ndifike sele kukho amapolisa phambi kwendlu abe sele engavumeli mntu ungenayo. Ndibone ukuba mandisondele ngasemnyango, kodwa amapolisa andixhaya esithi mandingangeni. Amapolisa aye andibuza ukuba ndingubani, ndabaxelela ukuba ndingumkhwenyane kumama wekhaya. 
“La mapolisa athe ayakundivumela kuba noko ndiyindoda, inokuba ndiqinile. Ndingene ndagwangwa ngumbono ombi wabantu abahleli esofeni obunokucinga ukuba bangancokola nawe. Umama (Virginia), usibali (Xolani) noZoleka bebehleli esofeni, wabe uMaider ephantsi logama uFuneka ebekwenye indlu,” utshilo uGcelu. 
Umakhelwane walo mzi uNokwakha Tim uthi uVirginia ebengumntu olunge kakhulu ekuhlaleni. “Indothusile indlela ababhubhe ngayo, ayikholeleki tu. Bengibagqibele ngokuhlwa ngoLwesibini kungekho kwanto tu kubo,” kutsho uTim. 
Umhlali wale ndawo uAlakhe Matiwane uthi le jenereyitha ifakwe endlini ngenxa yokusinda ekubiweni apha evekini. “Singabahlali sinoloyiko, kuba nathi sinazo iijenereyitha ezindlini zethu,” utshilo uMatiwane. 
Isithethi samapolisa uKapteni Mluleki Mbi uthi amapolisa aqhuba uphando. “Asirhaneli nyawo lwamfene kwesi sehlo okwangoku,” utshilo uMbi.",Isithwakumbe sezidumbu ezirhaxwe yijenereyitha
"Amalungiselelo eMamelodi Sundowns esizini entsha neza kuvulwa kwinyanga ezayo ahamba kakuhle kakhulu. 
 Eli qela lasePitoli liphumelele ngendlela encomekayo ngempelaveki emva kokuba lingombe i’Ajax Cape Town ngo’3-1 kumdlalo wamagqibela kankqoyi wendebe ye-e.tv Charity Showdown ebidlalwa ngempelaveki.  
Amagowuli amabini afakwe yifolosi etshisa bhee, uCuthbert Malajila, elinye lifakwe ngu-Anthony Laffor – elokubika le-Ajax Cape Town lifakwe nguMario Booysen, umdlali weDowns ngempazamo. 
Kule midlalo bekucaca nje ukuba kudlala iqela elinabadlali abakumgangatho ophezulu, abanomdlalo odibeneyo kwaye abazimisele ukwenza ezibukwayo kwisizini entsha eza kuvulwa ngokusesikweni kwinyanga ezayo. 
 Nangona uRoger De Sa ebefake abadlali abatsha, uninzi lwabo abasakhangela indawo kwiqela lakhe – yena iPitso Mosimane, umqeqeshi weSundowns ebefake iqela lakhe elomeleleyo kodwa bekukho nomdlali omtsha uMogakolodi Ngele kunye noBonginkosi Ntuli obedlalela AmaZulu athotyiselwe kwisizini edlulileyo. 
Kwimidlalo yokuqala iDowns ibethe lula i-University of Pretoria ngo’2-0, neqela laseKapa, i-Ajax, idlule kwiJomo Cosmos esuka kwaNational First Division ngamagowuli afanayo. 
Izinto zimhambela kakuhle mpela uPitso Mosimane, kangangokuba kwiveki ephelileyo iqela lakhe belityelele eZambia apho badlale namaqela afana neZasco United, Power Dynamos kunye neZenaco – kwaye kuyo yonke lo midlalo baqhube kakuhle kakhulu. 
Ekupheleni kwesizini ka-2014/15, uPitso, watyityimbisela umnwe iKaizer Chiefs, iintshatsheli ze-Absa Premier Soccer League, ngelithi bangonwabi kuba uza kuyithatha kule sizini iza kuvulwa.  
Lo nto ingenzeka kuba akukho badlali baninzi bamkileyo, okunye okubalulekileyo kukuba ngoku abadlali beDowns abaninzi maneminyaka emibini nangaphezulu bedlala bonke.  
Iyodwa nje lo nto iza kuwenza lula umsebenzi wakhe umqeqeshi nakuba kusafuneka bevale indawo ka-Alje Schut phaya emva.",Ziyihambela kakuhle izinto iMamelodi Sundowns
"Kugquba iyantlukwano kwakhona phakathi kweSABC nePSL. Ngenjikalanga yanamhlanje, iPSL ikhuphe ingxelo ebhaliweyo ethi umdlalo wokugqibela weTelkom Knockout ophakathi kwe-Orlando Pirates neBaroka FC ngomso eNelson Mandela Bay Stadium, eBhayi, ngeke usasazwe ngqo koonomathotholo beSABC. Akuphelelanga apho ngoba neminye imidlalo ngeke isasazwe koonomathotholo kungekabikho isisomululo kumba wamalungelo okusasaza imidlalo. Ingxelo ekhutshwe yiPSL ityhola abameli beSABC ngokungabinanyaniso emva kokuwa kweengxoxo phakathi kwala maqumrhu mabini malunga namalungelo okusasaza imidlalo yePSL. Ekuqaleni kwesizini, iPSL zange iyivumele iSABC isasaze imidlalo koonomathotholo – kodwa lo nto yalungiswa ngokukhulu ukukhawuleza emva kongelelo lomphathiswa wezemidlalo, uThokozile Xasa. 
 
“Siyayiqonda into yokuba kukho abantu abaninzi abalandela ibhola ekhatywayo kweli lizwe abamamela imidlalo koonomathotholo. Imeko ekuyo iSABC yenze kwanzima ukusebenzisana nathi. Emva kokuba uSABC wathi akanaso isivumelwano nathi ekuqaleni kwesizini, saye sanentlanganiso eyazinyaswa nangumphathiswa wezemidlalo. Nangona nalapho uSABC engazange athethe izinto ezichanekileyo ngesivumelwano sethu – savumelana ngokuqhubela phambili nokuthethathethana. SiyiPSL sayivumela iSABC ukuba iqhubele phambili nokusasaza imidlalo koonomathotholo ngaphandle kwesivumelwano – kodwa ayikwazanga ukwenza izinto ngendlela ekwavunyelwana ngayo entlanganisweni yesikhawu. Iqhubele phambili isasaza imidlalo ngaphandle kokuhlonipha izibophelelo zentlanganiso,” itshilo ingxelo ekutshwe yiPSL namhlanje.",iSABC nePSL zibambene ngoobhongwane kwakhona!
"Umqeqeshi we-Orlando Pirates, uMilutin “Micho” Sredojevic, ebencume olukaBhulankethe emva kokuba iqela lakhe liphumelele iCarling Black Label Cup kwaye ucinga okokuba lo nto iyakuthi ifunqule ukuzithemba kwabadlali bakhe phambi kokuqala kwesizini entsha. Ezimnyama zibethe iKaizer Chiefs ngamagowuli amabini eqandeni (2-0) emdlalweni obutak’ iintlantsi eFNB Stadium ebimumathe amashumi alithoba amawaka abalandeli bebhola ngoMgqielo ogqithileyo. Ifolosi yePirates eyingozi, uAugustine Mulenga, ifake igowuli lokuqala, laze elinye lafakwa nguThembinkosi Lorch ozenzele igama kwi-2019 Africa Cup of Nations ngokufaka igowuli uMzantsi Afrika owabetha ngalo iEgypt. Impumelelo yePirates ibonwabisile abalandeli bayo kakhulu kwaye ibonise ukulungela kwayo isizini entsha. 
 
Wonwabile uMicho – kodwa ufuna ukuphumelela imidlalo ibe yinto eqhelekileyo kwiqela lakhe. “Kunyanzelekile ndibancome abalandeli ngoba abadlali abadlalileyo bachongwe ngabo. Kuye kwanyanzeleka emdlalweni sifumane ubuchule xa sihlasela futhi siqinise nendlela esidlala ngayo emva. Sikwazile ukuvala akwafakwa gowuli kuthi nangona besidlala neqela elisihlasele macala onke emdlalweni. Emva kwamalungiselelo weeveki ezintlanu, siphumelele into endicinga ukuba iza kulikhuthaza kakhulu iqela. Zikhona iindawo ezisafuna ukulungiswa – kodwa akukho nto eyogqitha ukubetha iChiefs ngoba kufunqula ukuzithemba ebadlalini. Ndiyavuyisana nabadlali bam. Badlale umdlalo omhle kakhulu,” utshilo uMicho emva komdlalo. 
Abadlali abatsha kwiBucs abafana noFortune Makaringe, uBongani Sam noGabadinho Mhango bathe bafumana ithuba lokuqala lokudlala kowona mdlalo omkhulu ebholeni yaseMzantsi Afrika. UMicho uvakele ngathi wonelisekile kakhulu yindlela abadlale ngayo. “Ndivuya kakhulu ngoba baqale kakuhle kakhulu. Kusafuneka besenzile kona – kodwa kuhle ngoba bakhe bafumana umfutho wedabi eliphakathi kwePirates neChiefs. Kufanele ibakuthaze kakhulu lo nto,” uvale ngaloo mazwi umqeqeshi wePirates.",UMicho uthi ufuna kuqheleke kwiPirates ukuphumelela imidlalo
"Barhogola ivumba elibi elikhoboza impilo yabo imihla ngemihla abahlali bamatyotyombe aseCambridge eMonti ngenxa yobumdaka obusuka kwindawo yokuxhela ekufutshane iEast London Abattoir. 
 Ingxelo yenkokheli yale ndawo uCikizwa Njokweni ithi, liphezulu inani labantu ababhuqwa sisifo sephepha kule ndawo, kwaye bakholelwa ukuba ubumdaka obusuka kweli ziko lokuxhela lingunobangela. 
”Kulo nyaka uphelileyo kuphela, singcwabe abantu abalishumi elinesihlanu, bonke babulawa sisifo sephepha kuba abantu balapha baphefumla umoya onevumba elibi elisuka kule ndawo yonke imihla,” uchaze oko uNjokweni.  
Le ngxelo ithi eli ziko lixhela iinkomo ezingamakhulu amathathu, iigusha ezingamakhulu amabini namashumi asixhenxe baze baxhele iihagu ezikumakhulu amabini namashumi amabini ngemini. 
Igosa lesebe lezolimo nophuhliso lamaphandle uGqirha uVusumzi Enoch Rozani uthi zininzi iingxaki eziba ngunobangela woku.  
“Ubumdaka obuveliswa xa kuxhela kumele ukuba buphelela phaya ngaphakathi kula ndawo yokuxhela bungaphumeli ngaphandle kweziko, utsho umthetho,”uthethe watsho uRozani.  
Lo kaRozani uthi umthetho ugunyazisa ukuba amaziko okuxhela abekude neendawo zokuhlala abantu nanjengoko kukho amavumba avelayo nezinye izinto. 
“Ingxaki iba kukuba ngoku indawo yokuxhela ikude nabahlali, ibengabo abasuka basondele ngamatyotyombe abo kufutshane nale ndawo emi kuyo le ndawo yokuxhela,” utsho uRozani.  
Umongikazi weziko lempilo elikufutshane kule ndawo ongavumanga kukhupha igama lakhe uthi. “Sibethwa livumba elibi kakhulu eliphuma kula  kona isuka ngakule ndawo yokuxhela, amanani aphezulu esifo sephepha abubungqina bokuba ikhona ingxaki kule ndawo,” utshilo. 
UThandiwe Qwela utya amachiza okulwa nesifo sephepha uneminyaka engamashumi amabini anesine ehlala kula ndawo. 
“Xa uphuma phandle urhogola eli vumba lalo mswane, xa ungena endlini uphinde ufike livalile kwakho, utsho ungayazi ukuba mawuye ngaphi,” uthethe watsho uQwela.  
Lo kaQwela uthi eli vumba limbangela ukuba angakwazi kutya, lo nto yenze ukuba angakwazi kusela amayeza akhe. 
 Le nkampani ixhelayo apha ithembise ngokusitsalela umnxeba inika elayo icala malunga nale ntlekele, ukanti isebe lempilo nalo alifumanekanga ukwenza ilizwi. 
 “Thina sizakuthumela amagosa ethu ukuba aye kuqwalasela into enokwenziwa ukuzama ukunqanda le ngxaki kuba igazi nomswane akumele ukuba liphuma ngaphandle kwendawo ekuxhelelwa kuyo,” utshilo uRozani.",Ungcoliseko lubangela izigulo eCambridge
"Njengokuba i-Orlando Pirates iqhube kakubi kule sizini – kodwa umlandeli wayo unethemba lokuba iyakumxolisa ngendebe yeNedbank. 
Pedro Mapelo: Siyabulisa Mhlekazi, unjani? 
Umlandeli: Kuhle Bhuti, kunjani kuwe? 
PM: Ngokufutshane nje uthini xa uzichaza? 
Umlandeli: Igama lam ndinguMphumzi Nginase waseTshabho, eQonce. 
PM: Nceda usixelele ngeentsuku zakho zobutsha nePirates. 
Mphumzi Nginase: Ndikhule ndiyibukela iPirates kumabonakude. Ngezo ntsuku kwakusadlala abadlali abafana noo-Okpara Williams nooBrandon Silent. Umkhuluwa wam wayeyithanda kakhulu futhi engxola xa iBucs ibethe iKaizer Chiefs. Nam ndaqonda mandilandele yena. 
PM: Yintoni oyithandayo kwiBhakaniya? 
MN: Ndithanda le nto iliqela elikhulu, wonke umntu ufuna ukudlalela iPirates. Ngoku ndithanda abadlali abafana noAbbubaker Mobara, uThabo Rakhale, uMarc van Heerden noJackson Mabokgwane. 
PM: Yintoni ongasoze uyilibale eyenziwa okanye eyenzeka kwiPirates? 
MN: Uyabona ukufumana kwethu indebe yeChampions League ngo’95, yinto endingasoze ndiyilibale. Ndibagezela ngalo nto nabalandeli beChiefs. Enye into kukubethwa kwethu ngo’6-1 yiSuperSport United nayiMamelodi Sundowns ngo’6-0 kule sizini. Yinto embi endingasoze ndiyilibale. 
PM: Uluvo lwakho ngale sizini, kwiNedbank Cup ulindele ntoni? 
MN: Eyish! Andiyazi bonanje into engene abadlali bethu. Kufuneka bahlaliswe phantsi, kudlale abatsha ukuze babuye belambele ukudlala. Kungakuhle ukuba singayithatha iNedbank – kodwa kuzakuba nzima ngoba iSuperSport izakudlalela uStuart Baxter. 
PM: Ngubani umdlali omthandayo kwiBucs? 
MN: Ndithanda kakhulu uLuvuyo Memela. Ngumdlali onesiphiwo kakhulu kwaye okwaziyo ukugqibezela phambi kweepali.",UNginase ukhala ngabadlali abadala kwi-Orlando Pirates!
"Kubanjwe indoda kuGatyana emva kokuba ibulele uyise wayo onamashumi asixhenxe anesixhene eminyaka ubudala(77).  
Ngokwengxelo ephuma kwisithethi samapolisa ala mmandla uKapteni Jackson Manatha ithi, le ndoda ihlasele uyise wayo yambulala kwikhaya labo ngoLwesibini emini emaqanda, ngesizathu esingekaziwa. 
UManatha uthi, udade bomrhanelwa uve ngesikhalo esiphuma ngakowabo ngethuba ehlamba impahla kwimpompo engekudanga nekhaya labo. Oku kuthe kanti kungethuba kubulawa uyise ngubhuti wakhe onamashumi amane anesine eminyaka ubudala (44). 
Esi sihelegu senzeke ngoLwesibini kwilali yaseBhojini kuGatyana. 
“Usisi ubalekile eshiya impahla eyokukroba kowabo emva kokuva isikhalo, nalapho athe wadibana nobhuti wakhe emnyango ephethe izembe elinegazi. Ubone utata wakhe edada kwigazi nekuthe kanti sele ebhubhile. Unobangela wokubulawa kwexhego awukaziwa, kwaye amapolisa asaphanda,” utshilo uManatha. 
Umrhanelwa uzakuvela ngomso kwinkundla yamatyala kuGatyana ngetyala lokubulala.",Ubanjiwe obulele uyise ngezembe
"Ityikitye unozinti omtsha i-Orlando Pirates namhlanje ogama lingu-Emmanuel Daniel. Lo mdlali osuka kwilizwe laseNigeria uzibandakanye nePirates phambi kokuvalwa komkhusane kwinyanga yokuthengwa kwabadlali abatsha ngamaqela ebhola ekhatywayo. Iingxelo zithi lo nozinti waqala watsala umdla weMamelodi Sundowns – iintshatsheli zeCaf Champions League – phambi kokuthathwa yiPirates. Ngoku iBucs inoonozinti ababini, uSiyabonga Mpontshane noDaniel, emva kokungabikho koonozinti bayo ababini ethembele ngabo. UBrighton Mhlongo usabanjwe kukonzakala, lo gama uJackson Mabokgwane ezakuhlala ngaphandle imidlalo emibini emva kokunikwa ikhadi elibomvu kumdlalo obuphakathi evekini. Kumdlalo ophakathi kwePirates neCape Town City, kulindeleke kudlale uMpontshane – obekucingeleka ukuba angakuluhlu lwabadlali abakhululwe ekupheleni kwenyanga ephelileyo. Kwilizwe lakhe, u-Emmanuel Daniel udlalele iqela elinje nge-Unugu Rangers. Ukugaleleka kwalo Mnigeria kulandela ukukhululwa kuka-Edwin Gyimah yiPirates okuvakala ukuba ucele ukukhululwa ngezizathu ezingachazwanga. Amabhakabhaka adlala neCitizens umdlalo we-Absa Premier Soccer League ozakube useCape Town Stadium ngentsimbi yesibhozo ebusuku ngoMgqibelo. Kanti ngoMvulo, ugqirha Irvin Khoza, kulindeleke abhengeze igama lomqeqeshi omtsha uzakuthatha iintambo ku-Augusto Palacios.      
Ityikitye unozinti omtsha i-Orlando Pirates namhlanje ogama lingu-Emmanuel Daniel. Lo mdlali osuka kwilizwe laseNigeria uzibandakanye nePirates phambi kokuvalwa komkhusane kwinyanga yokuthengwa kwabadlali abatsha ngamaqela ebhola ekhatywayo. Iingxelo zithi lo nozinti waqala watsala umdla weMamelodi Sundowns – iintshatsheli zeCaf Champions League – phambi kokuthathwa yiPirates. 
Ngoku iBucs inoonozinti ababini, uSiyabonga Mpontshane noDaniel, emva kokungabikho koonozinti bayo ababini ethembele ngabo. UBrighton Mhlongo usabanjwe kukonzakala, lo gama uJackson Mabokgwane ezakuhlala ngaphandle imidlalo emibini emva kokunikwa ikhadi elibomvu kumdlalo obuphakathi evekini. 
Kumdlalo ophakathi kwePirates neCape Town City, kulindeleke kudlale uMpontshane – obekucingeleka ukuba angakuluhlu lwabadlali abakhululwe ekupheleni kwenyanga ephelileyo. Kwilizwe lakhe, u-Emmanuel Daniel udlalele iqela elinje nge-Unugu Rangers. 
Ukugaleleka kwalo Mnigeria kulandela ukukhululwa kuka-Edwin Gyimah yiPirates okuvakala ukuba ucele ukukhululwa ngezizathu ezingachazwanga. Amabhakabhaka adlala neCitizens umdlalo we-Absa Premier Soccer League ozakube useCape Town Stadium ngentsimbi yesibhozo ebusuku ngoMgqibelo. Kanti ngoMvulo, ugqirha Irvin Khoza, kulindeleke abhengeze igama lomqeqeshi omtsha uzakuthatha iintambo ku-Augusto Palacios.",Yamkela unozinti omtsha iPirates
"UKUBHUBHA kukaSakhekile Ndudula obesebenza njengegosa eliphezulu kwisebe lophuhliso loluntu eMpuma Koloni kushiye ingxinano yemibuzo endaweni yeempendulo. 
UNdudula (52) ebekumzi wakhe eCambridge West eMonti malunga nentsimbi yesixhenxe kusasa ngoLwesithathu elungiselela ukuya emsebenzini ngethuba kugaleleka amadoda angaziwayo avulela ngeembumbulu. Isithethi samapolisa uKapteni Mluleki Mbi uthi lo kaNdudula ebehleli nenkosikazi yakhe ngethuba efumana elishwangusha. “Udutyulwe isikakhulu kumzimba ongentla izihlandlo ezisibhozo. Abarhanelwa abakhange bathathe kwanto, nemoto bayishiye apho babaleka,” utshilo uMbi. 
UNdudula uye wabalekiselwa kwisibhedlele iSt Dominics eMonti apho abhubhe xa kanye esithi cakatha kumasango esi sibhedlele. 
Ebesebenza njengengqonyela yabasebenzi (Chief of Staff) kwi-ofisi yomphathiswa wesebe lophuhliso loluntu uNancy Sihlwayi. Isithethi sikarhulumente waseMpuma Koloni uSizwe Kupelo uthi lo kaNdudula uyakusoloko ekhunjulwa ngegalelo alenze kurhulumente weli phondo. “Singurhulumente wephondo sidlulisa amazwi ovelwano kusapho nakoogxa bakhe,” kutsho uKupelo. 
Imiyalezo yokuthuthuzela uNdudula ibiphokoka kumaqonga onxibelelwano afana noFacebook. UMbi uthi amapolisa aphanda ityala lokubulala. “Sicela wonke umntu onolwazi ukuba akrwece amapolisa akufuphi naye,” utshilo uMbi.",Intlavu yeembumbulu kwigosa likarhulumente
"Izibekele indawo kumjikelo olandelayo weNedbank Cup namhlanje iBlack Leopards emva kokuhlalisa phantsi AmaZulu aye ehambela phezulu emdlalweni obuseThohoyandou Stadium. Omabini amaqela aye emdlalweni ezithembile emva kokuqhuba kakuhle emidlalweni yeDStv Premiership egqithileyo. Umdlalo utake iintlantsi zisuka ngoba bekudlala amaqela athanda ukuyibeka phantsi ibhola xa ehlasela esebenzisa isantya esiphezulu. 
USiphiwe Tshabalala, obeqala ukudlala kwiqela likaBenni McCarthy, uzibonakalise ngokukhaba ibhola entle edibene nentloko kaLimbikani Mzava – kodwa eye yabanjwa ngunozinti weLeopards, uKing Ndlovu. Emva kokusukelana ixesha elide, omabini amaqela aye kwixesha lokuphumla kungekho elikwazileyo ukubhalisa ebhodini nangona amathuba wokufumana amagowuli ebekhona kwisigaba sokuqala somdlalo. 
Iqela laseLimpopo, iLidoda Duvha, liqhufuze iqanda ngebhola efakwe nguMohammed Anas – obeluncedo nangethuba iLeopards ibetha iGolden Arrows ngo’2-1 emdlalweni weDStv Premiership obuphakathi evekini. Abadlali abafana noTshabalala noLehlohonolo Majoro bazamile ukudala amathuba – kodwa abadlali beLeopards bebevale mba emva. 
Iinguqu ezenziwe nguMcCarthy kwisigaba sesibini somdlalo khange zibe nefuthe kwaphela. Umdlalo uphele iLeopards ifuma impumelelo eyidlulisele kumjikelo olandelayo weNedbank Cup. Emidlalweni edlalwe izolo, iTshakhuma Tsha Madzivhandila ibethe iSwallows FC ngo’4-3 kumapenela emva kokuba amaqela ebambene ngo’2-2 kwixesha elongezelelweyo. Yona iCape Town All Stars ibethe iCape Town Spurs ngo’5-3 emdlalweni ophele entanganye ngo’3-3 eKapa. 
Black Leopards: Ndlovu,  Matsimbi, Mashoene, Nthatheni, Gyimah, Abubakar, Mthethwa, Ramagalela, Anas, Hlongwane, Khutlang. 
Amalalela: Muleka, Masia, Khumalo, Mokoena, Kabwe, Makgetlwa, Karuru, Maluleke. 
AmaZulu: Boshoff, Sikhakhane, Masilela, Mzava, Mgwazela, Makhaula, Kewuti, Tshabalala, Majoro, Maduna, Chawaphiwa. 
Amalalela: Mothwa, Gumede, Mabiliso, Xoki, Khumalo, Sithebe, Magubane, Mahlambi, Mthembu. 
1/1: Mohammed Anas of Black Leopards challenged by Tshepo Masilela of AmaZulu during the 2021 Nedbank Cup last 16 match between Black Leopards and AmaZulu at Peter Mokaba Stadium, Venda, on 27 February 2021 ©Samuel Shivambu/BackpagePix 
❮❯",AmaZulu ahleliswe phantsi yiBlack Leopards kwiNedban Cup
"Emva kokuphuma kwiNedbank Cup, umqeqeshi weOrlando Pirates uthi iqela lakhe liza kudlala imidlalo eshiyekileyo ngaphandle koxinizelelo noxa seliphoswe ziindebe ezintathu kule sizini.  
Kwisizini egqithileyo, iPirates ivale isizini ikwindawo yesibini kwaye ineminyaka engaphaya kwesihlanu ingasaphakamisi ndebe.  
Emva kokuba iBucs iphumelele ngongciphu ka’1-0 emdlalweni ebethe kuwo iBlack Leopards, uJosef Zinnbauer, ubonakala egxeleshe iKaizer Chiefs ephantsi koxinizelelo emva kokubethwa yiMaritzburg United ngo’2-1.  
“Sijongana nomdlalo ngamnye ngexesha. Ndiyakuvuyela ukudibana neChiefs ngoba iphantsi koxinizelelo,” utshilo uZinnbauer.",UZinnbauer ugxeleshe iChiefs ngoku!
"Ndibulisile kwiSolezwe, sinengxaki yokungabinamalungelo kwicala loonogada apha eMpuma Koloni. Amalungelo atyiwa ngabanye abantu. Uthini urhulumente ngalo nto?  
Unogada, eLusikisiki",Oonogada bayakhala
"INkulumbuso yaseMpuma Koloni uPhumulo Masualle ubongoze abemmi baseMpuma Koloni ukuba bachule ukunyathela kwinto ayichaze njengomkhuba weenkonzo ezithile ezilukuhla abantu abangathathi ntweni. 
 
“Ngoku kukho into yeenkonzo ezintsha eziza nezinto ezingaqhelekanga zokukhuphisana ngokwenza imimangaliso de ngelinye ixesha kuxokiswane kakhulu ngokulukuhla abantu bakuthi abangathathi ntweni,” utshilo uMasualle ethetha kwiNdlu yeeNkokheli zeMveli zaseMpuma Koloni eBhisho ngoLwesihlanu. 
 
Ebesenza intetho yakhe yokuvula ngokusesikweni le Ndlu kulo nyaka ka2019. 
 
Iintetho zikaMasualle ziza emva kokuba unyawontle webandla iAlleluia Ministries International laseRhawutini, uAlph Lukau, ejike wangundabamlonyeni kulandela isehlo sokuba uvuse ndoda ithile, ekhonza kweli bandla, ebesele “ibhubhile”. 
La mabango abhencekile ebonwa ukuba ibingamampunge lawo nanjengoko kuvakala ukuba le ndoda ayikhange iqale kwaukubhubha. 
 
“Abantu bakuthi bafanelwe ukulunyukiswa ukuze bangazifumani bengamaxhoba wezi nkonzo,” utshilo uMasualle. 
 
UMasualle ukwakhuthaze iinkosi ukuba zidlale indima kukhuseleko lwabantu ezilalini. 
 
“Sikhathazwa ngabantu abadala ezilalini abathi, noxa befumana uncedo kurhulumente, mhla kungeemini zokurhola imali yendodla babengamaxhoba okoxuthelwa imali lulutsha olusebenzisa iziyobisi.”",Masualle: Musani ukulukuhlwa ziinkonzo ezintsha
"Imbethi manqindi yaseMdantsane, * -Ali “Rush Hour” Funeka, unethuba lokuba aphinde abonise abalandeli bakhe ukuba ubhinqe ngantoni na. 
UFuneka olwa ngohlobo lwe-Orthodox ugxekwe kakhulu ngabalandeli bakhe emva kokuba ebethwe yimbethi manqindi yaseLimpopo uTsiko Mulovhedzi, kunyaka ophelileyo. Kulo mlo wonyaka ophelileyo uFuneka wangqengqiswa kumjikelo wesine nguMulovhedzi, ukuze agoduke netshinga ye-IBO Welterweight. 
NgeCawa uFuneka uzakube esilwa nenzalelwane yaseGhana uJustice Addy kumlo wentshinga ye-WBA Welterweight Africa. Lo mlo izakuba ngowona mkhulu kule tumente iququzelelwa ngumasipala waseSakhisizwe. UFuneka ugqibelise ukulwa kwinyanga yokwindla kulo nyaka, nalapho abethe khona inzalelwane yaseRussia uViskhan Murzabekov ngamanqaku. Esi sibini sasilwela intshinga ye-IBO waphumelela * -Ali. 
Kulo mlo wokugqibela * -Ali uzibonakalisile ukuba usenaso isakhono, kodwa ngokuqinisekileyo * -Addy yindoda angayaziyo, kwaye akuzokuba lula. Kweminye imilo ezakube ixhasa lo umkhulu ngeCawa, inzalelwane yalapha eMonti, uNkosikho ‘Speel’ Mandla uzakube esilwa noThulani Mtiya waseZibeleni.  
Kudidi lweSuper middleweight imijikelo elishumi elinambini uBalimo Weliya uzakube eqhekezana noLee Dyer. Kwabatyhini imijikelo elishumi uNoxolo Makhanavu uzakube esamkelwa nguSiphosethu Nxazonke waseKomani.",UFuneka unethuba lokubuyisa isidima sakhe
"UMphathiswa weSebe loHlaliso loLuntu uNomaindia Mfeketo ukhuthaze amakhosikazi ukuba afinyeze umbhinqo, azimilisele zitshone iinzipho kwishishini lezokwakha. 
 
Ethetha eICC eMonti ngoLwesine, kwindibano yamakhosikazi aphantsi kweshishini lezokwakha, uMfeketo uthi urhulumente uneenkqubo azibekele bucala ukuncedisa amakhosikazi akwishishini lezokwakha, watsho esithi umqela ushiyeke kuwo kanye amakhosikazi ukuba athabathe indawo kweli shishini ligutyungelwe ngamadoda. 
 
UMfeketo uthi isebe lakhe laphumeza umthetho othi umyinge wamashumi amathathu ekhulwini (30%), kwisabelo semali yesebe ngonyaka, mawuye kwiinkquleqhu zamakhosikazi akwishishini lokwakhiwa kwezindlu. 
 
UMfeketo uthi isebe lakhe lingayinyusa le mali yabelwa oomama, ukuba nje amakhosikazi angabonakalisa umdla ongaphaya kwishishini lezokwakha, ekwenza oko ngokulandela imithetho emiliselweyo kwezokwakha. 
 
Indibano yaseMonti, ephela ngoLwesihlanu, ibizinyaswe ngamakhosikazi akwishishini lezokwakha aphuma mbombo zone zoMzantsi Afrika. 
 
Kule ndibano, uDolly Mkhatha waseGqebera eBhayi uxelele abasemagunyeni ukuba bengamakhosikazi aseGqebera banezakhono zokwakha, kodwa ingxaki yimali. 
 
Ephendula koku, uMlawuli Jikelele weSebe loHlaliso loLuntu kuzwelonke uMbulelo Tshangana, uthi baza kuwuqwalasela lo mba waseGqebera wokunqongophala kwemali, abe amakhosikazi endawo efuna ukwakha izindlu. 
 
UTshangana uthi iNelson Mandela Bay yenye yeendawo ezihamba emva ngokombandela wokwakhiwa kwezindlu, ilandelwa yiBuffaloCity logama iAlfred Nzo iqhuba kakuhle ekwakheni izindlu.",Nomaindia Mfeketo: Bhinqani omfutshane boomama!
"Abantwana abasekumabanga aphantsi ezikolweni basenomngeni wokungakwazi ukufunda iincwadi zamabali akukhathaliseki nokuba zezibhalwe ngolwimi lwabo lwenkobe. 
Oku kubangele umbutho ongenanto yakwenza norhulumente obizwa ngokuba yiMandelwa Libali Project wenze isiqinisekiso sokuqhawula eli qhina lijongene nabantwana basePrimary ingakumbi eMpuma Koloni. 
Kwinyanga edlulileyo, zingapha kweshumi elinesibhozo izikolo eziseGqeberha, Makhanda, Monti, Gcuwa, Mthatha kwakunye naseMount Frere ezityelelwe yiMandelwa Libali, inika abantwana ithuba lokuba bafunde iincwadi zamabali esiXhosa nesiNgesi esidlangalaleni ukuze baqhelane nokufunda. 
OnguMququzeleli kwiMandelwa Libali Project, uPumeza Macingwane, uthi eyona njongo iphambili ngokwenza oku kukukhuthaza ufundo lwencwadi ebantwaneni baqhelane nokufunda iincwadi. Uthi kuphando olwenziweyo luveze ukuba abantwana abakuGrade 4 abakakwazi ukufunda ncam basasokola. 
“Sifuna bakuqhele ukufunda kwaye bakuthande nokufunda abantwana, incwadi ibe yinto abayifanisa nezinye zezixhobo zabo zokudlala. Nathi sasingabantwana abakhula besenzelwa iintsomi okanye sifundelwa iincwadi ngoomakhulu, oku kwakusenza sinxulumane endlini ngamaxesha onke. Kungoko ke sinala nkolelo yokuba oku kudala ubudlelwane ebantwaneni  kwanaphakathi kwabantwana nakubantu adabala,” utshilo uMacingwane. 
Uthi izikolo ezininzi apha eMpuma Koloni azinawo amathala eencwadi, ezinawo awanazincwadi ngaphakathi. Uthi abakwenzayo bona bayabanika abantwana iincwadi bagoduke nazo, zihlale kubo kwenzele baqhelane nazo, xa umntwana enexesha afunde incwadi kwaye afundele ngaphandle. 
Uthi abantwana kwezi zikolo bebetyelele kuzo  kunzima ukufunda, kodwa bebethakazelele olu tyelelo bebonisa nomdla. 
Uthi umngeni abaye bajongana nawo obaxhalabisileyo kukuba ezinye zetitshala zezikolo abatyelele kuzo ngethuba kufundwa iincwadi ngabantwana bebexakekile ziifowuni, bengabonakalisi mdla woko bebekwenza. 
IMandelwa Libali Project ibityelele namaziko amabini agcina abantwana abangamaxhoba oxhatshazo eGcuwa naseGqeberha. Uthi injongo ibikukubabonisa nabo ukuba basathandwa basakhathalelwe nangona bengenabo abazali. 
Uqhube wathi abakulwayo beyile projection kukulwa iziganeko zolutsha nabantwana abazibona bengenanto yakwenza, baphele besiya kwiindawo ezigwenxa. 
UMacingwane uthi bazinika uxanduva ezo sikolo okanye loo mntu kwindawo yakhe udinga iinkqubo ezinjengeBook Club, angabatsalela baza kubancedisa ngeencwadi zokufunda. 
Uthi ezinye iindawo eMpuma Koloni ziphelele edolophini. Iindawo ezineencwadi ezilalini awekho amathala eencwadi kungoko behlaba ikhwelo kwabo bafuna uncedo lwe-book club. 
NgoLwesibini kule veki, uMphathiswa weSebe lezeMfundo uFundile Gade ebeseICC eMonti, apho bekukwakhuthazwa ngofundo lwencwadi ezikolweni. Umxholo ubusithi “EC Reading Strategy.”",IMandelwa Libali ikhuthaza ukufunda amabali
"Camagu Mhleli nabafundi bephephandaba I’solezwe! Eli nqaku liphenjelelwa kukuxananaza kwemibuzo emva kweentetha zomfundisi waseWesile malunga nendima yoomama enkonzweni. 
Eminye imibuzo ibisithi, “Nithini nina kwaNtu malunga nendima yoomama?” eminye isithi, “Nizibona njani ezi ntetha zala mfundisi?” 
Ukuba ubani uyaqaphela, igama intlalo nenkolo kaNtu ndiwasebenzisa ngokufanayo. Oko kubangelwa kukuba kwaNtu inkolo iyimontlalo. Ndigqamisa lo nto kuba ndifuna ukutyhila ukuba sokuze udibane neemeko zokwenza izinto zahlukene phakathi kwentlalo yemihla ngemihla nenkolo. 
Andizukungena ke kwizinto ebezithetha umfundisi lowo kuba ndiyathemba wonke umntu obenomdla kuzo uzifumene, koko ndiza kuphendula la mbuzo uthi, “ingaba intlalo/ inkolo kaNtu ithini ngale meko?” 
Siyicacisa rhoqo ukuba kwintlalo/ inkolo kaNtu ootata noomama baneendima zabo ezahlukeneyo. Omnye uyayazi kwaye eyicwezela indima yomnye. Nto leyo ibangela kungabikho ngxaki yokubangisana ngeendima kuphele kuvela iintetha ezinjeya.  
Imizekelo: Indima katata iyaziwa isebuhlanti, ekamama iseziko. Sokuze ubone umama ebopha iinkabi esiya entsimini nokuba sele engumhlolokazi, kananjalo nokuba utata sele engumhlolo sokuze umbone ethwele inyanda evela kutheza namanina. 
Nasekwenziweni kwamasiko ke kunjalo, kuneendima zootata kubuye kubeneendima zoomama. Akakho owelela endimeni yomnye kwaphela. Koko ubani udlala eyakhe indima, apho iphela khona kuqale eyomnye. Lo nto yaziwa nanguthathatha, kangangokuba nabona mama babengamatshantliziyo kwidabi lokulwela ukucinezelwa koomama, zange bayicele mngeni lo nto. 
Andizukuyiphendula ke le yaba bafana nempungutye eyathi emva kokuba iphulukene nomsila wayo ngenxa yokubawa, yahamba isithi kwezinye, kumnandi ukungabinamsila, nazo mazishunqule eyazo. Ezaphendulayo zathi, le yethu imisila isilungele, hlala ke wena neso sijungqe sakho! 
Eyokufaneleka nokungafaneleki kweza ntetha zala mfundisi andizukuphawula kuyo, kaloku thina kwaNtu asikuthetheli ukurhawuka kweembiza zasebumelwaneni. 
Inye qha endinokubacela kuyo xa bebonke, kukuba xa bexakene neza vesi nezahluko badla ngokuzifunda emingcwabeni, mabahlukane nokwenyelisa amasiko ethu. Banokusuka baxoxe la nto ibithethwa ngula mfundisi ngoomama, bayeke ukuhamba bebuza thina ukuba siyibona njani. 
Ngamafutshane ke lithiwa ndim, kwaNtu asinayo kwaphela ingxaki yokubangisana kootata noomama. Elowo ubaleka emgceni wakhe, nto leyo ibangela kungabikho gilwano! 
Chosi!! 
* Tshatshu – uSosiba wabaPhembeleli beNkolo kaNtu",Ukwahlukana kweendima zoomama nootata kwezenkolo
"Amawele kaMamTshawe (Masibulele ‘Nongoma’ Gompo noZama ‘Tornado’ Ntenteni) alibon’ilanga kuCentane, ngowe-1983, nowe-1986 ngokulandelelana. UMamTshawe lo ngumama ozala oomama babo (umakhulu wabo) ababemthanda kakhulu.  
UNongoma uqale ukwaziwa kakhulu ngesigingci ngowe-1998 apho wayedlalela amakhwenkwe aya entabeni. Wavela naye uTornado ngowe-1999 kulwaluko lwamakhwenkwe wazibalula kwangesiginci. Ekukhuleni kwabo emva kokuba ngamnye kubo ezamile ukuzenzela igama basungule iqela Amawele kaMamTshawe.  
Bashicilela idemo ngo-Juni ka-2009 bayithumela eMob Music, apho khona umvelisi womculo wesiNtu uMob (Nyuks) waye wawuthanda kakhulu umsebenzi wala madodana waphetha ewafaka phantsi kwephiko lakhe. Icwecwe labo lamazibulo elithi Songena Ngawe balikhupha ngoJuni ka-2009.  
Kulapho aqala khona ukuzuza indumasi. Ngonyaka ka-2010 icwecwe lawo (Songena Ngawe) lachongwa kwii-SATMA AWARDS kuluhlu i-BEST ISIXHOSA ALBUM kodwa ke ngelishwa awa phantsi la madodana. Iingoma adume ngazo ziquka ethi Mhla Uphela Amandla.",Imbali Emculweni
"Ibethelele indawo yayo iMamelodi Sundowns phezulu kwiDStv Premiership emva kokuvuthulula iTS Galaxy ngamagowuli amathathu eqandeni emdlalweni wanamhlanje ebusuku. Ngoku iSundowns ishiya iqela elikwindawo yesibini, iRoyal AM, ngeshumi elinesibhozo lonke lamanqaku. UKhuliso Mudau ubhakuzelise umnatha emzuzwini wamashumi amabini kwisigaba sokuqala emva kwempazamo eyenziwe ngumdlali wasesiswini, uEthan Brooks, endaweni embi kakhulu emhlabeni weTS Galaxy. 
Izinto ziyinzimele ngakumbi iTS Galaxy ngethuba uLindokuhle Mbatha ekutshwa ngekhadi elibomvu ngenxa yokudlala kakubi uPeter Shalulile. Siphele isigaba sokuqala somdlalo iSundowns inkqenkqeza phambili ngegowuli elinye. Ngokufanayo nakwisigaba sokuqala, iTS Galaxy isiqalo sayo khange sibe lula konke konke ngenxa yokuba iSundowns ibiyicishilele. Nangona ibhola ibizama ukuyidlala – kodwa ibingakwazi ukuhamba umgama omde ingathathwanga yiSundowns. 
Umqeqeshi weGalaxy ufake uAphele Teto ngelizama uzinzo emdlalweni weqela lakhe. Akuncedanga nto kodwa oko ngoba uDomingo noShalulile bafake amagowuli amabini angcwabe iTS Galaxy ebuyele endaweni embi kwiDStv Premiership. Komnye umdlalo, AmaZulu abambene neCape Town City ngamagowuli amabini macala emdlalweni wanamhlanje. Amagowuli weStellies afakwe nguAshley du Preez noJuan Ortiz. Kanti wona AmaZulu ahlangulwe nguMatarr Ceesay noThembela Sikhakhane. 
TS Galaxy: Van Der Linde, Sanoka, M. Mahlangu, Msimango, Munyai, Roberts, Aubaas, Brooks, Mongae, Mbatha, Kwem. 
Amalalela: Kolak, Lekay, Mere, Hlongwane, Filipetto, S. Mahlangu, Nduli, Mbunjana, Teto. 
Mamelodi Sundowns: Mweene, Lakay, B.Onyango, Coetzee, Morena, Kekana, Mudau,  Domingo, Kapinga, Mokoena, Shalulile. 
Amalalela: Pieterse, Mvala, Lunga, Modiba, Maluleka, Maema,  Mkhulise, Erasmus.","iSundowns ivuthulule iTS Galaxy, AmaZulu abambana neStellenbosch"
"Abahlali belokishi yaseDuncan Village eMonti emva kokuva iindaba zokuba amatyotyombe abo azakuthi adilizwe yikontraka ezakuthi ilungise imibhobho yamanzi kule lokishi, kuthe kwabaxhalabisa oko. 
Abahlali bathi baxhalabile kuba besiva sele kusithiwa ayasuswa amatyotyombe wabo bengayazi lo nto, kwaye bengaxelelwanga nangona nje iye yasombululeka le nyewe isonjululwa nguceba wabo kwaWadi 2 uNtombizandile Mhlola. 
Kutshanje, abahlali bebebambe indibano kwakunye noceba wabo ngoLwesine phakathi kula matyotyombe malunga nale nyewe. 
Omele abahlali uSivuyile Shiyana, uthi eyona nto ibaxhalabisayo kukuba xa umbhobho uhamba phantsi kwetyotyombe lakho, kwakunyanzeleka ukuba ityotyombe lakho lichithwe.  
Uthi ebexhalabisayo kukuba uninzi lwabahlali alunamali kwaye akuzubalula ukuba bakhawuleze bawavuse kwakhona. 
Uceba wabo uMhlola, uthi ukuze abahlali bakhale kukuba abantu bekontraka kwakunye nomasipala basuke baqalisa nokusebenza eDuncan Village bengakhange baqale badibane naye okanye ikomiti. 
“Maninzi amatyotyombe achaphazelekayo kwaye imali abanayo abantu bale ndawo. Lixhala elo kuba baza kuwavusa njani, ngantoni kwakhona kuba mininzi imibhobho enqumla phantsi kwamatyotyombe. Ekugqibeleni kufuneka esusiwe ikwazi ikontraka ukusebenza ihlaziye le lokishi njengoko indala,” utshilo uMhlola. 
UMhlola uthi ubudala bale mibhobho bubangela ungcoliseko kumanzi ale lokishi kwanempilo yoluntu lwale ndawo.",Baxhalabe ngekamva lamatyotyombe abo
"UBULONGWE bugxotha ilishwa emntwini ze emva koko busondeze amathamsanqa nonxibelelwano neminyanya. 
Oku kuthethwe nguPhuthumile Fuyani igqirha, ethetha phantsi kwesihloko esithi “Ukubaluleka kobulongwe benkomo esiNtwini”. 
UFuyani uthi phaya emandulo, umntwana ebethi xa eza kubelekwa kusindwe ngobulongwe beenkomo zakowabo kule ndawo aza kubelekelwa kuyo. 
“Kungenjalo umntwana bekuthi xa eza kubelekwa, kubaswe umlilo wamalongwe ukuze aphefumle ela vumba. Nokuba umntwana ubelekelwe esibhedlele, bekuthi xa ebuyayo esiza ekhaya, asindelwe loo ndlu aza kufikela kuyo. Yonke le nto ibisenziwa ukuze amkeleke kwiminyanya yakowabo lo mntwana,” utshilo uFuyani. 
UFuyani uthi kwankqu nesilawu somzi, kufuneka sidityaniswe nobulongwe, ubani angasisebenzisi sisodwa. 
“Kwa impepho le, ibingengomthi wokunxibelelana nezinyanya obusetyenziswa. Lilongwe lakowenu umthi obufudula usetyenziswa ukunxibelelana nezinyanya. Qhumisa ilongwe lakowenu, uthethe neminyanya,” kutsho uFuyani. 
“Emandulo, amagqirha okanye abantu xa besiya kwenza imisebenzi yasemilanjeni, kwakufuneka baye ilanga lingekaphumi kuba xa bengenzanga njalo baza kufika abantu (ooxam) bakomkhulu (emlanjeni) sele besinda. Ooxam baqala ukusinda xa liqala ukuthi chapha ilanga.” 
UFuyani uthi inkaba yomntwana ibithi yakuwa, ithathwe ifakwe ebulongweni. “Nengqithi xa igqiba kuqhawulwa ifakwa ebulongweni.”",Ukubaluleka kobulongwe benkomo esiNtwini
"Amaqela aphambili ebhola ekhatywayo eMzantsi Afrika alungiselela ukuya emfazweni kwakhona ngempelaveki. Amazulu abethe iHoroya ngo’1-0 aza kuphinda nayo, i-Orlando Pirates ebethwe yi-Al-Itthihad ngo’3-2 idlala nayo kwakhona emdlalweni weCAF Confederations Cup, eMbombela Stadium. Nangona loo midlalo ibalulekile – kodwa abalandeli bebhola baza kuthi ntsho amehlo wabo emdlalweni weCAF Champions ophakathi kwe-Al Ahly neMamelodi Sundowns ebaleni ekuthiwa yiCairo International Stadium ebusuku ngoMgqibelo. Ngumdlalo oza kutaka iintantsi ngaphandle kwamathandabuzo ngoba uPitso Mosimane ngeke afune ukubethwa liqela ebeliqeqesha. 
Kanti nayo iSundowns ayifuna ukubethwa okwesibini yiAl Ahly ephumelele apha eMzantsi Afrika kunyaka ophelileyo. Emva kokubambana ngeqanda ne-Al Merreikh yaseSudan, iAl Ahly ifuna impumelelo ngoba injongo yayo kukuyikhusela indebe yeChampions League. Kwelinye icala, uRulani Mokwena ubetha ngenqindi phantsi ngelithi aliphandlwa kabini. Amasandawana ahleli kwaFaro emva kokubetha iAl Hilal ngo’1-0 kwiveki ephelileyo kuba ebefuna ukulungiselela ukudibana ne-Al Ahly. “Siyazi ukuba sithelekiswe namaqela alushuca. Asifuna ukwenza impazamo ngokuthi sibeke iliso lethu kakhulu kwiAl Ahly. Ukuze uye kumjikelo olandelayo, kufuneka uqokelele ishumi elinambini alamanqaku,” utshilo uMokwena. 
“Sidlalela ukuphumelela yonke imidlalo ngoba injongo yethu kukuya kwisigaba esilandelayo sokhuphiswano. Sifuna lo nto, hayi ukubetha iAl Ahly nje kuphela. Kubalulekile ukuphucula indlela esidlala ngayo nokuba sidlala imidlalo yeDStv Premiership okanye eyeChampions League. Asikwazi tu ukuyekelela umxakatho ngoba iinjongo zeli qela zinkulu kakhulu,” utshilo uMokwena ongafuniyo ukutywatyushwa nguPitso ofuna ukuvala umlomo abalandeli beSundowns abathuka ngonina efike ne-Al Ahly kunyaka ophelileyo.",Kudibana oomakad’ezondaba kwiCAF Champions League!
"UKUBA akumthandi omnye umntu, akunaThixo kuba uThixo uLuthando. 
Oku kuthethwa yingoma entsha kaBrian Temba Makiwane ethi ‘The Love Song’. 
Le ngoma iphuma kule veki kwaye ubani angayifumana kwangoku kwiivenkile zobuxhakaxhaka be-intanethi. 
UBrian Temba waziwa kakhulu ngeengoma ezifana noDominoes, Lost Without You, Early Morning noZanele – iingoma ezishumayela uthando phakathi kwababini. 
Kule ngoma, uBrian Temba usebenze nabavelis’ abaphum’ izandla, uMpendulo Mhlanga njengeprodyusa kwakunye noNhlanhla Selaule obhale le ngoma. 
“Le ngoma ndiyikhuphayo yingoma yeGospile, ibizwa ‘The Love Song’ kwaye ithetha ngothando lukaThixo nabantu abangakwazi kuthanda abantakwabo nanjengabangamaziyo uThixo, ngokuba uThixo uLuthando,” kutsho le nzalelwane yaseCorhana eMthatha, ibalisela I’solezwe lesiXhosa ngale ngoma. 
” Kudala ndizishicilela iingoma zegospile, ezinye ndincedisile ke kuzo. Endikuthandayo ngale ngoma kukuba iseyingoma kaBrian Temba, kodwa eyiGospile, hayi iR&B, ” kutsho uBrian Temba. 
Uthi le ngoma ikhuthaza uthando ngaphezu kwayo nayiphina enye into. 
“Kodwa isandi sayo sesaphesheya, uM’rapper ocula kuyo, uMotlhabi, unesingqi seMotsoako,” kutsho uBrian Temba, okwathi le ngoma iza kuphakamisa imimoya yabaninzi. 
UBrian Temba usandul’ ukukhupha ingoma ethi ‘Olwethu’ nathi yingoma yesiZulu ebalisa ngothando. 
Le mvumi, ekwangumdlali kwimidlalo kamabonakude, neyaduma ngendima kaRanthomeng kwiMuvhango, ithi isathe xha kwiqonga lemidlalo kamabonakude nanjengoko isagxile emculweni, kodwa yathembisa ngokuba ” iza kubuyela msinyane kulo.” 
Nawe ke zikhangelele le ngoma ngoku! 
simphiwe.freddie@inl.co.za",UBrian Temba ushumayela uthando ngeGospile!
"I-Z’bondiwe iyabuya noSeason 2 kule nyanga izayo kwaye iza nabalinganiswa abatsha abathathu.  
Kwisizini yokuqala, sibone amaqela amabini oonqevu evana amandla, iVutha Boys kunye neMambas. Sibone nabathandanayo ababini , uNtando kunye noRoxanne bephakathi kwamadabi aphazamisa uthando lwabo.  
Ngelixa inkokeli yeqela leVutha Boys, uKiller, ethe phithi-ncithi nguRoxanne, kwaye kubonakala ukuba angenza nantoni na ukumgcina esecaleni kwakhe, kuquka ukumxhwila nokumtshata.  
Sikwabone noNtando ebekela bucala iphupha lakhe lokuba ligqwetha ukuze azibandakanye neqela loonqevu, iMambas, ukuze akwazi ukusindisa isinqandamathe sakhe kuKiller.  
Lo mdlalo utsala umdla uqala apho ubuyeke khona xa usiza nesizini entsha ngoLwesibini, umhla we-10 kuCanzibe/Meyi ngo21h35 kwi-e.tv.  
UMbulelo Grootboom, uZola Nombona kunye no- Anga Makubalo bayabuya bezokudlala iindima zabo njengoKiller, uRoxanne kunye noNtando.  
Kule sizini sibona uNtando kunye noRoxanne bezama ukuvuselela ubudlelwane babo. Abahambi bodwa kule sizini intsha! Sibona ubuso obutsha bukaTango Ncetezo, uCharmaine Mtinta kunye no- Thabang Matlala njengabalinganiswa abatsha.  
Vandla-vandla ngeendima zeembuso ezintsha kulo mdlalo,  
UNomonde, odlalwa nguTango Ncetezo: Yinkosikazi yesintu kaKiller nayifihlayo. UNomonde unomnqweno wokususa uRoxanne endleleni yakhe nanjengoko emsola ngokwenza uKiller ashiye usapho lwakhe.  
UCharmaine Mtinta udlala indima yodade boNomonde, uThembi, nohlala eneengcebiso. UThembi ujonge udade wabo ngexhala, nanjengoko ezibandakanya nemigulukudu, ephela etshata nelungu leVutha Boys.  
UThembi ukhe wajamelana nobunzima nakobakhe ubomi, ngethuba eyingqongqo ebethwa ngumyeni wakhe, waze waphela emshiya. Wayenomnqweno wokufumana abantwana, kodwa waphunyelwa zizisu amatyeli aliqela. 
 Oku kusokola kwakhe inzala kwakhokelela ekubeni avule ikhaya labantwana abangenabani ukuze abanike uhoyo nothando.  
Ubuso obutsha kumabonakude uThabang Matlala nozakudlala indawo kaAndile kwiZ’bondiwe, ligatyana elineshumi elinesixhenxe leminyaka ubudala, nelihlala ezilalini nelalifudula lihlala kwelo khaya leembedlenge.  
Umninawa kaAndile one-14 leminyaka usahlala kwelo khaya labantwana, kodwa yena uAndile wakruquka waze waqhawula apho.  
UZ’bondiwe usendleleni!",Omawukulindele kuZ’bondiwe omtsha!
"Umongameli wombutho we-United Democratic Movement (UDM), uBantu Holomisa, ukhuthaze amalungu alo mbutho ngelithi aze asebenzisane angalinganisi imikhuba engabhadlanga njengamalungu ombutho we-African National Congress (ANC). Oku ukuthethe ngethuba lo mbutho ulungiselela ulonyulo lweziseko zawo zasekuhlaleni, nezesizwe, noluzakubanjwa kungekabintsuku zatywala kulo nyaka. 
UHolomisa ebetyelele amalungu alo mbutho kwiholo eliyiNorris Singaphi kwilokishi yaKwaZakhele, eBhayi, izolo. 
Le nkokeli ithe nangona ukuxoxisana ngamagama eenkokeli kulungile, imvano nokuxhasa abanyuliweyo mayibe ngundoqo phakathi kwamalungu. 
“Apha eBhayi sisuse esihlaweni umbutho obunento yonke nezixhobo ezininzi zokukhankasa, sawubeka ecaleni, abantu badikiwe bafuna abathetheleli abangabanye, lo nto siyibona njengelahleko ye-ANC kule ndawo, eRhawutini nasePitoli,” utshilo uHolomisa. 
Ukwaxhobise amalungu esithi mawabekele iso umcimbi wohlahlolwabiwo-mali lukamasipala waseNelson Mandela Bay; baluhlalutye ukuba luyahambisana na nezidingo zabantu abahluphekileyo, esithi imbali yeli lizwe ifuna uhlahlolwabiwo lwemali olugxile ekunyuseni umgangatho wabantu abangathathi ntweni endaweni yezinhanha. 
“Asinakuphambana sonke kwela holo, la palamente idinga abantu abacingayo. Ndacebisa kudala ukuba mabasinike ithuba siyi-UDM sikhokele uphengululo lweengxoxo nezivumelwano ezenziwa phakathi kombutho we-ANC neNational Party (NP). Umhlaba weli lizwe ulawulwa ngabasemzini.” 
UHolomisa ukwathe ungomnye wabantu ababizwa nguNelson Mandela ngeentsuku zeCODESA, apho bachazela ngombono owawusaziwa ngokuba ziiSunset Clauses zenkokeli yeSouth African Communist Party (SACP), uJoe Slovo, esithi zizo ke ezi zibeke eli lizwe engxakini namhlanje nezibangela umbhodamo.",‘Sanukulinganisa imikhuba engabhadlanga yamalungu eANC’ – Holomisa
"Ide yasombululeka ingxubakaxaka yokungabhatalwa kweembethimanqindi, phakathi kwazo ebekukho intshatsheli ye-IBO kwihlabathi, uGideon Buthelezi, emva kwetumente eyayisingathwe yiXaba Boxing Promotions kwinyanga yeKhala. 
 Oku kubhengezwe nguAyanda Matiti kutshanje eMonti. UMatiti uthi ukungakhutshwa kwemali kwangethuba yiBuffalo City kuko okubangele ulibaziseko.  
“Silityaziswe ngooceba bombutho olawulayo endingaboni ngasonye nabo ngezimvo. Zibe selishweni iimbethimanqindi ngoba eli dabi ibingelo lazo,” utshilo uMatiti. 
Uthi inkampani yakhe iza kusebenzisana noButhelezi owakhalazela ukungabhatalwa iR430 000 kwiphephandaba laseGoli.  
Ephefumla ngale nyewe, uButhelezi uthethe wenjenje: “Ndiyaxolisa kakhulu ngendikwenzileyo xeshikweni ndilinde imali yam. Ndiyaxolisa ngokungcolisa igama leXaba Promotions. Soze iphinde yenzeke impazamo ekumila kunje. Ndibhatelwe.”  
Umqeqeshi kaButhelezi, uEllias Tshabalala, uthi ebeyazi ukuba uza kusifezekisa isivumelwano sabo nokaMatiti. “UMatiti ngumntu othembekileyo; bendingazi ukuba uza kusifezekisa isithembiso sakhe,” utshilo uTshabalala. 
Ephendula ngezityholo ezingokophula umthetho kaBoxing South Africa, onyanzelisa abaququzeleli ukuba babhatale kwiiveki ezimbini phambi kwemilo, uMatiti uthethe wenjenje:  
“Zonke iimali endandivumelene ngazo neembethimanqindi kwiimpephamvume endandizifake kwaBSA ndazibhatala. Le imali ibisilele ibisisivumelwano sabucala phakathi kwam noButhelezi. Akukho mthetho ndiwophulileyo kaBSA,” utshilo uMatiti. 
Uthi abantu bekumele ukuba bavuyela into yokuba kukho iimbethimanqindi ezibhatalwa kufuphi kumakhulu amahlanu amawaka eerandi.  
“Bekumele iqhwatyelwa izandla into yokuba kubekho umququzeleli obhatala iimbethimanqindi into ekufuphi kumakhulu amahlanu amawaka eerandi. Bekumele kuthiwa noko ikhona inkqubela emanqindini aseMzantsi Afika,” utshilo uMatiti.",Zibhatelwe iimbethimanqindi yiXaba Promotions!
"EKAPA: ZIBALEKILE iintsapho ezingapha kweshumi ezoyikisela ubomi bazo emva kokuba buvuke okutsha ubundlobongela obasuba imiphefumlo elishumi elinanye ngobusuku obunye kumatyotyombe aseMarikana ePhilippi kweyoMsintsi kulo nyaka uphelileyo. 
Inkokheli yabahlali uXolani Tukwayo ugxeka amapolisa ngokungafezekisi isithembiso sokupatrola awasenza emva kwaloo ntlekele. 
“Zingaphaya kweshumi iintsapho endizithuthe ngemoto yam zishiya imizi yazo kuba zisoyikisela ubomi bazo. Azilali ebusuku zinkqonkqozelwa zintswelaboya ezifuna imali ngetshova. Kungokunje loo mizi yabo ikhala ibhungane,” utsho uTukwayo. 
Uthi ubundlobongela buphinde banda kwakhona kule ngingqi kangangokuba kude kwabulawa umntu kule veki iphelileyo. 
Isithethi samapolisa uAndre Traut, uthe uphando lusaqhubeka kwaye akukabanjwa mntu malunga neso siganeko. 
UTukwayo uthe baqala ngolu hlobo obo bundlobongela obasuba loo miphefumlo ilishumi elinanye kulo nyaka uphelileyo.  
“Baphinde baphila ubomi bentshontsho abantu balapha. Bayakhatshwa xa besiya naxa bebuya emisebenzini. Bakhatyelwa amacango nasemini ngoku ingakumbi abo bathengisayo,” utshilo. 
UTukwayo uthe amapolisa atyeshela isithembiso sokupatrola le ngingqi. 
 “Savumelana nabo emva kokubhubha kwabantu abalishumi elinanye kulo nyaka uphelileyo ukuba azakupatrola oko. Bathi (amapolisa) masiseke ineighbourhood watch ukuze sincedisane nabo. Kodwa ngoku sipatrola sodwa. Inzima ke lo nto ngoba asinayo le mipu isidubula ngayo izikoli. Amapolisa ayepatrola kakhulu kunjalonje emva kokuba uFikile Mbalula wayeze apha emva kwesa siganeko kodwa ayeka ngoku. Nokuba sele ekhona ahlala nje ezimotweni awenzi nto,” utshilo. 
Isithethi somphathiswa wezokhuseleko labantu uDan Plato, uEwald Botha uthe: “UPalto soloko ehlangana rhoqo nabahlali malunga nemeko yokhuseleko eMarikana. Intlanganiso yakhe yokugqibela yayibanjwe ekupheleni kweyoKwindla. Sizimisele ukusebenzisana nabahlali baseMarikana ukuze siqinisekise ukhuseleko lwabo.” 
UBotha uthe lo mbandela waseMarikana udluliselwe kumkhomishinala wamapolisa uKhombinkosi Jula ukuze kusasazwe amapolisa amaninzi kule ngingqi. 
Isithethi sikaJula, uNovela Potelwa, uthe amapolisa asasazwa ngokwemfuneko xa kukho ubundlobongela obuninzi kuloo ndawo. “Imeko yaseMarikana ayohlukanga kwaye ifumana ukuhoywa ekudingayo. Nanjengoko kwakutshiwo kuqala sisazimisele ngokhuseleko lwabahlali bala ngingqi,” utshilo. 
IMarikana yabangundabamlonyeni kulo nyaka uphelileyo emva kokuba kwabulawa abantu abalishumi elinanye ngobusuku obunye uninzi lwabo lusesimokolweni. 
Owayesakuba nguMphathiswa wamaPolisa uFikile Mbalula watyelela le ngingqi apho wathembisa khona ukuba kuya kusasazwa amajoni phambi kweKrisimesi kodwa zange yenzeke lo nto.",Babaleke nobomi babo aboyika ukufa
"Ndicela ukuphandelwa uBawinile Mzilikazi waseMount Ayliff kwilali yaseMsukeni, ufunwa nguKwanele Mzilikazi ongunyana wakhe owamshiya kwikhaya lakwaMgotywa kwilali yaseMtimde ngomhla we-16 kweyeThupha 2008 emshiya enenyanga ezintathu ubudala, wayengcwaba utata wakhe uKwanele okwanguNdalo Nature Mgotywa. Ndiphinde ndikhangele uBusiswa noBabalwa Mdletye (kumfanekiso) baseMount Fletcher bazalwa nguNtombenkosi Mdletye (MaRhadebe) utata wabo nguZongeze Mgotywa waseLusikisiki kwilali yaseMtimde. Onolwazi makancede atsalele ku: 078 283 9152 Ozithobileyo – Wanda Hopewell Ngwane/Mgotywa",ISAZISO: Abantu abadukayo
"Amagowuli amathathu afakwe nguJoseph Chikila ancede iqela laseMpuma Koloni elufumene impumelelo yalo yokuqala kwitumente edlalwa ngamaqela akwi-ABC Motsepe League ekuzakuthi kuhluzwe kuyo amaqela amabini aya kwiNational First Division. Iinyosi (EC Bees) zibethe iMainstay United ngo’8-1 kumdlalo wesibini eSisa Dukashe Stadium namhlanje. Nakubeni amaqela omabini ebezimisele ukulungisa iimpazamo zawo emva kokubethwa izolo – kodwa abazanyiswe kakubi ngumoya obubhudlala eMonti. UChikila ngumdlali wesibini ofake amagowuli amaninzi kule tumente, ulandela uMpho Erasmus osele efake amagowuli amane kwakweli qela linye. Iqela laseBhisho lizuza le mpumelelo yanamhlanje emva kokuphoxa abantu abaninzi izolo. 
  
Iinyosi ziye kwixesha lokuphumla zinkqenkqeza phambili ngamagowuli amathathu kwelinye. Eli qela laseBhisho liye emdlalweni liphantsi koxinizelelo emva kokubethwa kumdlalo walo wokuqala izolo. Namhlanje ibinye into ebisezingqondweni zabadlali – kukufaka amagowuli kangangoko. Ifolosi ekhutheleyo, uJoseph Chikila, ubhakuzise umnatha kumzuzu wamashumi amabini anesibini kwisigaba sokuqala. Kwimizuzu nje emine emva koko uChristoffer Balie ufake elokulinganisa. URedin Jansen ugwaze umkhonto ekhaya ngomzuzu wamashumi amathathu – ngalo ndlela yaba iBees ihamba phambili ngo’2-1 – kodwa kutshintshwe amacala ihamba phambili ngo’3-1. 
  
  
Omabini la maqela abuye ekhefini asukelana ngalaa ndlela ebesenza ngayo kwisigaba sokuqala. UChikila ufake igowuli lakhe lesibini, elesine leBees kumzuzu wamashumi amahlanu. Umqeqeshi weBees, uVuyisile Njedu, wenze iinguqu kwakhona ngokuthi afake uSiyabonga Booi endaweni kaMpho Maifo ofake igowuli kwisigaba sokuqala salo mdlalo. Kanti uNjedu ukhuphe uSive Mzolo emva kwamashumi amathathu emizuzu yomdlalo, wafaka uHopewell Dlamini – injongo ibikukuqinisa indlela iqela lakhe elidlala ngayo. USiphelele Jonase ufake igowuli leBees lesihlanu emva kokunikelana noSiyabulela Shai ongene kwisigaba sesibini somdlalo. UChikili noDlamini bayingcwabile iMainstay ekufakwe amagowuli alishumi elinesibini onke kule tumente. Ugalele engxoweni naye umdlalo wasemva naye uYondela Ntingiso ngethuba efaka igowuli lokugqibela.","Izityel’ itheko namhlanje iBees, eSisa Dukashe Stadium"
"Iphupha: Camagu, ndiphupha ndisekhayeni kumzi wakwaJola, ngathi xa ndingena ifemeli yonke yaphaya iza kuhlamba indoda, nentombi ngeyeza. Kuthiwe wonke olapha umntu nokuba uzokuzimasa makahlambe, ndingayingeni, kodwa ndingalwi. Suke ndizimele ndiye ekhaya, xa ndisehla eqaqeni kuzaba nomfihlo, funeka ndiye edolophini ndiyothenga ngemoto nditshibilike ndizibone ndikwiyadi yasebumelwaneni nomfana owaswelekayo ejele. Kukho izinja zalapha kodwa zingandilumi, abaleke aphume yena, kushiyeke mna, umama walapha uyashawutisa, ungenephi eyadini kodwa ndimile ndiphethe intonga. Oodade bam babukele ba uzakuthetha athini lo mama nabo basweleka basekhaya kulo mfihlo ndothuke. 
Impendulo: Kuyacaca ukuba kukho umsebenzi wokususwa kwezila ekufanele ukuba wenziwe ekhayeni apho. Khumbula kumanye amakhaya xa kuthe kwehla ukufa ingakumbi ngendlela engaqondakaliyo, bekubuye kuhlanjululwe umzi lowo ukuze ukufa kuthi qelele kwikhaya elo. Camagu! 
Iphupha: Ndicela ukubuza, xa ndiphupha amaqanda..ndiwajongile njee. 
Impendulo: Kuzakufuneka ube nomonde ulinde, kuba iphupha elinje sukuba lisandulela elo lizakuza liqulathe umyalezo ogcweleyo. Ngoko ndizama ukuthi iphupha lakho lesibini emva kweli – lilo eliza kuza nomkhamba-ndlela kuneli. 
Iphupha: Molo Mphilisi: Ndivuka ndineli phupha, ndiphupha ndilele kwindlu ekhaya, kukho nomama wam ongasekhoyo, ingathi kunkqonkqoza abantu emnyango, phofu umnyango wona sowuvulekile, kukhangeleka kusekuzeni kusa phandle, ndivusa umama wam kodwa ulele obentlombe ngathi ndimhlalise, ndikhe amanzi ngepayinti ndimtshive, avuke, ndimxelele naba abantu emnyango, athathe ityali ombathe, angene amandwendwe ngootata ababini futhi siyabazi. Umama wam ngathi ayokubabulisa kodwa ngendlela engaqhelekanga yesiVenda engqengqe phambi kwabo. Ngathi bamnike into bayibeke apha phezu kwakhe, atsho aphakame, bathi bazokucela intombi le indim, bacele ukuyishiya inkomo yokucela eyimali engamaphepha eninzi apha kumama, bathi bazawubuya xa kuhlanganiswe ootata bekhaya bahambe. Ngathi ndonwabile ndivuyela le mali ngathi ndinomsebenzi wesintu endivuyela ba ndizawukwazi ukuwenza ngoku. Eneneni ke ukhona wona umsebenzi olapha engqondweni endizama ukuwenza wokupha umama lo wam iinkobe, ingaba litsho ntoni? 
Kwakhona, ndithe xa ndiphinda ndilala ndabona iinyoka ezine ingathi zimithi, zingena kwindawo enengca. Ndisothukile suke kuvele amantshontsho amaninzi wenyoka azalise indlu, ingathi ndiwakhupha nalapha kum ezimpahleni, ngathi kubasiwe kunembiza enamanzi emlilweni, ndithi kumntwana wam oyinkwenkwe makathathe intonga akhombe kule ndawo maninzi kuyo la mantshontsho azawubhijeleka kule ntonga ayifake kula manzi ashushu, nyhani kwenzeke njalo, ngathi nam ndiyawachola ndiwaphosa kule mbiza isemlilweni suke ndothuka. Camagu! 
Impendulo: Ukwenzela umama wakho umsebenzi kuyacaca ukuba kuzakuzisa kuwe indyebo. Ukanti ke zama ukukhucula ikhaya lakho elo kuba kuyacaca ukuba ikhaya likwagcwele imimoya emibi. 
Iphupha: Ndinomfo wethu osweleke ngo-2016 ngeyeNovemba, ngoDisemba ndiphupha kuthiwa mandiyomthatha uyaphila. Xa ndiya apho ndidibane nabantu bathi ibifanuba ndiye ngoLwesine sendileyithi njengokuba ndiya ngeCawa. Ekubeni ndimphuphe ehleli estadium ebukele ibhola nomfana wakwamakhelwana, xa ndiqhamka waphakama esitulweni ndakhala. Mna ndaxelela omnye usisi endiphangela naye apha ephupheni ukuba kutheni ndizobona umntana wasekhaya ekubeni wasweleka, impendulo yakhe ithe hayi uyaphila ubhuti wam nanku ndimbona. Andilazi andiwazi la maphupha athetha ukuthini futhi ayandihlukumeza. 
Impendulo: Ngamanye amaxesha kuye kubekho iimeko eziye zibangele umphefumlo walowo ungasekhoyo ungaphumli ngoxolo, oku kusenokuba zizinto ezenzekayo umfi lowo angahambisaniyo nazo okanye ikhaya elo zange limenzele imisebenzi yakhe ngendlela. Le meko ke ifuna ikhaya ukuba lithathe iintonga liyokuwamamela lo mba kooSiyazi. Camagu. 
Iphupha: Camagu! ndiphuphe ndilele ebhedini, ndivuswe kuthwe mandiyothenga ityuwa, xa ndisehlika, andinawo umzantsi wonke kodwa ndihambe, ndileqwe zizinja ndibaleke. Ingaba lithetha uthini.  
Elesibini, ndicel’ubuza, ndiphuphe ndisekhaya ezilalini, xa ndingena endlini kukho iqhiya kamakhulu wam phandle, ndiyithathe ndiyiphose endlini, nam ndingene, xa ndingenayo ndibone inyoka kule qhiya, ndiyikhabe iphume phandle, athi umakhulu wam izokuleqa le nyoka. Nyani ndilwe nayo, ndide ndibaleke ndijikeleze uronta, ingapheli mandla, emva koko xa ndisiya kwezinye izindlu kugcwele nje ziinyoka apha phandle, ndiphume ngegeyithi, nalapha endleleni ndihamba ndizitsiba, zigcwele nasetheni. Ingaba lithetha ukuthini? 
Impendulo: Khumbula ukuba ityuwa yinto esetyenziswa kumakhaya amaninzi ukugxotha imimoya emdaka. Iphupha libonisa ukuba ikhaya lakho lithiwe mbe yimimoya yobumnyama. Zama ke ukufuna indlela ezakulikhucula kuloo mimoya. 
Umphilisi uyafumaneka nakuFacebook, khangela uMphilisi The Healer pha okanye usithumelele iphupha lakho kumnxeba ka 
Whatsapp  wethu: 063 743 9538",Inkcazelo Yamaphupha
"Njengokuba imidlalo yePremier League isathe xha okwethutyana ngenxa yemidlalo yamazwe ngamazwe – Amakhosi neBloemfontein Celtic kulindeleke zitswantsulisane kumdlalo wetumente yosuku olunye, iMacufe, eVodacom Park Stadium ngoMgqibelo ngentsimbi yesithathu emalanga. 
Nangona Isiwelele singaqhubanga kakuhle kwimidlalo yokuqala yePSL kule sizini entsha – kodwa kulindele sikhusele indebe yaso isihlandlo sesihlanu. 
IKaizer Chiefs iya kulo mdlalo wempelaveki emva kokuphumelela imidlalo emithathu ilandelelana kwiPSL. Ngokuqinisekileyo iCeltic izakusebenzisa lo mdlalo ukuze ifunqule umoya wabadlali. 
USiphiwe Tshabalala uthembise abalandeli beChiefs ngempumelelo ka’2-0. “Eli lithuba lokonwabisa abalandeli bethu. Kuyo yonke imidlali sifuna impumelelo,” utshilo uTshabalala. 
Lo mdlalo wala maqela mabini uzakuqala ngentsimbi yesithathu.  
-Pedro Mapelo",Amakhosi neCeltic kwiMacufe Cup
"CINGA ngenkwenkwe emhlophe efuna ukoluka kodwa ingavunyelwa ngenxa yohlanga lwayo. Nantso ke ngoku iphuma izithuba ifuna ukuziba. 
Oku kuqulathwe kwincwadi kaSiphokazi Mpofu ethi Zajik’izinto ephehlelelwe eMdantsane Indoor Sports Centre ngoMgqibelo. 
Ebalisela I’solezwe lesiXhosa, uMpofu uthe: “Incwadi eyinoveli uZajik’ izinto ibhalwe yagqitywa ngowama2016 yaza yathunyelwa eKapa kwaCentre for the Book ukuba ihlelwe kuluhlu lweencwadi elicela isibonelelo sokwenzelwa incwadi. Kulapho iye yamkeleka yaza yapapashwa khona.” 
“Ibali eli lingamahla ndenyuka kaJacob Emms noLisakhanya Mnwana emveni kokuba bengavunyelwanga ngooyise ukuba boluke kunye,” utshilo uMpofu. 
UMpofu uthi kweli bali kukho ukungquzulana nokunyevulelana okungubangelwa ngumsinandozele wombangazwe wamandulo. 
“Kwakhona sifumana ukuqwalasela izigaba ngezigaba xa inkwenkwe isiya ethontweni ingakumbi xa ingavunyelwanga ukuba yoluke. Sifumana izigaba ngezigaba ezikhokelela ukuba ooyise bala makhwenkwe bajike kwizigqibo zabo zangaphambili. 
“Njengethandazwe ndibone kulungile ukuveza iimvakalelo zam elubala ngobume belizwe lethu kwesi isizukulwana ngethemba lokukhulula amaqhina axake isizwe. Ndikwajonge ukuthunuka nokuvuselela izazela zowethu ngemiba edl’ umzi,” kutsho uMpofu. 
UMpofu uthi isizukulwana ngasinye sinoxanduva lokusombulula amaqhina ezinto ezichaphazela intlalo yoluntu ingakumbi xa imeko isiya iba maxongo. 
Omnye wabaphengululi bale ncwadi, uSinekhaya Mjana owenza uGrade 12 eMzomhle eMdantsane, uthe: “Kule ncwadi sibone amatiletile wamakhwenkwe amabini (emhlophe nemnyama). Abazali zange bafune nokuyiva. Kodwa zange batyhafe kuba lo umhlophe waziba. Yena lo umnyama woluka engazibanga.” 
Ethetha malunga nomsitho wokuphehlelela ngokusesikweni le ncwadi eMdantsane, uMpofu uthe: “Ndibamba ngazo zozibini kubo bonke abantu abalenze layimpumelelo usuku lokuvezwa esidlangalaleni kwenoveli uZajik’ izinto.” 
“Izithethi zitsho kwavokotheka zisehla amahlongwane inoveli zihlalutya, zityebisela banzi uluntu ngokuqulethwe yinoveli. Zitsho phandle ukuba umbhali akabhentsisanga buze besizwe, zikwabulela intlonipho nesimbo sombhali. Ziyibeke yacaca into yokuba le yincwadi yokuqala ekumila kunje. 
“Incwadi iyafumaneka kumbhali inombolo ngu 081 010 6665.  Iinkcukacha ezithe vetshe zivela rhoqo kwikhasi likaFacebook uZajik Izinto SA nakudonga lombhali uSiphokazi Mpofu. Ngeempelaveki iza kube ithengiswa ngakwaFood Lovers eVincent eMonti,” kutsho uMpofu. 
Uthi eli lilinge lakhe lokuqala kwiminyaka emininzi engumbhali osakhasayo. “Ndibulela kuwo wonke umntu owenze layimpumelelo eli linge ingakumbi uEcpacc (Eastern Cape Provincial Arts and Culture Council) noCentre for the Book nosapho lwakwaMpofu ngokubanzi.”",Inkwenkwe emhlophe efuna ukoluka ngenkani
"UNomayinethe Jemsana (67) wasePhakamisa eQonce, lelinye lamaxhoba okuthathelwa indlu yakhe ithengiselwa umntu wangaphandle kwinkqubo yokunikiswa kwezi zindlu.  
“Kudala ndilinde indlu eyakhiwe kule ndawo ndakhe kuyo ityotyombe, xa kufuneka ndingenile ndixelelwa ukuba andikho kuluhlu, indoda yeSomalia indixelele ukuba ibhatele imali kula magosa asebenzayo, ithengiselwe igrigamba indlu yam,” elila utshilo uJemsana.  
Kwinkqubo yokwakhiwa kwezindlu ezingamakhulu asibhozo,  inkampani yokwakha iMMS yakhe kuphela izindlu ezikumakhulu amabini ananye. Isikhalo esiphambili kubahlali bale ndawo kukuba ezi zindlu zinikwa abantwana emva kokuba kwenziwe uluhlu olutsha olungenawo amagama abo. 
 UZinanguba Maleki (70) igama lakhe livelile kuluhlu libonisa ukuba unegunya kwindlu engunombolo 4154, logama olunye uluhlu luboniswa ukuba wasirhoxisa isicelo sendlu.  
“Kufike abafana apha sele ndingenile endlwini, bakhupha iimpahla  zam bazibeka esitratweni, ndivule ityala, nabo ndafika emapoliseni bevule ityala, iphi incwadi ethi ndasirhoxisa isicelo sendlu, mabaveze into etshoyo,” uthethe watsho uMaleki. 
 Indlu kaMaleki inikwe umntu ozelwe ngonyaka ka1976 logama yena ezelwe ngonyaka ka1948. 
Ongumphathi wenkampani eyakha ezi zizindlu iMMS uSam Mbanya, uthi abangeni ndawo kumcimbi wokunikwa kwabantu izindlu ePhakamisa.  
“Thina sakha izindlu, sinikise ngazo kwisebe lezindlu, ukuba indlu inikwa bani ngubani asinanto yokwenza ngalo nto thina, asimazi ofanelekileyo nongafanelekanga,” uthethe oko uMbanya.  
Uluhlu lwamagama oluphethwe ngabahlali alifani nelo liphethwe nguVuko Rhala oligosa lonxibelelwano phakathi kwabahlali kunye nenkampani eyakha izindlu, amagama athile achazwa ukuba azirhoxisa izicelo kuluhlu oluphethwe nguRhala.  
Indlu nganye kwezi yakhiwe ngemali ekwikhulu neshumi elinethoba lamawaka eerandi( R119- 000). UDora Ntsabo (68) uthathelwe indlu kwangumntu omtsha atyhola ukuba uthunyelwe nguVuka Rhala neqela lakhe.  
“Sonke asifumani kwezi zindlu, sikhutshwa kuluhlu ngabantwana abazintanga zabantwana bethu, sineminyaka silinde izindlu,”utsho uNtsabo. 
Uceba wakwa Wadi 25 uMthetheleli Kolela, akafumanekanga ukuphendula kwezi ngxaki.  
Othethe egameni lesebe lokuhlaliswa koluntu eMpuma Koloni uLwandile Sicwetsha, uthi ngumcimbi kamasipala lo.  
“Umcimbi wokugqithiswa kwezi zindlu emva kokuba zakhiwe ngumsebenzi wakwamasipala, ngabo abaziyo ukuba ngubani olungele ukufumana indlu ngokoluhlu oluphumileyo,” uthethe watsho uSicwetsha.  
Isithethi somasipala waseBCM uSamkelo Ngwenya, uthi basebenzisana nabahlali noceba xa benikisa ngezindlu.  
“Silandela inkqubo equka uceba nekomiti yabahlali emva kokuba kwenziwe uluhlu lwamagama, kukhangelwa ukuba ngubani ofanelekileyo, yinkqubo ekuvunyelwana ngayo ngumntu wonke,” uthethe watsho uNgwenya.",‘Ithengiselwe igrigamba indlu yam’
"Igoduka imingoza iSenegal emva kokuvuthululwa ngamagowuli amathathu eqandeni yiNgilane emdlalweni weFifa World Cup obumhle eAl Bay Stadium ebusuku namhlanje. Omabini amaqela asiqale isigaba sokuqala kakuhle kakhulu. Iqela lika-Aliou Cisse liphantse layonzakalisa iNgilane kwa kwimizuzu yokuqala. UBaulaye Dia ukhabe ibhola embi esendaweni entle – kodwa uPickford uyirhawule ngesandla ayangena. UHarry Kane noBukayo Saka bebesoloko bekhangela izithuba ebadlalini beSenegal abadlala emva. UHarry Maguire, odlala emva kwiNgilane, ukhe wenza impazamo emhlabeni kaPickford kwatsho kwavela ithuba, ngelishwa ú-Ismaila Sarr ukhethe ukuyiqabelisa ngaphezulu kweepali ibhola. 
AmaNgesi aqhufuze iqanda emzuzwini wamashumi amathathu anethoba. Ibhola yawo ifakwe nguJordan Henderson emva kokunikelwa ibhola ebiqalwe yadlalwa nguHarry Kane. Kwixesha likasompempe kwisigaba sokuqala, uHarry Kane ifake igowuli lakhe lokuqala kwiFifa World Cup yalo nyaka emva kokunikelwa ibhola nguPhil Foden obesekhohlo. Kuyiwe kwisigaba sesibini sekubonakala ukuba iSenegal ayinamandla kakuhle. Ingenile ebaleni kwisigaba sesibini yazama kwakhona. Eyona nto ethe yaqapheleka kukuba ibingahlaseli ngamandla ebiqale ngawo umdlalo. Ibilindelekile ke kambe lo nto emva kokophulwa kwayo amalungu ngamaNgesi kwisigaba sokuqala ebesisihle. 
UCisse ukhuphe uKrepin Diatta, endaweni yakhe ufake uPape Sarr. Kwaphuma u-Iliman Ndiaye, endaweni yakhe kwafakwa uCheikh Dieng. Bekunzima kwiSenegal ukudlala ngendlela ebiqale ngayo ngoba iNgilane ibizixelele ukuba ngeke ivule kungene igowuli. USaka ufake elakhe igowuli ekungcwatywe ngalo iSenegal. Emva koko, uGareth Southgate umkhuphe uSaka wafaka uMarcus Rashford indlela eya kwisigaba esilandelayo kwitumente yehlabathi sesicacile. Iphume kanjalo ke iSenegal ebekuthenjelwe kuyo yiAfrika emva kokutshatshela kwiAfrica Cup of Nations ekuqaleni konyaka. Kodwa kuyo yonke imidlalo, ukungabikho kukaSadio Mane bekubonakala.",Igoduka imongoza iSenegal evuthululwe yiNgilane emdlalweni weFifa World Cup
"Kwakungelulanga , Yonke into ifumaneka kanzima , Sasibunqwenela ubomi obuntofo-ntofo, Ubomi obumthebelele nobulafu-lafu, Kodwa lo nto kuthi yayifana nethamsanqa, Okumnandi xa ukubawela wawukuzoba ephepheni, Uzenzele umfanekiso ngqondweni, Ivumba lekhaphetshu lalifana nelenyama, Iqhekeza lesonka ulilwantshe ibengathi lizakoxuthwa, Kodwa singayekanga ukuthandaza, Nentlonipho siyikhokelisa phambili.  
Ukukhula kanzima ayondlwan’iyanetha, Unqwenela konke okuphantsi kwelanga, Ude uzibone ngelinye ixesha uncuma, Awuncumi kuba kumnandi,uncunyiswa yintlungu engaphakathi nokunqwena, Wakujonga umzali umbone uba uyazama, Kodwa imizamo yakhe awuyazi iphelelaphi, Suka ubone iinyembezi zisehla, Azosule ngelema akafuni kubonwa sithi, Kodwa iinyembezi zakhe yayizezothando.  
Usizi lubhalwe ebusweni, Inkxwaleko ikuncamathele, Inzingo zikwambethe, zikupheka zikophula, Ikuphek’intlupheko ingaze ikophule, Ikufundis’iindlela zokuphila uselula, Ukhule kanzima uzibone sowuthengisa iilekese, ungusomashishini osakhasayo, Kokukhasa kwakho ukhasela ezik’umlilo uvutha, Uthengisela umntu ongayaziyo intlupheko nentlungu yakho, suka bazibe kwa ezo lekese zakho, Bantsintsitheke yintsini bengazi uba ngokwenza njalo bakungcwaba uhleli, Noxa kunjalo usenothando nentlonipho neminqweno ngobomi, Uzive sowusithi Thixo bon’uba wenzani ngabo abo bandenza intlekisa.  
Wawungathi siyafeketha xa sinyembezana, Sasingafekethi nto nje umoya wethu wawonakele, Sicingela ikusasa lethu lakuphelela phi, Ubomi bungamajingi-qhiwu, Bunamahla-ndenyuka, Ukhule ngosizi unqwenele nokutshintsha ikhaya, Unyamezele kuba intlupheko awuzikhetheli, Yintlupheko ezikhethela wena, Kodwa uhlale ubeke ithemba kulowo wasifelayo.  
Ukukhula kanzima nguNozakuzaku wosizi, Ud’ubenegam’elitsha ube ngu “Si-Aram”. Uthi gqii kule kona wonk’umntu ubona usizi, Ungafunga ugqibe uba *  “Owu yhini na torho” seyiligama lakho elitsha, Sikhule kanzima kodwa sikhula kwixesha elimnandi, Ixesha apho umntwana ebekhuliswa yilali, Umzali ibingumzali noba akakuzali, Utata ibingutata noba ngokabani, Wakubonwa usesonweni wawubalekela ukuzophula, Umama ibingenguye lo ukuzalayo kuphela, Lo nto yenza umsebenzi wokukhulisa umtwana ubelula kubazali belo xesha, Amaxesha ngamanye, izinto zijikile, Imbeko seyingumbeko, sekusebenza amalungelo ukodlula ingqeqesho, Sikhule kanzima kodwa somelele kwaye sihlonipha.",Sikhule kanzima kodwa sihlonipha
"INGQWAYINGQWAYI kuncwadi lwesiXhosa uNelson Njengabantu Yapi uthi waluphele ngoku, ngoko ke ucela abantu abantetho isisiXhosa ukuba bazinike uxanduva lokugcina nokukhulisa olu lwimi. 
Ngunyaka wamashumi amabini lo, uYapi enikeza iwonga kumfundi kaGrade 12 othe wagqwesa kulwimi lwesiXhosa kwiphondo laseMpuma Koloni liphela. Lo kaYapi, lo msebenzi uwenza ngokubambisana norhulumente waseMpuma Koloni. 
Kwiimviwo zikaGrade 12 ka2016, eli wonga lizuzwe ngumfundi uAnelisa Marwanqana wesikolo iMariazell Senior Secondary yaseMaluti, othe wagqwesa kulwimi lwesiXhosa esodlula wonke umfundi kweli phondo. 
UYapi uthe: “Ixesha lihambile, ndiyaguga ngoku. Iinjongo zokuba ndikhuphe eli wonga, kukuba ndifuna ihlumelo kulwimi lwesiXhosa. Ndiyacela kurhulumente wephondo laseMpuma Koloni, kwanoluntu ngobubanzi ukuba luzinike uxanduva lokukhulisa futhi nokugcina ulwimi lwesiXhosa.” 
UYapi ngumbhali ophume izandla kulwimi lwesiXhosa. Iincwadi zakhe ziquka ethi Idabi laseMachibini, Uzenzile Akakhalelwa nayihlanganyele nabanye ababhali ethi Sasinoncwadi Kwatanci. 
“Ndixhalabile kakhulu, kuba ulwimi lakowethu luyakhukuliseka. Masizinike uxanduxa, senze iinzame zokuba luhlale luhleli ulwimi lwethu. Enye into ephinda indixhalabise kukuba abafundi abafumana eli wonga, abalandeli makhondo anesiXhosa xa beseYunivesithi,” utshilo uYapi. 
UMarwanqana uthi ukugqwesa kwakhe kulwimi lwesiXhosa kuze emva komsebenzi onzima. 
“Ndifunde iinoveli zesiXhosa eziliqela kunyaka ka-2016, ndifuna ukuba ndibenolwazi oluphangaleleyo. Ezinye zeenoveli ebendizifunda bezingeyonxalenye yeencwadi ezimiselwe ukufundwa esikolweni sethu kodwa ngenxa yokuba bendifuna ulwazi ngesiXhosa, bendifunda kwanoveli yesiXhosa ephambi kwam,” utshilo uMarwanqana. 
Kodwa okubi kokokuba uMarwanqana akazulandela khondo elingqamene nolwimi lwesiXhosa nanjengoko ezakufunda iActuarial Science kwiYunivesithi iWits.  
“Ngelishwa ndikhethe iActuarial Science, kodwa andizokwahlukana kwaphela nesiXhosa, ndiza kuqhubeka ndizifunda iinoveli zolu lwimi,” utshilo uMarwanqana. 
sithandiwe.velaphi@inl.co.za",UYapi uhlab’ ikhwelo kumzi kaPhalo
"Kule nyanga yokubhiyozelwa kwenkcubeko, amaqela ombhoxo nomnyazi ebethe bhazalala kumabala aseZikhova, eTsholomnqa.  
Injongo ephambili yokusingatha le tumente ibikukuqokelela ulutsha – kodwa okunye ibikukuqaqambisa indima eyadlalwa ligqala lomzabalazo – uMalcomess Mgabela. 
 Le tumente ebixhaswa yiBuffalo City Municipality itsale amaqela amaninzi kunye nababukeli abaninzi. Kumaqela ombhoxo aswantsulisene eZikhova, kugqugqise iBlack Eagles neJaguars kwibhola yomnyazi. 
Bonke abadlali bamaqela aphumeleleyo banelungelo lokuzingca emva kokubetha oompondo-zihlanjiwe bamaqela. 
 IBlack Eagles, ephumelele kwitosi ekugqibeleni, idlule kumaqela aquka iLeopards, iBusy Boys, neSwallows yaseMooiplaas. Iintshatsheli, iBlack Eagles, zigoduke namashumi amane amawaka eerandi (R40 000) neembasa, iLeopards ebethwe kumdlalo wokugqibela nayo ifumene imali ekhatshwa ziimbasa.  
Kumnyazi, iJaguars yaseDuncan Village izithaphulele kwisityhwentywe semali neembasa. Umqeqeshi weqela eliphumeleleyo, uVusumzi Makeleni, uyivuyele impumelelo yeqela lakhe watsho eyincoma netumente. 
 “Siqhube kakuhle kakhulu. Umdlalo ubunzima kakhulu, asiqali ukudlala neDuncans. Kokwesibini sidlala nayo, ndingatsho okokuba sidlale umdlalo ophucukileyo kakhulu. Bejonge ukuphumelela umdlalo singayanga nakumapenela. Ndonelisekile ngumgangatho wetumente nangona isentsha nje,” utshilo uMakeleni. 
Nangona onelisekile lo mqeqeshi yindlela eqhutywe ngayo le tumente – kodwa uthi zikhona izinto ezifuna ukuphuculwa kuyo ukuze ikwazi ukuya kwinqanaba eliphezulu. Umququzeleli wale tumente uthe izinto zihambe kakuhle kwaye banethemba lokutsala umdla wabantu abadlala imidlalo efana nebhola ekhatywayo.  
“Konke kuhambe kakuhle. Abantu bebephumile ukuza kule midlalo yomibini. Besinazo iingxaki phaya naphaya nemithetho ebesiyisebenzisa – kodwa ke sikwazile ukumelana nazo zonke izinto ezithe zavela. Sinethemba lokuba izinto zakuba ngcono kunyaka ozayo,” utshilo uMlungiseleli Qondani.",IBlack Eagles neJaguars zigqugqisile eTsholomnqa
"UMkomishinala wamaPolisa ePhondweni uNjengele Liziwe Ntshinga, umbutho wamadoda iMen For Change kwakunye namagosa omasipala iEnoch Mgijima batyelele usapho lwexhegwazana, 98, eladlwengulwa lakugqiba labulawa ngomhla wamashumi amabini kwinyanga edlulileyo kwikhaya lalo kuKomani. 
 
Ngokwengxelo ephuma kuKapteni Namhla Mdleleni, ixhoba negama linguNolulamile Zono, lalilele lodwa endlwini yalo ngethuba umrhanelwa engena engqala ngqo kwixhegwazana elidlwengula, akugqiba walibulala. 
 
Olu tyelelo lwamagosa namhlanje,  injongo ibikukunika inkxaso kolu sapho luxheleke imiphefumlo. 
 
UNjengele Ntshinga ngethuba ethetha kolu sapho uvakalise ukuba uninzi lweli phondo lwenziwa ziilali kwaye kumapolisa kunzima ukuba asebenze ngaphandle koncedo lwabahlali bezi lali. 
 
“Ndibongoza abahlali ekubeni basebenzisane namapolisa ngalo lonke ixesha ngeenzame zokulwa ulwaphulomthetho.” 
 
Ukwayigxininisile neyokuba amatyala okuxhatshazwa kwabafazi kwakunye nabantwana ngawona athathelwa ingqalelo ngamapolisa. 
 
Kukwabongozwe uluntu ukuba luzichaze zisuka iziganeko ezinje, zingafihlwa.",Amapolisa ephondo atyelele ikhaya lexhegwazana eligwintiweyo
"ULusapho Mzwakali uphise ngeqela lakhe elidlala kwiABC Motsepe League, Amavarara FC, ebahlalini baseChris Hani ukuze balilawule ngokwabo kule minyaka ilandelayo. Ukwenze oku kuba esithi ixesha lakhe lifikelele esiphelweni njengomnikazi weqela kwaye nephupha ebenalo lifezekisekile. Amavarara FC aqale ukudlala kwiABC Motsepe League kwisizini ephelileyo evalwe ekwindawo yesixhenxe phantsi  kwesandla sikaMzwakali. Udibene neqela ngo-2012 lisadlalela amacala egusha libhenja emidlalweni yasekuhlaleni. Ngelo xesha, wayenephupha lophuhliso kodwa engayithandi nento yokunqaba kwabantu abafundileyo endaweni akhulele kuyo. 
Encokolela I’solezwe lesiXhosa, uMzwakali uthe wazixelela ukuba uza kuphuhlisa Amavarara FC ancede nolutsha laseChris Hani elifuna ukuya kumaziko wemfundo ephakamileyo. “Ndazimanya neqela ngenjongo zophuhliso nokhuthaza ulutsha ukuba luye esikolweni,” utshilo uMzwakali. Amavarara FC anabadlali abangamgqwetha aphuma eWalter Sisulu University abanye benezidaga zaseKing Sabatha Dalindyebo FET College. Bebonke abadlali abafumene iizidaga ngexesha uMzwakali exhuzula imikhali eqeleni, balishumi elinesixhenxe. Amavarara aneenkomo ezilithoba aziphumelela phambi kokuya kwiMotsepe League. Zonke ezo nkomo zisekhona kwaye ezinye sezide zazala amathole.  
UMzwakali ulibona iqela likhule ngaphezu kokuba ebefuna, eyona nto emenze wathatha isigqibo sokuphisa ngeqela emahlalini. Unobangela wokuba angalithengisi iqela uthi naye zange alithenge. Wafika abantwana bezidlalela bezithiye negama elithi Amavarara FC. Yena wafika wancedisa, qha. Kodwa nangona enikezele ngeqela useza kuqhubela phambili nokusebenzisana ukuba uyalelwa njalo ngabahlali.",Iqela elikwiMotsepe League kuphiswe ngalo ebahlalini eChris Hani!
"Namhlanje, umhla wamashumi amathathu ananye kwinyanga yeKhala, soze ulityalwe nguBrilliant Khuzwayo obeke phantsi iintambo ngenxa yeqatha elingani ukuphila ngokupheleleyo. Iqela lakhe, i-Orlando Pirates, likhuphe isaziso esithi uKhuzwayo akakwazi ukuqhubela phambili nekhono lakhe lokudlala ibhola ekhatywayo ngenxa yeqhatha elingaphiliyo. Oku kwenzeka emva kokuba igama likaBrilliant Khuzwayo lisusiwe kuluhlu labadlali ababhaliswe yiPirates phambi kokuqala kwesizini entsha yePSL (2019/20) – kanti igama lakhe liye lasuswa nakuluhlu labadlali abadlale iCarling Black Label Cup edlalelwe eFNB Stadium kwiveki ephelileyo. “Oogqirha baya loyikisela iqatha likaKhuzwayo ngoba likhangeleka ngathi ngeke liphinde libe kwisimo salo kwakhona. Baye bamcebisa okokuba ayeke ukudlala ibhola ekhatywayo,” itshilo ingxelo ekhutshwe yiPirates namhlanje. 
 
UKhuzwayo, 29, khange akwazi ukudlalela iPirates ukusukela oko wafika kuyo ekusa kwiKaizer Chiefs kunyaka ophelileyo (2018) ngenxa yokonzakala okungenasiphelo. Lo nozinti waseMlazi, eThekwini, uziqaqambise kakhulu ngethuba ekwiChiefs – apho adlale khona amashumi amathathu anesixhenxe (37) emidlalo emva kokuzibonakalisa kwelinye lamaqela amadala eMzantsi Afrika – AmaZulu FC. Kwimidlalo awayidlalayo kwiChiefs, uKhuzwayo wazibonakalisa ukuba ungunozinti osezingeni eliphezulu futhi okhaliphileyo. Ukungadlali kwakhe imidlalo emininzi kungokuba ebekhuphisana no-Itumeleng Khune onamava athe chatha kunawakhe ebholeni. Zininzi iindebe azifumeneyo ngethuba engumdlali weChiefs – kodwa engasoze ilityalwe nangabalandeli bebhola yiMTN 8 Cup eyaphunyelelwa ngaMakhosi abetha iPirates ngo-2014 kukho yena ezipalini emdlalweni eMoses Mabhida Stadium, eThekwini. 
 
Brilliant Khuzwayo @Naturena    Umfanekiso: BackPagePics 
UKhuzwayo ukhe wabizwa kwiqela lesizwe nguShakes Mashaba konzakele omnye unozinti ngo-2015. Namhlanje ungqinile okokuba uyekile ukwenza eyona nto ayithandayo ebomini bakhe – ukudlala ibhola ekhatywayo. “Yinto ebindikholisile ukubuyela kwiPirates. Ngelishwa, iqatha lam alifuni ukuphila. Ngalo ndlela, andikwazi ukufezekisa iphupha lam lokudlalela iPirates. Ngoba ndingumntu ozinikelayo emsebenzini wakhe, ndisoloko ndilangazelela ukudlala ebaleni. Kodwa ngenxa yokungaphili kweqatha lam – andisakwazi ukuqhubela phambili nokudlala ibhola ekhatywayo. Ndibulela inkxaso endiyinikwe ngabalandeli nabaphathi beqela,” utshilo uKhuzwayo kwingxelo ekhutshwe yiPirates.",UMzantsi Afrika uphulukene nomnye umdlali osezingeni eliphezulu namhlanje!
"Iintliziyo zabalandeli beKaizer Chiefs zonzakele emva kokubethwa kweqela labo ngomzuzu wokugqibela. Amakhosi, abeqale akhokela kwisigaba sokuqala, ahlazwe yiChippa United ngamagowuli amabini kwelinye emdlalweni weDStv Premiership obumhle eMoses Mabhida Stadium ngorhatya lwanamhlanje. Amakhosi awuqale kakuhle umdlalo ngokuhlasela iChippa United ebihleli emva. Nangona iibhola ezikhatyelwe ngqo kunozinti weChippa United bezimbalwa – kodwa iChiefs ibinawo amathuba wokufaka amagowuli. UMaart noBlom benze umsebenzi omkhulu esiswini – kodwa bekunzima ukufumana uBimenyimana obegadwe ngamadoda amathathu. Abadlali beChippa benze umsebenzi ophucuke kakhulu emdlalweni ngoba bebeyazi indawo abanokubetha kuyo iChiefs. 
USiyabonga Ngezana, oqale umdlalo emva kwethuba engadlaliswa ngenxa yeempazamo, ufake igowuli leChiefs emzuzwini wamashumi amane anesine. Igowuli lakhe belibalulekile kuye ngoba limphakamisile njengomdlalo – kodwa kwelinye icala linike iqela lakhe ithuba lokuphefumla phambi kokuya kwixesha lokuphumla. Kwisiqingatha sesibini, axhwithene kwakhona amaqela esebenzisa isantya. UBimenyimana ukhe wafumana ithuba emva kokubetha amadoda abephambi kwakhe – kodwa ibhola yakhe ebinamandla ibethwe ngenqindi ngunozinti weChippa United. Naye uKeagan Dolly uzamile akwalunga emva kokudlalelwa ibhola entle nguKhama Billiat. 
Zijikile izinto emzuzwini wamshumi amahlanu anesine ngethuba uSiphelele Luthuli ebhakuzelisa umnatha ngebhola eshiye uBrandon Petersen ethe natya phantsi. Ligowuli elo elinike abadlali beChippa amandla ebedingeka okuthatha amanqaku amathathu eMoses Mabhida Stadium ebigcwaliswe ngabalandeli beChiefs abaye emdlalweni benethemba lempumelelo emva kokuba libethe iStellenbosch FC kwiveki ephelileyo. URonald Pfumbidzai ubethelele isikhonkwa esingcwabe iChiefs ngegowuli alifake emva kwempazamo eyenziwe nguSifiso Hlanti ongachithanga ibhola endaweni embi. Nakubeni ibikhe yaphumla ixesha elide, kodwa khangeleka ngathi iChippa iyijikile ikona emva kokuphumelela imidlalo emithathu ilandelelana.",Zichontsiza igazi iintliziyo zaMakhosi ahlazwe yiChippa United
"IPHUPHA likaAzzy kukutshintsha ubomi boluntu ngomculo wakhe nanjengoko ekholelwa ukuba umculo unamandla wokugqithisa umyalezo. 
UAzzy, ogama lokuzalwa inguAzola Matayitayi, yimvumi yomculo weHip-Hop. 
Ukukhulela kusapho oluthanda umculo eMdantsane, nalapho azalelwe khona, kudlale indima enkulu ekubeni uAzzy azibone naye elandela eli khondo. 
“Iphupha lam kukutshintsha impilo yabantu ngomculo kuba ndiyalibona igalelo onalo eluntwini,” uAzzy encokolela I’solezwe lesiXhosa. 
“Ngoku ndizama ukukhupha oko kungcono ngaphakathi kum ukuze abantu bafumane okungcono. 
Andifuni nto ingako, ndifuna nje ukumanyelwa, andifuni kuba yindumasi. Uye umanyelwe emva kokuba uboniwe,” kutsho uAzzy. 
UAzzy uqale ukubhala umculo ngo2007 kodwa waqala ukushicilela nokutsholoza eqongeni ngo2010. 
Ingoma awaduma ngayo ithi “Ixesha” nayenze noBlaksuga. Ukanti kutshanje usandul’ ukukhupha ukracaza wengoma ethi “Sacrifices” eye yadlalwa kakhulu koonomathotholo. 
“Ixesha yingoma endayenza emva kokuphumelela ukhuphiswano lwe-5fm. 
Le ngoma ithi yonke into inexesha layo. Umntu kufanele enze kangangoko anako, okukufaneleyo kuza kuza kuwe ngexesha elifanelekileyo,” kubalisa uAzzy. 
“Iyomeleza kuba kwiindawo esikhulela kuzo kunzima ukomelezwa, ukusuka apho uye udibane nabantu abakukhombisa iimpazamo zakho. 
UAzzy uthi yona ingoma ethi “Sacrifices” ihamba nomyalezo onzulu. Uthi ibalisa ngokushiywa kwakhe yinqwelontaka eyayiza kufezekisa amaphupha akhe. 
Uthi wayesendleleni eya kukhuphiswano lweVodacom Nxt Lvl apho weyekwiTop 20 . 
“Ndandiza kusiwa kwiTop 5 kodwa yandishiya inqwelontaka. Kodwa ke andinakuvumela lo nto indophule umoya. Yonke into inesizathu sayo,” kutsho uAzzy. 
Kungoku nje uAzzy umatasatasa neprojekthi yakhe elandelayo athi iza kuphuma kungekudala. 
Iingoma zakhe zifumaneka kwiivenkile zonxibelelwano lomnatha. 
Ungancokola naye kumakhasi onxibelelwano ku @Azzy_EC.",UAzzy ubona umculo njengotshintsha ubomi
"SISANDUL’ ukuphuma kwiveki ebithande ukuba nengxokozelo nempithizelo kwiqonga lomculo wegospile, nale iveki ayohlukanga nakancinane. 
Kweli tyeli akuhletywa bani kodwa yitshatshalaza yodwa, idabi ke kambe ayilo lelomoya kodwa lelengoma. 
Imvumikazi yegospile ezinze eMthatha uSophie Ngcele, utyhol’ umakad’ enetha kulo mculo wevangeli uButho Vuthela ‘ngokuba’ ingoma yakhe. 
Le ngoma kuliwa ngayo ithi “Eli dabi lelikamoya” kwaye ikhona kwicwecwe elitsha likaVuthela elithi ‘Ndiyanela Nguwe Bawo’ nekulindeleke liphume kule mpelaveki. 
UNgcele, nongene emculweni wegospile ngonyaka ka2014 ngokukhupha icwecwe elithi ‘Asikho isixhobo’ uxelele I’solezwe ukuba wothuke waze wanomsindo akuva ukuba ingoma yakhe isembizeni ephekwa nguVuthela. 
“Le ngoma ndiyishicilele ngeyeThupha [ Agasti ] kunyaka ophelileyo, ngenyanga kaDisemba ibisele idlala koonomathotholo abaquka iUCR kwaye yamkelwe kakhulu ngabantu.” 
“Ndothuka xa kukho umntu ondixelela ukuba ingoma yam yenziwa nguButho estudyo,” kutsho uNgcele obevakala ebindekile. 
UNgcele, nothi iingoma zakhe zinesingqi senkonzo yakhe, uthi ngokwenene saviwa isingqi sengoma yakhe baqonda [ooButho] mabayithathele kubo. 
“Bayibona ukuba abantu bayithande kangakanani ngethuba iculwa ndim, baqonda ukuba mabayenze eyabo.” 
Le mvumikazi ithi ngokubhala kwikhasi layo likaFacebook ibikhupha intlungu yayo. 
“ Andilwi! Abantu bayandazi andinguye umntu weentonga nochuku, ntonje ndikhupha imbilini yam. 
“Mna ndiyimvumi eseseluthulini, ngoko ndikhupha intlungu njenge-artist [imvumi] ephantsi.” 
Uthi uyifumana isisimanga into yokuthi enze ingoma kunyaka ophelileyo, aze lo mntu [uVuthela] uyiculayo athi uyibhalelwe ngunyana wakhe [onguAviwe Gqomfa]. 
“Yhoooo! Hayi ndincamile, kuthathwa kuthi ngoku kuze kuthiwe ibhaliwe, phofu ithathwa ngumntu ozaziyo unamandla kunam,” kuvakalisa uNgcele. 
Eziphendulela kwi-Isolezwe, uAviwe Gqomfa oququzelela uVuthela njengemvumi , nokwanguye owamnika ingoma, uthi uyabhidwa xa esithi uNgcele uyibhalile le ngoma. 
“Le ngoma yeyakudala, kudala yaculwa ngabantu nakwiinkonzo ezohlukeneyo, ndiyaxakwa xa esithi uSisi [ uNgcele] ngeyakhe. 
“Akukho bani onokuyibanga la ngoma athi yeyakhe, iyiPublic Domain [ngekawonke-wonke].” 
“Azikho ezi zityholo zokuba uMnu. Vuthela ube ingoma kaSis’Sophie, ndim owanika uTat’ uVuthela ingoma, andizange ndibhale okanye ndiqambe ngoma, njengoko ndisitsho, yingoma eyaziwayo le.” 
UGqomfa uthi zange awuve nasemdudweni umculo kaNgcele. 
“Ixesha endathetha ngalo naye [uNgcele] kwakukho Ingoma Awards, nalapho ndandicebisa iimvumi ezininzi ukuba zingenele kwimisitho yeembasa, ndabanika iifomu ukuze bazifakele izicelo zabo ngokwabo.” 
“Ingxaki apha uSisi [ uNgcele] ubanga ingoma kawonke-wonke uthi yeyakhe uyibhalile, ivamile ke le nto ke kwiimvumi kwaye ayilunganga,” kuphefumla uGqomfa. 
Uthi endaweni yokuba uNgcele athobele phantsi, athethe kakubi ngoVuthela kuFacebook ngeqale wadibana naye kuqala. 
“Uvile ingoma kuthiwa ibhalwe ndim, ngethethe nam, hayi athethe ngolwa hlobo ngoMnu. Vuthela.” 
UGqomfa ubongoza iimvumi ukuba ziziqhelanise nokwenza uphando. 
“Ndaqeqeshwa ngoyena mntu ungumzekelo kumculo wegospile uMnu. Vovee Batala, wandifundisa kabanzi ngecandelo lezoshishino emculweni kwaye ndingakuvuyela ukwabelana ngamava am nabanye. Ulwazi oluncinci luyingozi. Ukuba uSis’ Sophie uziva ndimbele ingoma ndiyaxolisa, kodwa akukho bani unokubanga ingoma kawonkewonke. Eli dabi ayilo lelekrele, lelomoya!,” kutsho uAviwe.","Ayilo dabi lomoya, lidabi lengoma phakathi koVuthela noNgcele!"
"IBUTHO lophando lwamapolisa iiHawks eMpuma Koloni zicela uncedo kuluntu ukuba luncede ukuba kubanjwe uAyanda Ngabase owabaleka kwinkundla kamantyi yaseQonce kweyoMnga nyakenye.  
UNgabase wayejongene netyala lokubulala nelokuphanga ngethuba ebaleka kule nkundla.  
UNgabase wabulala uFikile Jilaji eDimbaza eQonce kweyeKhala nyakenye. Le ndedeba yeyaseBhayi ngokokuzalwa kwaye ithatyathwa njengenobungozi.  
Onolwazi ngaye uyacelwa ukuba atsalele umnxeba umphandi weli tyala uWarrant Officer Mcebisi Qakala ku: 079 508 9596 okanye akrwece isikhululo samapolisa esikufuphi naye.",Nceda amapolisa ukuba umbonile uNgabase
"Ukuthunga izinto zobuqheleqhele yinto eyayanyaniswa nabantu basetyhini abahlala ezidolophini okanye kwiindawo ezikude nasezilalini.  
Kodwa yena uSimo Matomela welokishi yaseMsobomvu eGcuwa, nongumnini weshishini lokuthunga iBYD Clothing, ligatyana lomfana elagqiba ngokumilisela iinzipho kwishishini lokuthunga.  
Kambe ebonakalisa ithemba kwanenkqubela, uvakalise ukuba akakakucingi ukuba antingele kwamanye amaphondo afana neGoli apho uluntu luye luthi kunamathuba amaninzi. Uthi elakhe iGoli uzakulenza kweli phondo lakhe iMpuma Koloni. 
UMatomela wenze iminyaka yakhe emithathu kwizifundo zokuthunga kwiYunivesithi iWalter Sisulu eBika eGcuwa ukusuka ngonyaka ka2010 ukuya ku2013, emveni kokuphhumelela ibanga lakhe leshumi eMsobomvu High kwaseGcuwa. 
 Emva kokumphumelela kwakhe ibanga leshumi wakhe wathatha unyaka engafundi kuba esithi wayesafuna ukuthatha isigqibo esisiso sokuba uyakufuna kusini na ukulandela olu bizo lwakhe angazisoli sele ephakathi. UMatomela uyanaba esithi imicelimngeni kwaneengcinga zikanonzima zona zazikhona ngelo xesha uthe: 
“Eyonanto yayindithingazisa sele ifuna ukundenza ndijike yayilusapho lwam nolaluxhalabe ngenxa yokuba lundikhathalele lundibuza imibuzo eyayisele indenza nam ndithandabuze ukuba ndikulungele na ukuba ngumthungi kwaye ndakugqiba lo mthungo uzokundisaphi na. Kodwa kuba ilubizo olu ndavele ndabanethemba kwaye ndazithemba nam.” 
UMatomela uthi, namhlanje usapho lwakhe sele luzidla ngaye kwaye sele ingabanye babathengi bakhe. Uthi ukuba ngumthungi ongumfana akusenguwo umceli mngeni koko kukona kuvula amathuba kuba umntu uzofuna ukuvavanya isandla seempahla ezenziwa ngumfana. 
Lo mfana emveni kokuthwala kwakhe isidanga kwezomthungo waye wayokuvavanywa kwenye yendawo ethungayo esedolophini eGcuwa eSinothando nawahlala ithuba elide, uthi kulapho waye wazibona khona ukuba angakwazi ukuba akhe azame ukuzimela azivavanye nanjengoko waye wafumana uqeqesho olumangalisayo.  
Lo ngethuba eseseMsovbomvu High wayengumzobi wezikipha ekwazibhala kulapho athi italente yakhe wayibona khona. “Ukuqala kwam ukuzimela ndaqala ekhaya egaraji ukuphuma kwam eSinothando emveni kokuthatha isigqibo esasinzima soyokuzimela kwabe kungekho lula kuba kwakufuneka ndibenezixhobo zonke endizokuzisebenzisa, kwalapho kufuneke ndibenayo nendawo eyeyam ekuzokufuneka ndiyihlawule kwakuphela inyanga, ndicinga nokuba ndizakuzimela andizokuxhomekeka mntwini ngezixhobo ndizoxhomekeka kum. Ndisesegaraji nanamhlanje egojigoji yimithungo yam,” utshilo uMatomela. 
Uthi, into eseleyo ngoku kukuba makaphume ngaphandle kule garaji ngenxa yokukhula kweshishini lakhe. Lo mfana uthi ngoku sele equle waligangatha sele esazi ukuba makavulephi kwaye avalephi kwishishini lakhe, kungoko enokwazi nokubaneyakhe indawo azakukwazi nokuyihlawulela xa kuphela inyanga.  
Ngokokutsho kwakhe akazange aphazame ngokukhetha eli khondo zange athunywe mntu kungoko iikawusi zakhe ezonyusa umhla nezolo. Kodwa uthi ekuqaleni kwakhe wayesokola ukugcina imali njengoko ekufutshane nabahlobo kwakunye nekhaya, uthi wayengekaqheli umthwalo engekawuqheli ukuba uza kuye wonke. 
Lo mthungi uthi, ukuya kwelinye iphondo akukabiyonto isengqondweni kwanakwizicwangciso zakhe, kuba esithi aba beli phondo xa ebashiya eyokwenza mhle abanye abantu bamaphondo, abase- Mnquma kwakunye nabephondo uzakubashiya nabanina. Uthi ufuna ukuziqaqambisa apho azalwa khona.  
Ngoku uMatiwane ufuna ukutshintsha ikhasi azigqamise ngokwenza iimpahla zamadoda ezithungiweyo zefashoni, uthi ufuna amadoda aphuma kweli phondo agqame kwezefashoni, kodwa kananjalo nabasetyhini uyabenzela, kodwa ufuna ukwaziwa ngokugqamisa amadoda kuba esithi ayingobantu abayihoyileyo ifashoni ingakumbi nempahla ethungiweyo baphelela kwimibhaco kuphela xa befuna uthungisa. 
Oyena mntu athi ujonge kuye uyamkhuthaza ngongu- makhwekhwetha kwezefashoni kwihlabathi jikelele uSonwabile Ndamase lowo wayesakuba yindumasi yokuthungela owasekuba ngumongameli weli uNelson Mandela iisheti ezinde ezazinxitywa nguMadiba.  
Ukanti uMatomela ungomnye wabakwiqela elizakuthi lifumane uqeqesho phantsi kukaNdamase, elo qela ngabo banomdla wokubanekamva kumthungo bazakube bephuma e-Amathole bengama-150 bebonke. 
Sele efumene imbasa yokuba yiMost Innovative Design uMatomela ngethuba wayengenele kukhuphiswano lwempahla zabo leVukani Fashion eGoli kunyaka ophelileyo neyayi- ququzelelwa nguSonwabile Ndamase apho bahlala iintsuku ezintlanu. 
“Kuyinyweba ukusebenza nalo tata kuba naye waqala kancinci njengathi esakhula njengokuba sele ekule ndawo akuyo namhlanje sizakufunda lukhulu,” lowo nguMatomela. 
abongile.ginya@inl.co.za",Litshintsh’ uqoqosho ngomthungo igatyana laseGcuwa
"Kapa: Ngutata nosana lwakhe abathe basweleka kumlilo otshabalalise amatyotyombe kwingingqi yoo-K eSiteB eKhayelitsha ngentseni yanamhlanje.  
Ingxelo yabeenkonzo zomlilo nohlangulo kwiSixeko seKapa, ithi likhulu namashumi amabini anesihlanu abantu abashiyeke bengooding’ indawo ngenxa yalo mlilo. 
Othethela le nkonzo uTheo Layne uthi:  “Amagosa azizicima-mlilo abizwe eBonga Drive ngezithuba zecala emva kwentsimbi yesithathu ngentseni yanamhlanje, nalapho afike kusitsha amatyotyombe. 
Malunga namashumi amabini anesihlanu amatyotyombe atshabaleleyo kwaye abanikazi bawo abaninzi abakwazanga kusindisa mpahla ngenxa yomlilo obubhudla.” 
Umhlali ongafunanga kudizwa ngagama uthi umlilo uqale kwityotyombe apho isibini esithandanayo besixabana emini, inenekazi liye lasongela umfana lathi lizakumbonisa. Ngentseni yanamhlanje kuvakele isithonga esingathi kuqhushumba irhasi, nalapho  kuye kwatsha namanye amatyotyombe.  
Umfana nosana oluneenyanga ezilushumi elinesibhozo baswelekele kwindawo yexhwayelo logama inenekazi libalekiselwe esibhedlele eTygerberg. 
Nangona kunjalo, othethela amapolisa kweli phondo leNtshona Koloni uColonel Andre Traut, uthi kuqhutywa uphando ngesi siganeko kwaye unobangela walo mlilo awukaziwa.",Umlilo utshabalalise amatyotyombe aseKhayelitsha
"Iqanda kwakunye neCheese ayizozinto ekufanele ukuba zityiwa ngumntwana oyintombazana, ngokutsho kukaSinalo Dada. 
UDada (23), welali iTolofiyeni kwikomkhulu laseMngqesha eQonce, ukunyaka wesithathu kwizifundo zobugqwetha kwiYunivesithi yaseFort Hare, kwaye akakaze walala nandoda 
Ngenxa yokuziphatha kakuhle. UDada ungenele ukhuphiswano lwe-Indoni nalapho kulindeleke ukuba ayokumela iphondo leMpuma Koloni KwaZulu Natal kumagqibela kankqoyi olukhuphiswano njengenkosazana yamaXhosa ngomhla weshumi kwinyanga yeDwarha. 
“Ukuziphatha kakuhle ayikokuba kukungadibani nendoda ngokwezesondo kuphela, ikwa luhlobo oziphatha ngalo phakathi kwabantu, uhlobo lokutya omawukutye, uhlobo omawuthethe ngalo, omawuhlale ngalo kwanohlobo nje omawucinge ngalo apho kufuneka uhlale ucinga ngezinto ezintle nohlobo onokuthi ukhawulelane ngalo nemingeni,” utshilo uDada. 
Indoni lukhuphiswano oluquka oonobuhle ngokwendalo abanolwazi ngemeko yokuziphatha ngendlela kusetyenziswa amacebo neendlela zasemandulo. Kwi-Indoni kukwafundiswa abantu abasebatsha ngokubaluleka kwamasiko nezithethe zakwaNtu. 
“Sifundiswa indlela yokuba sicingele ingomso, singacingeli namhlanje kuphela futhi singacingi zinto ezigwengxa, singakutyi ukutya okusikhokhelela ekubeni sibenemizwa yendoda libe lona ithuba lingekafiki. Ndifunde lukhulu kuba ndiyayithanda inkcubeko anamasiko kwanezithethe zakwaXhosa. 
“Ndiyazidla ngobuntombi bam ndiyalazi ixesha lizakufika lokuba nam ndizenze izinto ezenziwayo ngoogxa bam kodwa alikafiki kwaye andibethelwa naluvalo zizinto zomhlaba ezifika zidlule,” utshilo uDada. Uthi xa ungumntu omtsha zithande ungalindeli kuthandwa ngaphandle. “Ezindibano ziyasinceda kuba ziyasixhobisa sizazi ukuba singobani kwaye siyaphi sisukaphi sikwazi nokuhlonipha amasiko ethu,” utshilo uDada. 
Uthi imicelimngeni uyadibana nayo njengomntu omtsha njengoko ixesha ilelobunzima kulutsha ingakubi kwintanga zakhe ezijongene neziyobisi kwanotywala kodwa kuba ezazi yena ukuba ufuna ntoni ebomini. Umnqweno wakhe kukuba abasakhulayo abantwana babengumzekelo kubo ingakumbi abo bangamantombazana. 
“Izinto esizicetyiswa ngabantu abakhulu zizona kufanele siyazibethelela kwintloko kuba banolwazi olunakuthi lusincede.” 
UNosikhumbuzo Khabane-Jali owakha ikamva likaDada nokwamxhobisa ngezinto ekufanele azenze kweziveki zimbalwa zishiyekileyo kufike Indoni, ngoku umfundisa ingqayi nazakube ephethe yona xa eqhayisa ngobuXhosa bakhe phambi kwalonginginya yezizwe. 
“Ukunceda uDada ndikuvuyele kakhulu. Xa ubumba le ngqayi kuyafana nokuba ubumba ubomi bomntu,” utshilo uKhabane-Jali, okwangumzobi. 
Xa ufuna aphumelele uDada umvotela uthi: INDONI XHOSA uthumele ku: 48496. kolu khuphiswano, uDada uzakube ekhatshwa nguBulelani Ntoni waseZiphunzana eMonti.",Inzuzo ngokuba yintombi nto
"Ibali elibuhlungu elingobomi bakhe lijika libe libali eliyimbali kuba umphulaphuli woMhlobo Wenene nabo babemthanda kwiCKI baza konwabela kwakhona elo lizwi limnandi nesakhono esiphucukileyo sokusasaza. 
Itsho into! uThandi Ncanywa wakudala ewayilesini ubuyile.  Ilizwi elintyiloza kamnandi kumaz’ omoya elikhunjulwa ngomdala nomncinci ngeminyaka yoo90 libuya emva kweminyaka engaphaya kwamashumi amabini lanyamalala. 
UNcanywa, 55, ubizwe nguMhlobo Wenene FM ukuze azokwenza iinkqubo zabantwana. 
Inkqubo yakhe yemizuzu elishumi elinesibini (12 min) ingecala emva kwentsimbi yesithoba ngentlazane, ngoLwesithathu ukuya ngoLwesihlanu. 
Kwakungo2001 ngethuba uNcanywa, owayedume njengoT-Girl emoyeni ethabatha isigqibo sokufulathela iCKI FM, nesele yabayiTruFM kwezi ntsuku. 
Encokolela I’solezwe lesiXhosa, eli gqala lomsasazi lithi kuninzi okwenzekileyo ebomini balo kususela mhla lazibeka phantsi iintambo kunomathotholo. 
Ukuphuma engena ezibhedlele esenziwa uqhaqho amatyeli ngamatyeli, ukungakwazi kuhamba, ukuthetha, ukuphazamiseka ngokwasengqondweni nokubuncama ubomi besiqhelo, zezinye izinto uNcanywa ebejamelene nazo. 
Uthi walahla eCKI FM emva kokungakwazi ukunyamezela impatho awayifumana ngaphakathi elo xesha. 
“Oku kwandimosha, kwandenza ndingafuni kwanto enokwenza nento endiyithanda kakhulu, unomathotholo,” kubalisa uNcanywa. 
Uthi ngexesha engekho kunomathotholo bengasafuni nokumamela, engabukeli nomabonakude. 
“Bendingasafuni nokwaziwa ukuba ndinguThandi Ncanywa, kwabanye abantu bendizazisa njengoThandeka kuba ndibaleka imibuzo yokuba ndibuyela nini kunomathotholo.” 
Nakubeni bekunjalo, kodwa le nzalelwane yaseNew Brighton, eGqeberha, ithi unomathotholo ebehleli emithanjeni yakhe kuba wamdalelwa. 
UNcanywa wazibandakanya nezosasazo ngonyaka ka1996 ngethuba eqeshwa yiUbuntu Radio. 
KwiUbuntu, uNcanywa uthi wabanethamsanqa lokufakwa phantsi kwephiko ligqala lomsasazi elidl’ umhlalaphantsi, uFikile Lubisi. 
Ngo1997, emva konyaka nje, uNcanywa waye wafunwa yiCKI FM. Apho wafika wenza inkqubo ethi Community Affairs eyayisenziwa nguNtomboxolo Malusi, waze wenza nenkqubo yabantwana ngeempelaveki. 
“Kwakunzima ukundifumanela eyona nkqubo endifaneleyo kuba ndandilunga kuzo zonke iinkqubo,” kuqhayisa uNcanywa ehleka. 
Uthi ukubuyela kwakhe kwinkqubo yabantwana kungqina ukuba abantwana ‘ubadalelwe’. 
“Ndiyabathanda, bayandithanda, ndiyabazi, kwaye kunjalonje ndibadalelwe,” utsho uNcanywa ethetha ngabantwana. 
Uthi ufuna ukubangumsasazi wokuqala ukufumana imbasa ngokwenza iinkqubo zabantwana. 
Akasasazi nje kuphela, kodwa lo makhwekhwetha womsasazi ukwanesiphiwo sokucula kwanokudlala kwimidlalo yeqonga phakathi kwezinye izinto. 
Ngo1999, lo msasazi wafumana imbasa yeBest Insert kuSelimathunzi ngokwenza uMiss Gay Eastern Cape eQonce. 
Nangona nje kwiminyaka yakhe yokunyamalala kwezolonwabo uNcanywa ebesebenza kwiinkampani ezohlukeneyo, kodwa impilo yakhe khange ibe sesimeni esihle. 
“Besele ndifuna ukuncama kuba bekungekho nto ilungayo ngokwasempilweni, bendithi xa ndiphuma kule ndigule yile,” utsho. 
UNcanywa ubuyile ngoku kunomathotholo, kwaye ufuna ukusebenzisa eli xesha akhumbuze umphulaphuli oko adume ngako.",Igqala lomsasazi libuyele kunomathotholo!
"Amatsatsantsa a Pitori abuye entywizisa eLubumbashi emva kokubethwa ngo’2-1 yiTP Mazembe kumdlalo wokuqala wamagqibela kankqoyi weCaf Confederation Cup – kodwa azimisele ukujika amatye abe zizonka kule veki xa edlala umdlalo wesibini la maqela eLucas Moripe Stadium ngentsimbi yesithathu emalanga ngoMgqibelo.  
Izangxa zaseDR Congo azibaphoxanga abalandeli bazo abebegcwalise ibala – kodwa zisenomsebenzi omninzi kumdlalo olandelayo nangona zikwazile ukuphumelela ekhayeni lazo.  
Ukapteni weSuperSport, uDean Furman, nomqeqeshi * -Eric Tinkler, baqinisekile ngempumelelo yeqela labo xa lidlalela ekhaya emva kokuba lifumene igowuli ekuhambeni. 
Umdlalo wokuqala khange ubelula kwiSuperSport nangona izamile kakhulu.  
Abadlali beMazembe bebezimisele ukuyisonga impumelelo yale ndebe kwakumdlalo wokuqala – kodwa igowuli elifakwe yiSuperSport lithetha ukuthi umdlalo usavulelekile kuwo omabini la maqela.  
Iqela loMzantsi Afrika lizakuncedwa kukubuya kwabadlali balo abanamava abafana noReneilwe Letsholonyane noMorgan Gould abangadlalanga eCongo ngenxa yamakhadi.  
Nakube kunjalo, lo ngumdlalo omtsha ozakunyanzelisa iqela likaTinkler ukuba lizimisele kakhulu ukuze libethe iintshatsheli zeConfederation Cup ezikhuselayo.  
UFurman ukhale ngamathuba abangawanikwanga ukuwasebenzisa kumdlalo wokuqala, watsho esithi bazimisele ukwenza ngcono kumdlalo olandelayo. 
“Bekumnandi ukudlala ebaleni eligcweleyo. Sikonwabele ukudlalela kulo, sinethemba lokuba kwakuba nje nasekhaya. Ukubethwa ngo’2-1 asinto embi kangako, asibethwa lula ekhaya. Sifumene igowuli ekuhambeni – xa sidlalela ekhaya izinto ziza kujika,” utshilo uFurman. 
Kumdlalo ogqithileyo, uSipho Mbule, oneminyaka elishumi nethoba, uzenzele udumo ngokuthi afake igowuli elihle ekude. Ngelishwa iSuperSport yenze iimpazamo ezinike iMazembe amandla wokufumana igowuli lesibini emdlalweni.  
“Besizimisele ukuphumelela apha. Ndingatsho ukuba ePitoli bazakuza kuthi bengxamile – kodwa sakube sibalungiselele. 
pedro.mapelo@inl.co.za",Amatsatsantsa aqinisekile ngempumelelo ekhaya
"Umbutho woomama abathengisa ezitalatweni eGcuwa, iButterworth Hawkers Association Women’s Forum (BHAWF) ubambisene nosomashishini waseTopiya uBrian Tesfay bakuncedisa abantu abangathathi ntweni kwilokishi yaseSkiet. 
Lo mbutho ukunye nalo somashishini, banikezele ngoobhaka bokufaka iincwadi abalikhulu, iibhotile zokugalela isiselo, iilidi ezilikhulu kunye neezikhaftina ezilikhulu kubantwana bale lokishi. 
Unobhala weBHAWF uNonkanyiso Voyi uthe ngelinyathelo ziinzame zokuncedisana neentsapho ezingathathintweni kwakunye nokunciphisa izinga lolwaphulo mthetho eSkiet. 
UVoyi uthi le ndawo yogobityholo idume ngezenzo zolwaphulo mthetho nto leyo abacinga inokuba yenziwa yintlupheko. 
“Izenzo zolwaphulo mthetho zixhaphakile eSkiet kwaye sicinga ukuba zibangelwa kusokola kwabantu bakhona,” uqhube watsho. 
Kungoko lo mbutho wabathengisi zitalatweni ucele inkxaso kulo somashishini waseTopiya uTesfay ngelokuncedisa abantwana abangathathi ntweni kule ndawo. 
UTesfay odume ngegama lika “Alex” uthi uthathe isigqibo sokunika inkxaso kuba ungumntu okhule esokola eTopiya. 
“Ndizimisele usebenzisa neButterworth Hawkers Association Women’s Forum ukuphucula iimpilo zabo basokolayo,” utshilo * -Alex. 
Lo somashishini unevenkile ethengisa iimpahla eGcuwa kwaye kuyacaca ukuba kudala ekweli njengoko sele ekwazi nokuthetha isiXhosa. 
Ukanti uVoyi uthi bayayivuyela kakhulu inkxaso abayifumana kulo mntu wasemzini njengoko kunzima ukuba bayifumane koosomashishini baseMnquma. 
Kunyaka ophelileyo uthi basungule iphulo lokutyisa abantu baseSkiet isuphu, kwaye uTesfay uyabancedisa nalapho ngemali yakhe ukuthenga izinto. 
Umhlali waseSkiet uMonica Benye uthi uninzi lwabo abasebenzi kwaye baphila ngemali karhulumente yesibonelelo sabantwana. 
UMonica uthi inkxaso kaTesfay kubo ibonakalisa uthando ubundlelwane obuhle kunye nabantu baseSouth Afrika.",Baphiwe izixhobo zemfundo abahlali baseSkiet
"Iqela lesizwe laseMpuma Koloni, iSouthern Kings, lide laphumelela umdlalo walo wokuqala kwiveki ephelileyo.  
Emdlalweni obunzima kakhulu kwisixeko saseSwansea, eWales, iKings iphumelele ngongciphu ibetha iOspreys ngo’16-14. 
 Umdlali oye waqaqamba emdlalweni ngokufaka amanqaku ibe ngumdlali wasemva uScott van Breda.  
Mithandathu imidlalo esele idlalwe yiKings kwisizini entsha yePRO14, isendaweni embi, kodwa impumelelo iza kunika abadlali amandla wokuguqula imeko elikuyo iqela laseMpuma Koloni.  
Umqeqeshi weKings, uRobbie Kempson, uyivuyele kakhulu into eyenziwe liqela lakhe kodwa yona iCheetah edlala kwiPRO14 nayo, ibuye isophisa emva kokubethwa iCardiff Blues ngo’3-17. 
“Umsebenzi owenziwe ngabadlali awukholeleki,” utshilo uKempson encoma abadlali bakhe emva komdlalo. 
 “Bezikhona zona izinto esizenze kakuhle emdlalweni pha naphaya kodwa eyona nto endichulumancise kakhulu yindlela abadlali abadlale ngayo emva. Izamile ukujula yonke into kuthi – kodwa abadlali bethu bebezimisele ngeyona ndlela. Ikhuthaza kakhulu indlela elidlale ngayo iqela lethu ngokuba linabadlali abaselula nangeminyaka noba bekhona nabadala. Siye emdlalweni sonzakalelwe ngabadlali abaphambili esiye emdlalweni singenabo kwaphela. Kodwa eyona nto endiyothulela umnqwazi yindlela abadlale ngayo phantsi kweemeko ezahlukileyo kwezaseMzantsi Afrika abaziqhelileyo,” utshilo uKempson emva komdlalo eWales. 
Ngoku iKings iza kudibana neConnacht ngomhla wamashumi amathandathu emdlalweni oza kube ukwilizwe lase-Ireland. 
Yena umqeqeshi weCheetahs, uHawies Fourie, ukhale ngabadlali abafumene amakhadi kodwa kwangaxeshanye wabe evuyiswa yindlela elilwe ngayo iqela lakhe emdlalweni.  
“Besikufuna ukuphumelela umdlalo. Ndiphoxekile ziziphumo zomdlalo. Ngethuba sinikwa ikhadi elibomvu besendinalo ixhala ngoba besihamba emva. Siye saphisa ngebhola. Lo nto isisokolisile ngoba besekukho umdlali okhutshiweyo,” utshilo uFourie emva komdlalo. 
pedro.mapelo@inl.co.za",UKempson ubaqhwabele izandla abadlali beKings
"UMBONISO weqonga ovangwe sisiqhazolo kodwa ube ubeka elubala intlungu yokubiwa kwabantwana eMzantsi Afrika, bethengiswa okanye babulawe, ushiye uninzi luchiphichiphiza kwiHolo leSixeko saseMakhanda. 
Lo mdlalo othi Bhuti is the Beast, uvula amehlo ngokuxhatshazwa kwabantwana kwiindawo esihlala kuzo, benukunezwa ngabo babaziyo nababathembayo. 
Iindaba zendoda egqugqisayo ekuhlaleni ebizwa iBeast zikhawuleza zithi ndi ekuhlaleni. Abazali nabantwana abasexhaleni babiza intlanganiso nosodolophu wesixeko, ekubonakalayo ukuba unkone bubuqhophololo nokunyoluka kwaye nekucaca phandle ukuba akanalo kwaxesha lakuphulaphula isikhalo sabahlali, kwelinye icala ngoongantweni bamapolisa, abefundisi bobuxoki kuquka namagqirha omgunyathi nabashiya kungekho mpendulo nechiza lale nkohlakalo. 
Bakumashumi amahlanu abantwana belokishi yaseWalmer eGqeberha abebemane betshintsha iimpahla kwiziqendu ezininzi zeli bali, bezama ukuzoba umfanekiso nobunkenenkene bemeko yokubiwa kwabantwana. 
Italente yokucula, ukudanisa nokulinganisa kwaba bantwana ishiye wonke ubani eqhwaba izandla. 
Eli bali lingentsomi yemoto eba abantwana libhalwe laze laphononongwa nguXabiso Zweni okhulele kule lokishi yaseWalmer. 
Kunyaka ophelileyo uZweni, ebeze nomdlalo othi So What Sarafina kulo Mnyhadala wezoBugcisa ekwasebenzisa abantwana bakhe beMasifunde Academy. 
IMasifunde iqeqesha abantwana abangaphaya kwama200 eGqeberha kwizakhono ezokuhlekeneyo zobugcisa. 
Emculweni nguSivuyile Scott Msizi, kwezomdaniso nguSibabalwe Ngewu, encediswa nguManoah Sonwabo noBanele Njadayi kwicala lempahla yeqonga.",#NAF: Intlungu ngokuxhatshazwa kwabantwana
"Phaya kwaFood Lovers, ingakumbi kula ndawo yamanzi, uyaphela nomvandedwa obunawo yimpatho yabo.  
Xa ungena wamkelwa ngoncumo, uyakhululeka ngaphakathi evenkileni ngenxa yabasebenzi abanobubele.  
Banobuntu kakhulu, ndifuna ukuthi kubo mabaqhubele phambili bangayiyeki into abayenzayo.  
Ezinye iindawo azifani nale yabo. Nofikayo ufika abenjeya naye. Impatho entle yinto yaseVincent, xa ulapha uyaphola.  
– MaDlamini waseMdantsane,  
kwaNU 1",*Thumela eyakho incwadi eya kuMhleli ngeSMSokanye kuWhatsapp  063 743 9538
"UMphathiswa weSebe leNtsebenziswano kuRhulumento, nemicimbi yeeNkokeli zeMveli uFikile Xasa uthi sokuze uMasipala waseMnquma ubenoosodolophu ababini, izabhokhwe ezimbini kunye noosomlomo ababini ebhungeni. 
UXasa ukutsho oku ngexesha esamkela unxwebhu lezikhalazo zabahlali baseMnquma abakhalaza ngelithi uManejala kaMasipala, uSindile Tantsi makalahle kwesi sihlalo. 
UXasa uthi into yamabhunga amabini aseMnquma ifikile kubo beli sebe, baze bayigqithisela kumbutho we-ANC. 
“Malunga nomcimbi wamabhunga amabini siyixelele i-ANC, kwaye nayo ithi sele iyalele ooceba ukuba balungise yonke lemeko,” uqhube watsho uXasa. 
Uthe ukuqala ngoLwesibini lo masipala uzakukhokelwa libhunga elinye, nangona engatshongo ukuba uThobeka Bikitsha osuswe kwesi sihlalo ligqiza elikhokelwe guThobokazi Ntanga uzakubuyiselwa njengosodolophu kusini na, okanye kuzakukhokela uNtanga. 
Ukwathi uze ngokwakhe eMnquma ukuzokuphelisa into yokubanjwa kwamabhunga emacaleni ngooceba abathile besonyulana. 
UXasa uthi bazakuzivelela zonke inkalo zomthetho ngaphambi kokuba bathathe isigqibo, kodwa uyibeke yacaca eyokuba umasipala abazukuwuchitha koko bazakubonisana nooceba abangaphakathi ebhungeni. 
“Iyakuba yinto yokugqibela ukuchitha umasipala, okwangoku sizakuhlala phantsi naye wonke ubani ochaphazelekayo kwingxaki yaseMnquma,” utshilo uXasa. 
Abahlali bathi le nto yokungaboni ngasonye kweenkokheli kwibhunga likamasipala eMnquma ithwaxa bona kwinkonzo, kwaye umphathiswa uXasa makayisombulule lenyewe ngokukhawuleza. 
Obefunda inxwebhu labahlali uNocwaka Bizane uthi umasipala kunzima nokuba unike inkxaso kwinkqubo zabantu abakhubazekileyo. 
“Akukhonto siyenzelwayo eMnquma singabantu abakhubazekileyo kodwa savota nathi,” utshilo uBizane 
Balindele isisombululo kuXasa ngomso, kwaye bafuna ukuba akhululwe uTantsi kwisinkundla sakhe. 
Bezisaqhuba iingxoxo phakathi komphathiswa kunye nabo bachaphazelekayo kwingxaki zaseMnquma ngexesha sipapasha elinqaku.",UXasa uthembisa isisombululo kwingxubakaxaka yaseMnquma
"Abalandeli beChippa United bashiyeke bephoxekile emva kokubethwa kweqela labo yiBoroka FC.  
Iqela laseMpuma Koloni livuthululwe ngo’3-1 kumdlalo wePSL obubanjelwe eNelson Mandela Bay Stadium ngoLwesibini.  
Igowuli lokuqala leBaroka lifakwe ngumdlali weChippa, aze amabini afakwa nguGift Motupa ofikayo kwiqela laseLimpopo.  
Ukubethelwa kowayo olu hlobo iChippa United kuyaxhalabisa ngoba eyona nto iyichanileyo kwisizini edlulileyo kukungakwazi ukuqokelela amanqaku kwimidlalo yayo yasekhaya.  
Lo ngumdlalo wesibini ephulukene nawo iChippa – kanti yona iBaroka ibiphumelela okokuqala kule sizini. 
Yona i-Orlando Pirates izuze amanqaku apheleleyo emva kokubetha ngo’1-0 i-Ajax Cape Town kumdlalo wePSL. Igowuli lempumelelo lifakwe nguBernard Morrison.  
Ngoku iPirates iphumelele imidlalo emibini kwemithathu eyidlalileyo kule sizini.  
AmaZulu abambene ngo’1-1 neMaritzburg United, yona iSuperSport united ivuthulule iPlatinum Stars eqeqeshwa nguRoger de Sa ngo’2-0.  
Iqela laseBlomfontein Celtic ifumene impumelelo yokuqala nayo ngokubetha iPolokwane City ngo’2-1.",IBaroka FC ihlaze iChippa United eBhayi
"Amaqela adlala kwiDStv Premiership abuyela emabaleni ngempelaveki emva kokuthi khebevu ithuba elingaphaya kwenyanga ngenxa ye-Africa Cup of Nation esondela esiphelweni eCameroon. INedbank Cup ekuza kulwelwa yona yabanjwa yiTshakhuma Tsha Madzivhandila (TTM) kunyaka ophelileyo eyaguqulwa igama yayiMarumo Gallants ngabanikazi bayo abatsha. Umqeqeshi owanceda iTTM yaphumelela indebe yokuqala nguDylan Kerr, othi ufuna ukuyikhusela indebe yakhe nangona engumqeqeshi weSwallows ngoku etsale nzima ixesha elide kwisizini yeDStv Premiership eqhubekayo. 
OkaKerr uya emdlalweni weNedbank Cup ekhuthazekile emva kokunceda iWarriors FC ephumelele iDStv Compact Cup kwimpelaveki egqithileyo. Iqela lakhe, iSwallows, liza kuvan’ amandla neTS Sporting edlala kwiGladAfrica Championship emdlalweni oza kube useDobsonville Stadium emalanga ngoMgqibelo. 
“Ndifuna ukuwuphumelela umdlalo ngoba ndim umqeqeshi ophakamise iNedbank Cup ndingumqeqeshi weTTM kunyaka ophelileyo,” utshilo uKerr ethetha neentatheli. “Yonke into ixhomekeke kubadlali. Indebe yeNedbank ibaluleke kakhulu nangona kufuneka ugqithe kumaqela edlala kwiGladAfrica ukuze uyiphumelele. Ukudlala neSporting kuza kuba nzima – kodwa ndibathembile abadlali,” utshilo uKerr. 
Amaqela amaninzi abuyela enkomeni enethuba elide engasadlali – kodwa kubhetele kwiSwallows ngoba iziqwayi zayo bedlala kwiCompact Cup. “Amalungiselelo wethu ahamba kakuhle kwaye sifuna ukubona abadlali abafuna ukuqala umdlalo ngoMgqibelo. Sidibana neqela eliza kuthi licinga ngokungaqhubi kakuhle kwiGladAfrica – kodwa thina sifuna ukuphumelela,” utshilo uKerr, oza kuqeqesha iSwallows FC ngaphandle kukaThabo Matlaba othathwe yiRoyal AM yaKwaZulu-Natal. 
Imidlalo yeNedbank Cup: 
Lwesihlanu: University of Pretoria vs Chippa United @Tuks Stadium, 15:00; Richards Bay Mamelodi Sundowns @Princess Magogo Stadium, 18:00 
Mgqibelo: Swallows vs TS Sporting @Dobsonville Stadium, 15:00; Marumo Gallants vs Golden Arrows @Thohoyandou Stadium, 18:00 
Cawa: Orlando Pirates vs AmaZulu @Orlando Stadium, 15:00 
Lwesithathu: Venda Football Academy vs African All Stars @Thohoyandou Stadium, 15:00",UDylan Kerr ubeke iliso lakhe kwiNedbank ngoku
"Isigwebo sendoda eneminyaka enamashumi amabini anesithathu (23) sihlehlisiwe kwinkundla yamatyala yasePitoli namhlanje. UWilliam Ribombo wafunyanwa enetyala lokudlwengula amantombazana amabini aneminyaka elishumi elinesine(14) ngonyaka ka-2014. Isisgwebo sihlehlisiwe kuba engafikanga uMantyi enkundleni. Kulindeleke ukuba lichotshelwe ngomso ityala kwakhona. 
Intombi yokuqala wayidlwengula kwilali yakuMmotla kufutshane nakwaTemba kwiphondo laseNorth West endleleni eya eRatjiepan kwinyanga yeKhala kwango-2014, intombazana yesibini wayidlwengula kwinyanga yeDwarha  kwangonyaka ka-2014 kufuphi nesibhedlele iJubilee apho wadlwengulelwa phantsi kweBhulorho nguRibombo. Kwingxelo yamanani olwaphulo-mthetho elizwe lonke ekhutshwe lisebe lamapolisa namhlanje, iziganeko zodlwengulo zinyukile xa zithelekiswa nonyaka ophelileyo.",Lihlehliselwe ingomso ityala lesidlwengu sasePitoli
"Inkundla yengingqi yaseMthatha imgwebe iminyaka elishumi elinesine uFikile Ginyizembe emva kokufunyanwa enetyala lokubulala ngokungenanjongo.  
UGinyizembe (43) wayeqhuba iveni yakhe kwiirobhothi eziphakathi kwelokishi yaseKhwezi naseVulindlela Heights eMthatha, apho wathi watshayisa iteksi kwabhubha abantu abalishumi elinesithathu kulandela ukusilela kwakhe ekulindeni iimoto eziza ngaphambili (Right of Way).  
Ngokwemigaqo yezendlela, uGinyizembe kwakufanele ukuba ulinde iimoto eziza ngaphambili phambi kokuba ahambe kwiirobhothi.  
Ukusilela kwakhe kwabangela intlavubela yengozi emva kokuba le teksi yathi yatshayiswa yiveni kaGinyizembe ze emva koko yabhukuqa, yatsha. Ukutsha kwayo kwabangela ukuba bashiyeke beluthuthu abakhweli abalishumi kuquka nomqhubi. Abathathu babhubhela esibhedlele.  
Umbuso ukholelwa esi sigwebo sakusebenza njengesithintelo kubaqhubi abangahloneli mithetho yeengozi.",Ugwetywe iminyaka eyi-14 owabulala abayi-13 kwingozi yeteksi
"Emva kokudlalela iZimbabwe kwi2019 Africa Cup of Nations kutshanje, kuye kwakho amahumhum athi uKhama Billiat weKaizer Chiefs ufunwa kakhulu ngamaqela asemantla ezwekazi leAfrika aquka iZamalek yaseYiphutha neRaja Casablanca yaseMorocco. 
 Umanejala kaBilliat kwaM-Sport Management, ungqinile okokuba ngokwenene akhona amaqela aziwayo anomdla kuBilliat.  
Nangona iZimbabwe ikhululiswe ijezi kwiAfcon ingaphumelelanga namnye umdlalo kodwa uBilliat wazibonakalisa emidlalweni yelizwe lakhe.  
“Ewe, iRaja Casablanca inditsalele umnxeba kodwa ndiyithumele kwiChiefs ngoba uBilliat ngowayo. Andingeke ndimnyanzele uBilliat ngoba usonwabile kwaye ufuna ukuphumelela iindebe kwiChiefs,” utshilo uNgobeni kwi-Independent Media.",Akafuni kuhamba uKhama Billiat
"Umphathiswa wesebe lezekhaya kweli uMalusi Gigaba uzakuba yinxalenye yokumiselwa kwephulo lokulwa ukuthengiswa kwabantu eMzantsi Afrika nakwihlabathi. Eli liphulo lombutho wezizwe ezimanyeneyo iUnited Nations elijongene nokulwa ukuthengiswa kweziyobisi nolwaphulo mthetho kwihlabathi. UMzantsi Afrika uphakathi kwamazwe alishumi elinesithathu athe atyunjwa ukuba agxile kumsebenzi wokulwa ukuthengiswa kwabantu kwihlabathi. 
 Ngenxa yeliphulo amazwe athatha inxaxheba azakuncedakala ukuqinisa inkqubo zawo zokulwa ulaphulo mthetho kwimida yalamazwe. Amazwe amaninzi ehlabathi anengxaki zokuxhatshazwa kwemida yawo engenwa lula zizaphula mthetho. Oyintloko yeNational Public Prosecution uAdvocate Shaun Abrahams ulindeleke ukuba abeyinxalenye yalenkqubo yokumiselwa kweliphulo. Ukumiselwa kweliphulo kuzakuqala ngentsimbi yesibini ngalemvakwemini yanamhlanje ePitoli.",Izizwe ezimanyeneyo zimisela iphulo lokulwa ukuthengiswa kwabantu
"Basandula ukubhiyozela ukugqiba iminyaka elishumi elinanye ukusukela oko baqala iMpendulo Savings eJeffreys Bay, kwaye sele benze ingeniso emalunga nezigidi ezilishumi elinesithoba zeerandi (R19 million).  
IMpendulo Savings yasungulwa nguJill Thompson kwaye umsebenzi wayo kukunceda iintsapho ezingathathi ntweni eJBay ukuze zikwazi ukuqubisana nemingeni yendlala.  
Le ndibanisela yokonga inamalungu angamawaka amabini kwaye ukwaqhuba nombandela wokufundisa ngezimali kwanoqeqesho lwezoshishino, isebenzisa inkqubo kanomathotholo ebizwa ‘Be Money Wise or Go Mad’.  
Le nkqubo idlalwa kwiOasis FM yala mmandla rhoqo ngentsimbi yeshumi kusasa ngooLwezine.  
“Saphehlelela [eli nyathelo] ngethemba lokuba liza kuncedisa ekulweni indlala, neyayingunozala wolwaphulomthetho, udandatheko lwabantwana kwaneentsapho ezingazinzanga. Sasifuna ukwenza umahluko omncinane, kodwa asizange sicinge ukuba iminyaka yethu yokuqala yeshumi elinanye iyakuba nje,” utshilo uThompson, umlawuli weMpendulo Savings.  
UHlengiwe Radebe ongumlawuli wophuhliso lwezoqoqosho kwiFama yoPhehlombane ngoMoya yaseJeffreys Bay uthi bayazingca ngokuxhasa iMpendulo Savings ukusukela ngo2013. 
sithandiwe.velaphi@inl.co.za",Impendulo kwiinzingo zaseJeffreys Bay
"Simphiwe Nolutshungu 
Ibuhlungu kakhulu  loo nto leyo kwaye ibufana nqwa nokuguqa emeveni ube uvule izandla zakho ukhongozele, ndinako kanti nokuyifanisa nokungqengqa okanye ukunabela emalahleni abomvu. 
Olu ludonga oluwela kakhulu  abantwana abaphakathi emtshatweni, luye lubalimaze kakhulu nobungxwelerha babo bukhwaze ngamandlakazi anganqandekiyo. 
Ukwahlukana kwabo bebemanyene ngeqhina lomtshato kuzala ithanda emphefumlweni, kwaye ke kuchitha nentlantsana yethemba lokuphila ibizabalaza ifumbethe ukuphila  nemfudumalo kwikhaya elo. 
Ukukhwazana nokukhonkothana kwezi ntsapho zimbini, ukutsho ke kulo myeni nakulo nkosikazi nako akulokhubalo koko kuvula okanye kudala owona mlambo ungawelekiyo ngamandla. 
Ukanti kanye njengabantwana aba, osisihlobo kweli khaya unyanzeleka ukuba athathe icala phakathi kwaba babini bohlukanayo. Konke ke oku kuzophula ngakumbi iimpiko zomtshato. 
Iinkedema ezibazali abadla amazimba zizalwa kukwahlukana kwabo babini, ukutsho ke abazali babo. 
Oku ke kuzala nokulobotha kwengqeqesho abantwana ebebekhuliswe bondlelwa kuyo ngabazali. Ngoku bayakuhamba ke bencanca imibele ngemibele yeengqeqesho, ezibandayo nezishushu ke. 
Ezinye iintaka zithi ukuze ziphile bhadlileyo okanye zikhululeke kwinto yonke, oko kuye kwenzeke xa iimpiko zazo zikhululekile, kodwa ukubotshwa okanye ukuqhawulwa kwazo kuye kumise zonke iintshukumo nokuphila kwazo, ithi ke loo nto iimpiko ezi zibalulekile kwaye ziyimpilo ekuphileni. 
Kulithamsanqa nentsikelelo evuzisa amathe ukukhuliswa ngabakuzalayo okanye abazali bakho ke, kuba uninzi lwabantwana alukhuli njalo koko bakhula kakubi, abanye ke ngenxa yokuqhawuka kwèempiko zomtshato wabazali babo. 
Ukwakha kuthatha iminyaka evisayo kunye nemizabalazo enzima kakhulu, ikhatshwa yimibilo kunye nokusengeka kwamagazi abo bakhayo, kodwa ukuchitha kugilwa nje kona yimizuzwana kube ke kuphelile. 
Ukwakha bubusuku obungenanyanga ze ukuchitha kubeyimini ezigqatsa ngelanga, kwaye ke ekwakheni abancedisi badla ngokunqongophala kodwa ekuchitheni kuza ilizwe lonke. 
Ukunuka ke nomgxobhozo wako konke ke oku kuyakuthwalwa zezi ntsana zaye zabona ilanga ngenxa yobushushu bomtshato ngelo xesha. 
Aba badala ke, abazali ukutsho kuye ubani akwazi ukuba ampampathe de ayokungqubeka kuthando olutsha, maxa wambi oku kuye kuzale incindi yekhala ephindeneyo, ukanti kothe wanethamsanqa kuveze iziqhamo noko ezincumisayo. 
Abantwana ke bona bayakusala betyibilika ke kolo daka lunjalo, bakumana ke bebambelela bazame nokujinga kuloo mifula idlula ngendlela iya kwaNtliziyondise. 
Zithi zakuqhawuka ke iimpiko zomtshato, nobomi butsho nabo bubenjalo ke ukubheka phambili. 
Iinyembezi zovuyo zisuke nje ngomzuzu zizale ezobuhlungu.",Iimpiko zomtshato
"Atsho ngazwinye ebetha idolo phezulu amanina aphuma eCumakala ekhokelwa ngumbutho ojongene nokulwa ukuxhatshazwa kwamanina nabantwana iKusile Women Empowerment, esithi makangayinikwa ibheyile usomashishini otyholwa ngokudlwengula abantwana. 
Bebephambi kweNkundla kaMantyi ngethuba kuvela  indoda enamashumi amathandathu eminyaka (60)  ubudala ekuvakala ukuba idlwengule intwazana eneshumi elinanye (11) leminyaka ubudala. 
Umrhanelwa ngumnikazi wendawo ethengisa utywala kwilokishi yakwaMlungisi eCumakala. Ingxelo iqhuba ithi eli ayiloxhoba lokuqala, amanye amaxhoba sele ede anabantwana kumrhanelwa, nangona nje angazange avulwe loo matyala. 
Umrhanelwa uqale ngokuthuthisa ixhoba amakhoba otywala, esithi malicoce kwindlu ekuselelwa kuyo. Lakugqiba ukucoca, umrhanelwa utyholwa ngokuvala ucango, wayalela ixhoba ukuba malikhulule ipenti yodwa. Kutyholwa ngelithi uye walifunqula, emva koko walidlwengula. 
UMsunguli wombutho ozimeleyo wamanina  iKusile Women Empowerment uNomfuneko Salaze, uthi ngokuphatha uxwebhu lwezikhalazo kukuba bafuna isililo sabo sivakale kuba imbi into eyenziwe kwixhoba. 
“Bafike kum emsebenzini ngomhla wokuqala kule nyanga behamba nomakhulu wexhoba nanjengoko lingasenaye umama. Bandixelela ngengxaki eyehle emntwaneni, wabe umntwana engakwazi nokuzihlalela kakuhle ngenxa yomonzakalo. Sibone ukuba le into masiyiphakamele kuba ngamanyukunyezi, kwaye nomntwana akakwazi ukuzilwela. Sifuna ukuba abolele apha ejele, azi ukuba ayihlekelwa into ayenzileyo,” utshilo uSalaze. 
USalaze uthi ziliqela iziganeko ezenziwe ngumtyholwa zokudlwengula abantwana, apho ade wabanabantwana kubo. Uthi lawo amatyala zange achazwe ngaphambili.",Usomashishini odlwengula abantwana!
"Emva kokuba kuqatshelwe ubunzima obujongene nabantu basezilalini xa bewela iibhulorho ngeemini zeemvula ezinkulu ezithi zenze izikhukhula emilanjeni kutsho kube nzima ukuyiwela, amajoni athathe icebo elalisetyenziswa kwimfazwe yamazwe yesibini aqalisa ukutshintsha intlalo yabantu emaphandleni aseMpuma Koloni ngokuthi akhe ibhulorho ebizwa ngokuba yiBailey nexabisa imali encinci ukuyenza kwaye nexesha lokuyakha lincinci kakhulu.  
Eli qhinga lathi lasungulwa ngonyaka ka2009 emva kokuba iSebe loKhuseleko lathi laqaphela into yokuba ubuxhakaxhaka beentsimbi ezashiyeka ngexesha lemfazwe buhleli nje bugqiba indawo ezinkampini zawo, latsho lasebenzisana neSebe leMisebenzi yoLuntu kunye neSebe lezoThutho noKhuseleko kwiphondo eli.  
INjineli kwiSebe loKhuselo uCol LT Burgh nonguye okhokela igqiza lamajoni asebenza ngokwakha ibhulorho ezi uthi le ntlobo yebhulorho ebizwa iBailey yayisetyenziswa xa kufuneka kuhlaselwe kummandla wentshaba emfazweni.  
“Amajoni ngexesha lemfazwe ayeyisebenzisa ibhulorho le ukuwela iindonga nemilambo ukuze bafikelele kwiintshaba zawo. Saye sayakha eyokuqala ibhulorho ngonyaka ka2009 sisebenzisa iintsimbi ezashiyeka kula mfazwe kodwa seziphelile ngoku, senza ezinye sikopa kwindlela ekwenziwa ngayo eziya,” utshilo uBergh.  
Uthe olu hlobo lwebhulorho lithatha intsuku ezine ukudityaniswa kweentsimbi zayo.  
“Sithatha nje iiveki ezisi-8 xa sisenza ibhulorho sitsho siyigqibe. Iintsimbi zona iba zintsuku ezine ukuzihlanganisa ube ugqibile,” wongezile lo kaBurgh. 
 Olixhoba lokuhamba nezikhukhula zomlambo kwilali iNkobongo eNgcobo, uEric Ntshinga, nebekuvulwa kuyo ibhulorho yesihlanu oko lasungulwa eli phulo kule veki iphelileyo nguMphathiswa uPatricia de Lille weSebe leMisebenzi yoLuntu nelinoxanduva lokuququzelela eli phulo, uthe uyayivuyela le nzame ngoba isizukulwana sakhe asinokuyifumana into embi eyamehlelayo ngonyaka ka2000.  
“Ngonyaka ka2000 sathi xa siwela ibhulorho le, indim nabanye oomama ababini zange siwave amanzi, sabona kusithi gqi isikhukhula esisuka ngentla sandithatha semka nam kunye nabo mama ababini.  
“Ndancedwa lisebe lomthi sele ndincamile emazantsi omlambo, ndakwazi ukubambelela ndiphume, ndatsho ndanceda nabanye, ngoku xa ndime phezu kwale bhulorho ndonwabe kakhulu, isizukulwana sam ndiyayazi ngoku ukuba asinokusifumana esi sam isehlo ngoba ngumankanka lo,” utshilo uNtshinga. 
 Kule nkqubo yolwakhiwo lwebhulorho, ngamaSebe kaRhulumente amathathu asebenzisanayo, iSebe leMisebenzi yoLuntu liququzelela ulwakhiwo, ize iSebe lezoThutho ephondweni lizise imali edingekayo, lona iSebe loKhuselo liyazakha iibhulorho ezi. 
 Amathuba omsebenzi athi avele angama40 nalapho kuye kuqeshwe ekuhlaleni. Ezintlanu iibhulorho sele zakhiwe ngoku, zine iibhulorho ekusajongwe ukuba zakhiwo apha eMpuma Kapa kulo nyakamali. Eyakhiwayo ngoku ikwidolophu yaseCofimvaba.  
Ethetha nabahlali kolu vulo lwebhulorho, uPatricia de Lille, uthe ubom bomntwana oswelekileyo emnye bubom obuninzi kakhulu obo, yinto leyo urhulumente anentloni ngayo.  
“Urhulumente kufuneka enze kanje, imbi into yokuba kubekho umntwana otshona emlanjeni esiya esikolweni. Yinto esinentloni ngayo thina bantu abakuRhulumente xa nithwala nzima ukuze nifumane iinkonzo.  
“Le bhulorho le yakhiwe ukuba kufunwa ukutshintshwa intlalo yenu. Mayiphele into yokuba uRhulumente athembise angenzi, nani sanukuthemba kwalizwi labantu bepolitiki. Xa benibathembisa ngento nibobuza ukuba iza kuvelaphi imali yokwenza isithembiso eso,” utshilo uDe Lille.  
Lo msitho ubuzinyaswe yiNkulumbuso yephondo leMpuma Kapa uOscar Mabuyane, uSekela Mphathiswa weSebe leMisebenzi yoLuntu uNoxolo Kiviet, onguye owasungula le nkqubo ngelixa eyiNkulumbuso yephondo iMpuma Kapa kunye noMphathiswa weSebe lezoThutho noKhuseleko eMpuma Kapa uWeziwe Tikana-Gxothiwe.",Amajoni akha iibhulorho ezilalini
"USinazo Mbekeni (18) waseMdantsane kwaNU 9 yintwazana evunyiweyo ngokucondoba eqongeni  kwicandelo loonobuhle eMnquma eGcuwa. 
Oku kulandela emva kokuba ephumelele uMiss Butterworth kumsitho woonobuhle obubanjelwe eGcuwa ngoMgqibelo. 
Iijaji zivumelene ngazwinye ukuba intwazana yakwaMbekeni yeyona ikwazileyo ukuhamba iqonga ukodlula iintwazana ibikhuphisana nazo ebezingaphaya  kweshumi elinesine. 
UBuhle, ukumila kakuhle kwakunye nokuhamba iqonga ngaphandle koloyiko, zizinto ezithe zanempumelelo kweli nenekazi laseMdantsane. UMbekeni ufunda kwiYunivesithi iWalter Sisulu kwikhampasi eseBika eGcuwa, nto leyo emnike ithuba lokuba akwazi ukungenela kwabanoobuhle baseMnquma. Ukanti wenza izifundo zezolawulo kule yunivesithi kwaye sele ephumelele iwonga lokuba nguMiss SASCO waphinda waphuma kwindawo yesibini kuMiss Freshet, nangona ebeqala ngqa ukungenela koonobuhle kulo nyaka. 
Emva kokuba ephumelele uMiss Butterworth uthe khange ayicinge into yokuba angaphumelela njengoko ingumntu obeqala ukuzibandakanya noonobuhle kulo nyaka. 
“Nangona bendiyiqala kulo nyaka into yoonobuhle kodwa ndibenenyhweba yokuphumelela uMiss SASCO ndaphinda ndaphuma kwindawo yesibini kuMiss Freshet,” uqhube watsho. Uthi lo nto imchulumancise kakhulu njengoko ebeqala ukungenela oonobuhle kulo nyaka, kwaye imenze wazithemba ngexesha engenela kuMiss Butterworth. 
Impumelelo yakhe uyibona njengento emkhuthazayo kweli candelo ukuba aqhubele phambili kulo. Ukanti kwicala labafana, uLwando Futshane waseZizamele kwilokishi esecaleni kwaseGcuwa, ibenguye ophume phambili wanguMr Butterworth. 
UFutshane ebengaqali ukuphumelela koonobuhle kuba kwiminyaka embalwa edlulileyo ukhe wanguMr Khanya FM. 
Abaphumeleleyo bafumene ivawutsha eziqala kwi-R1 000 ukwehla kwaye bazakuzisebenzisa kwiivenkile ezahlukeneyo kwidolophu yaseGcuwa. 
Abaququzeleli bathi kunyaka ozayo bazimisele ukuba ukhule lo msitho nangakumbi ingakumbi kwicala lamabhaso kwakunye nabaxhasi bawo.",Uchul’ ukunyathela unobuhle waseGcuwa
"IZIPHUMO ezidalwa lunxunguphalo lokungazinzi kwishishini lemigodi nesinyithi lulwamvila oluseza kuvakala ngamandla kwiintsapho ezichaphazelekayo kule minyaka mibalwa izayo. 
Le ngxubakaxaka yeshishini lemigodi iyachazwa ngoosoqoqosho, kodwa apho kunzima khona kukwiintsapho nabasebenzi abachaphazelekayo ludendo emisebenzini. 
Le ngxaki ichaphazela uluntu oluninzi ingakumbi eThabazimbi (Limpopo), Burgersfort (Limpopo), Witbank nakweminye imimmandla equka iMpuma Koloni. Abantu kwezi ndawo bahamba benoloyiko ngekamva labo. 
“Ukungabinamsebenzi nokusokola yinto enzima. Akusekho luxolo kwimizi yethu kuba asiboni ngasonye nabafazi. Kubonakala ngathi akekho umntu onokusinceda,” kutsho obesakuba ngumsebenzi wasemgodini eDilokong Chrome Mine eBurgersfort, nongavumanga kuchazwa. 
Le ndoda ithi enye yezinto ezenza kubenzima, yimeko yokusuka kwimpangelo ukuya kuxhomekeka kwimali yenkamnkam kamama wakhe. 
UGilbert Mashego, owayengumsebenzi mgodini kodwa ngoku esebenza njengomnini wendawo yokuhlamba iimoto (carwash), uthe: “Kudala ndifuna umsebenzi kuba ndiyazi ukuba ndinoxanduva lokubeka ukutya etafile kusapho lwam, kodwa andizange ndifumane umsebenzi. Yiyo le nto ndagqiba kwelokuba ndivule indawo yokuhlamba iimoto.” 
Imigodi eliqela kwiphondo laseMntla Ntshona, eLimpopo, eFreyistata naseRhawutini ithe gqolo ukukhala ngelithi akululanga ukwenza ingeniso, ngenxa yeemeko zoqoqosho ezithwaxa ilizwe. Oku kukhokelela ekuvalweni kwemigodi.",Unxunguphalo oludalwa kukudendwa kwabasebenzi basemgodini
"IChippa United inabadlali ababini abatsha. Ngelilungiselela isizini entsha, iiChilli Boys zithenge uThatoyaone Kgamanyane noKabelo Seakanyeng kwiGaborone United yaseBotswana.  
Bobabini aba badlali bebeyinxalenye yeCosafa Cup ebi banjelwe ePolokwane – apho babonwe khona nguDan Malesela. Bobabini abadlali badlala phambili.  
Usihlalo weChippa, uSiviwe Mpengesi, ubamkele watsho esithi unethemba lokuba bakuthi bancede iqela lakhe kwicala lamagowuli.  
“Sinexesha elide sibajongile aba badlali. Siyabamkela bobabini, sikwabanqwenelela okuhle kwiChippa United,” utshilo uMpengesi.",Kufike abadlali ababini kwiChippa
"Balahlekelwa lithemba abahlali baseNdevana kumapolisa ala ndawo ngenxa yento abayibiza ngokuba kukuqhogana komphathi-sitishi uKapteni Azisa Mandongana neentsapho ezithile zale ndawo.  
UMzwabantu Rani lixhoba lakutshanje elizibona lihleli exhaleni, lingakhuselekanga ngenxa yokugrogriswa nguNombeko Nogqala ekutyholwa ukuba unobuhlobo obubodwa nomphathi-sitishi waseNdevana.  
“Ndibone ngalo sisi wakwaNogqala esakha ityotyombe lakhe phambi kwendlu yam, ndaya emapoliseni, amapolisa andixelela ukuba lo mcimbi ufanele abahlali, ngoku uthi Nogqala uzakuqokelela abahlali abamxhasayo ukuba baze kutoyi-toya apha phambi kwendlu yam ukuze ndigxothwe,” uthethe watsho uRani.  
UNomzi Mqutheni uzibone ebanjwa ngamapolisa aseNdevana kunyaka ophelileyo emva kokuxabana nosapho lakwaNogqala.  
“Ndabanjwa nentombi yam ngesityholo sokuba sithuke abantu bakwaNogqala, emva kokuba sasibanqanda begxotha iloli ezazize kwakha izindlu zangasese, benza izinto ngohlobo oluthandwa ngabo bethembele ngala mapolisa,” uthethe watsho uMqutheni. 
Uthi amapolisa awazange avume ukumamela icala lakhe lesi sityholo ebonakalisa inkxaso yawo kuNogqala.  
“UMandongana waxelela intombi yam ukuba ayifundanga, wathi mayifune abantu abafundileyo ukuba ifuna ukulwa naye, watsho esanga ngobubele uNombeko Nogqala,” uthethe watsho uMqutheni. 
UAsanda Zisile uthi naye uyazana neziganeko zokutshutshiswa ngulo mphathi-sitishi ngenxa yenkxaso yakhe kwiintsapho ezithile. “Kule nyanga iphelileyo bekufike usekela-mphathiswa uStella Ndabeni, uMandongana waqesha amavolontiya ngokwakhe ngaphandle kwabahlali, uceba kwelinye icala wayelungise abanye abantu ababeza kukhusela usekela-mphathiswa. Lo mphathi-sitishi ungena izinto zabahlali athathe icala, uyasixabanisa umphathi-sitishi,” ucacise watsho uZisile.  
Ukanti uceba wala ndawo uMfundo Botha akavumanga ukuthetha ngalo mcimbi. “Ndingabonakala ndithatha icala ukuba ndingangena kule ngxokolo yabahlali, enkosi,” ucacise watsho uBotha. Isikhululo samapolisa saseNdevana sijongene neelali eziquka iTshabo 1, 2 no 3, Qongqotha, Ndevana, Dongwe kunye neFort Murray. 
Ukanti uNombeko Nogqala uthi azikho ezi zityholo zokuqhogana nomphathi-sitishi waseNdevana.  
“Bathi ndithenga umphathi-sitishi, ndiyithatha phi imali yokuthenga umntu ndingaphangeli, ayikho into endidibanisa nomphathi-sitishi waseNdevana,” utshilo uNogqala. 
UMandongana akavumanga ukuthetha ngalo mcimbi, esithi yi-ofisi kandlunkulu yamapolisa eZwelitsha enokuthetha egameni lakhe.",‘Uyasixabanisa umphathi-sitishi’
"Iinkosi zemveli kweli leMpuma Koloni zizakuphendula ngokubhubha kwabakhwetha kwindawo ezihlala kuzo, oku kuqinisekiswe lisebe lentsebenziswano kurhulumento nemicimbi yemveli.  
Ukubhubha kwabantwana abangamashumi amane eSuthwini ngeli xesha lasehlotyeni kuko okubangele ukuba umphathiswa wela sebe uFikile Xasa akhuphe esisigunyaziso.  
Nangona kukho intsapho ezivuyiswa kukubuya kwabantwana bazo eSuthwini, kukho intsapho ezigcumayo kukubhubha kwabantwana bazo. “Silila kunye nazo zonke intsapho ezithe zashiywa ngabantwana bazo ngelixesha lolwaluko lasehlotyeni,” utsho umphathiswa uFikile Xasa. 
Umasipala waseChris Hani uhamba phambili ngamanani wabakhwetha abathe babhubha ngeshumi elinesibini, iJoe Gqabi ngabakhwetha abasibhozo, Alfred Nzo ngabakhwetha abathandathu.  
Ukanti umasipala wase-O.R. Tambo wenze umahluko ngokuthoba amanani wabakhwetha ababhubhileyo kulo nyaka ukuguqula imbali yokuba ngoyena masipala unamanani aphezulu abakhwetha ababhubhile.  
Kwinyanga kaJuni walo nyaka, la masipala ubehamba phambili ngamani wabakhwetha abathe babhubha. UXasa uthi zizikolo zokwalusa ezingekho mthethweni kwanokufakwa kwabantwana abancinane eSuthwini, okubangela ukuba babhubhe.  
Ingxelo kamphathiswa ithi, uninzi lwaba bantwana babhubhe ngenxa yokungabi namanzi emzimbeni. 
Ukanti iphulo lokumisela amaziko okuhlangulwa kwabakhwetha alikhange lisebenze ngoku kuko. Osi sithethi selasebe uMamnkeli Ngam uyacacisa. “Zikhona iindawo esifumene kuzo ingxaki zokuba abantu abavumi ukuzisa abantwana kumaziko ohlangulo okanye bangavumeli amagosa ethu ukuba angene kwezindawo bakuzo abakhwetha,” utshilo uNgam.  
Kutshanje eBhizana, kubethwe kwenzakaliswa igosa ngethuba liqhuba nenkqubo yokutyelela abakhwetha.  
Ngaphambili, uNkosi Ngangomhlaba Matanzima umemelele ukuba liguqulwe ixesha lokwaluka abakhwetha baluke kuphela ngenyanga kaJuni.",Zisengxakini iinkosi ngomba wabakhwetha
"Umdlalo wamagqibela kankqoyi weMTN 8 ophakathi kweSuperSport United neCape Town City oseMoses Mabhida Stadium ngo’19:00 ngoMgqibelo uzakunika umdla kakhulu ngenxa yengqokelela yezinto ezininzi.  
Phakathi kwezo zinto kukuba kudibana amaqela adlala kakuhle, afuna ukuzenzela igama kwibhola yelizwe nje ngokubanzi kwaye anabaqeqeshi abalangazelela impumelelo. Ukudibana kuka-Eric Tinkler neqela alincedileyo kwisizini edlulileyo kungayingxaki kuBenni McCarthy ofike wenza isivungu-vungu kwiPSL ngokuthi athathe iqela alibeke kwindawo elikuyo ngoku kungaphelanga neenyanga ezimbini kwisizini yakhe yokuqala njengomqeqeshi. 
UTinkler ushiye iCity kwiinyanga ezidlulileyo kuba esithi kwiSuperSport unethuba lokufumana iindebe – eyona nto iphambili kuye njengokuba engumqeqeshi osazama ukwakha igama lakhe. Ukucwangcisela lo mdlalo yinto engenoba nzima kakhulu kuTinkler ngoba udibana neqela alaziyo nawaphumelela ngalo indebe kunyaka ophelileyo. Kodwa kufuneka ahlabe ekhangele ngoba uMcCarthy ufike wamilisela eyakhe indlela yokudlala kwaye unxanelwe impumelelo. 
ICity ifuna impumelelo kulo mdlalo emva kokuqala kakuhle isizini. Lo mqeqeshi uzakuthembela kubadlali abafana no-Ayanda Patosi, uShu-Aib Walters noRobyn Johannes abanamava adingekayo kwimidlalo enje ngalo. 
 Kuzanyanzeleka iCity igade uJeremy Brockie, uReneilwe Letsholonyane noThuso Phala ngoba ngabona banefuthe kakhulu kwiSuperSport. Amatsatsantsa analo ithuba lokuphumelela ngenxa yamava nabadlali abakumgangatho ophezulu. 
Umhlalutyi wezemidlalo uSinesipho Mali uthi iSuperSport iya emdlalweni ikhuthazekile ngenxa yomsebenzi ewenze kwiCaf Confederation Cup. “ISuperSport inamandla ngenxa yendlela eqhuba ngayo kwiCaf, yona iCity ikwazile ukuqingqa emva kokubethwa. La maqela anabadlali abanamava, indlela adlala ngayo ayohlukanga kuyaphi – kodwa ndicinga ukuba amagowuli ngeke ohlukane kakhulu,” utsho uMali.",Ifikile imini yeWafa Wafa!
"Kubanjwe indoda enamashumi amabini anesibini yamatyotyombe iMoegsukkel ngamapolisa aseTinarha emva kokuba kuye kwafumaniseka ukuba yiyo ebulale uMicaylen Hendricks (14) obeduke ngosuku lokubhiyozela inkululeko nebisele iziintsuku ezine ingabonwa. Akabuyanga emva kokuba ebethunywe ngunina kwivenkile ekufutshane.  
Le ntwazana ibhaqwe sele ibhubhile kwihlathi elikufutshane apho ibibulewelwe khona ngumrhanelwa. Umrhanelwa ubhaqwe ngethuba amapolisa esenza uphando nogaphakathi eziseleni ejongene netyala lokubulala, uzakuvela enkundleni kungekudala. 
Amapolisa onke, kuquka naka- K9, awohlangulo olukhawulezileyo aye akhawulezisa iphulo likagqogqa emveni kokuba le ntwazana (14) iye yayokuchazwa njengelahlekileyo kwisikhululo samapolisa aseTinarha. Ingxelo kaSejenti Majola Nkohli wamapolisa ala mmandla ithi, kwangolo suku lunye, le ntwazana yaye yathunywa ngunina wayo kwivenkile ekufutshane emveni kwentsimbi yesibhozo ngorhatya eyokuthenga amanapukeni nongazange aphinde abonwe kunangoku. 
“Ugqogqo luye lwaqala kwihlathi elikufutshane ecaleni kwamatyotyombe aziwa ngokuba Moegesukkel. Kwimpela veki amapolisa ophapho nawo aye angenelela ekhangela phezu kwehlathi elo lishinyeneyo, ngecawe baye bakhangela kwamanye amahlathi ala mmandla. Izimvo ezahlukenyo zabahlali ebezivela macala onke ukuncedisana namapolisa.”Utshilo uMajola.",Ifunyenwe ibhubhile intwazana ibidukile yaseTinarha
"Libethwe labhubha ixhegwazana elingaziwayo neliqikelelwa kumashumi asixhenxe ngeminyaka ubudala (70) kwilali yaseMorrison eNgcingwane eDutywa emva kokubonwa lihamba ngasebakhwetheni. 
Eli xhegwazana libethwe ngabafana abathathu emva kokuba libhaqwe lihamba ecaleni kwebhuma labakhwetha ezinzulwini zobusuku. Oku kwenzeke ngentsimbi yesibini ekuseni ngoLwesibini wale veki. 
“Ixhegwazana eli libhaqwe lichwechwa ngasebhumeni ngababafana bathathu xeshikweni begade abakhwetha. Baye bakrokrela ukuba ligqwirha. Kwisiko lakwaXhosa umntu obhinqileyo akamkelekanga ngakwibhuma labakhwetha. La madoda alibethe labhubha kwangoko eli xhegwazana,” utshilo osisithethi samapolisa aseGcuwa neziphaluka uKapteni Jackson Manatha. 
Kubarhanelwa aba omnye uneshumi elinethoba leminyaka ubudala, omnye unamashumi amabini anesixhenxe ze owokugqibela abenamshumi amathathu anesithandathu ubudala. Sithetha nje bajongene netyala lokubulala. 
Inkumanda yesikhululo samapolisa aseGcuwa uColonel Sipho Hokwana usikhalimele kabukhali esi senzo senziwe ngababarhanelwa. 
UManatha ubongoza kuluntu olulahlekelwe sisihlobo nalowo unokubanolwazi ngeli xhegwazana eze ngaphambili emapoliseni ayokufanisa umzimba.",Balibethe labhubha ixhegwazana ebelihamba ngasebakhwetheni
"Ngabantwana abasibhozo abaminyaka ingaphantsi kweshumi abagcinwa kwityotyombe elinegumbi elinye, besongiwa ngumama ominyaka ingamashumi asixhenxe anesithathu (73) uNomalungelo Mgudu. 
 Le ngwevukazi ithi igcina aba bantwana ngokubanikwa ngabazali babo logama yona ijonge ukwenza imali ngalo msebenzi nangona abantwana bengakhuselekanga. 
“Basibhozo bebonke aba bantwana, andaziwa ngurhulumente ukuba ndigcina abantwana apha kuba andizange ndiyichaze le nto ndiyenza apha, ndibiza amakhulu amabini eerandi ngomntwana ngamnye,” ucacise watsho uMgudu.  
Okona kwenza ixhala ngempilo yabo kukuba igumbi linye kweli tyotyombe lincinci, lixinene kwenziwa yonke into kwalapha kulo. 
Ngethuba lifika I’solezwe kule ndawo, lo mama usixelele ukuba omnye wabantwana uthunyelwe kwagqirha ngabazali bakhe ngenxa yokuba ebengaphilanga. 
“Andinayo enye indawo endinokubagcina kuyo aba bantwana, andilifuni noncedo kuba uncedo luza nemiqathango endingakwazi kuyinyamezela,” uthethe watsho uMgudu. 
Uthi abantwana beza nokutya kwabo emakhayeni abo xa beziswa ngabazali babo, yena olwakhe uxanduva kukubatyisa ngelo xesha.  
Umoya ophefumlwa kule ndawo awunyamezeleki emntwini omdala ngenxa yokuba kuxinene yonke into, isondelelene ngenxa yobuncinci bendawo. 
“Ndivumelana nabazali babo ukuba ndibagcine logama bona bephangele, abanye abazali baphangela nangempelaveki ngoko ke andikwazi kwenza nto ndijonge aba bantwana,” utsho uMgudu. 
Inkunkuma esuka kwizindlu ezimelene neli tyotyombe ilahlwa kanye phambi komnyango wale ndawo.  
“Balahla umchamo nezinye izinto ezinganyamezelekileyo apha, ewe impilo yabantwana ngenxa yezo zinto ayikhuselekanga, kodwa ndiyazama ukubakhusela bona,” ucacise watsho uMgudu.  
Umthetho olawula ukugcinwa kwabantwana kweli (Childrens Act) unyanzelisa ukuba abantwana mabagcinwe kwindawo ecocekileyo ekhuselekileyo.  
Abantwana bosulelana lula ngezifo ingakumbi umkhuhlane ngeli xesha lasebusika, ukurhogola umoya ongacocekanga kubabeka esichengeni sokufumana isifo sephepha. 
UMzukisi Solani othethela isebe lentlalontle eMpuma Koloni, uthi ngenene akukho mthethweni ukuqalwa kweziko elinje ngaphandle kokwazisa abasemthethweni.  
“Kumele ukuba la ndawo inabantu abaqeqeshiweyo kwizakhono zokukhathalela abantwana, indawo yokungena neyokuphuma mhla ngengxaki, izixhobo zokucima umlilo, thina siyipasisa indawo xa sele umasipala ewenzile umsebenzi wakhe wokuhlola,” ucacise watsho uSolani.  
Uhambisa athi abazali banoxanduva lokuthatha amanyathelo baqinisekise ukuba indawo egcina abantwana babo isemgangathweni, ikhuselekile kwaye ifanelekile. 
siyabulela.mqikela@inl.co.za",Busesichengeni ubomi beentsana eCambridge
"Iindaba ezithe ndiii kumajelo endaba zithi iKaizer Chiefs ikhangela indlela yokuboleka uThulani Serero okwethutyana kwiqela lakhe i-Ajax Amsterdam ekuqaleni konyaka ozayo. 
 USerero akasenayo indawo kwi-Ajax ukusukela ekuqaleni kwale sizini. Ingxelo ithi Amakhosi azimisele ukumrhwebeshela kuwo xa kuvulwa inyoba yokuthenga abadlali ekuqaleni konyaka ozayo.  
Aliqela amaqela anomdla kulo mdlali kumazwe waseYurophu kodwa ukuzothi ga ngoku akukabikho nto yenzekleyo.",Amakhosi anomdla kuSerero
"UNALEDI Boltina ubhiyozela uthando olufumaneka kwamanye amazwe kwingoma yakhe entsha ethi African King. 
UBoltina, inzalelwane yaseBhayi eMpuma Koloni, oncokolele I’solezwe lesiXhosa eseNigeria, wenze le ngoma no-Ice Prince. 
“UAfrican King yingoma yothando. Ithetha ngenenekazi elifumana uthando kwilizwe elohlukileyo. Le ngoma ingokubhiyozela uthando lobuAfrika,” kutsho uBoltina ebalisa ngale ngoma. 
Eli gqiyazana laziwa ngeengoma ezifana noYise KaThamsanqa, Indoda, Believe, Enkosi, Golden City noXola Ntliziyo. 
UBoltina udize ukuba kumchulumancisile ukubhala le ngoma. 
“ Ndakhe ndaxelelwa ukuba angekhe ndifikelele eNigeria, ndidibane nesithandwa sam,” kutsho uBoltina, othi kuninzi emakulindelwe kuye. 
“Ndifuna ukumanyanisa ilizwekazi leAfrika ngomculo. Kwaye ndidlala kwifilim entsha yeNollywood, ngoko abantu mabahlale bevule amehlo,” kutsho le mvumikazi. 
Uthi kwiimvumi zaseAfrika angathanda ukusebenza noMaster KG, Fireboy, Burna Boy, Rema, Davido kwakunye noTiwa Savage. 
UBoltina waqala ukuzibandakanya neqonga lolonwabo kwiminyaka elishumi eyadlulayo. 
Wayeneminyaka elishumi elinesixhenxe ngethuba edlala indima ephambili kaRaso kwiThe Lilies. 
“Lo mdlalo wawudlala kwiSABC, wawenzelwe eMakhanda. Emva koko ndineshumi elinesithoba leminyaka ndatyikitywa yinkampani yoshicilelo lomculo iBit Box. 
Le ngoma ifumaneka kuzo zonke iivenkile zomculo kwi-intanethi.",Imvumikazi ibhiyozela uthando olutsha ngengoma
"Amanenekazi adlalela iqela lesizwe lebhola ekhatywayo athenjiswe ngesityhwentywe semali ebalelwa kwizigidi ezilishumi zonke zerandi ukuba nje angaphumelela indebe ye-African Women Cup of Nations (AWCON). Ekuqaleni kwale veki, aBanyana Banyana bahambile besinge eMorocco – apho kuza kudibana khona amazwe aphambili ebholeni kwizwekazi le-Afrika. Emva kokuba uDesiree Ellis ebhengeze amagama wabadlali aya ngabo edabini, uMongameli weSafa uthembise abadlali ngelithi baza kunikwa ibhonasi entle kakhulu ukuba bangabuya nendebe. Imali ebekelwe aBanyana Banyana njengokuba beseMorocco zizigidi ezilishumi zonke zerandi (R10-million). 
Siza kuchitha imali engamakhulu asibhozo amawaka erandi (R800-million) kwizinto ezifana nendawo yokuhlala, ukutya nokuhamba. Imali ezizigidi ezilithoba zerandi (R9.2-million) iza kuba yibhonasi abaza kwahlulelana ngayo abadlali ukuba bakwazile ukubuya nendebe,” eso sisithembiso sikaDanny Jordaan. UMzantsi Afrika uphakathi kwamazwe anawo amandla nabadlali abanokuyiphumelela indebe ye-AWCON. “Le yindlela esizibophelela nesifuna ukubabonisa indlela esibathemba ngayo aBanyana Banyana. Imali esibathembisa ngayo yeyona mali eninzi eyakhe yafunyanwa liqela lesizwe kwi-Afrika yonke. Siza kunibhatala eyona mali ininzi kuba sifuna nisebenze ngokuthe chatha ukuze kuguqune nebhola yaseMzantsi Afrika,” utshilo uJordaan. 
UKapteni waBanyana Banyana, uRefiloe Jane, uliqhwabele izandla inyathelo elithathwe zizikhulu zeSouth African Football Association. “Wenze la nto uqhele ukuyithetha ethi ufuna thina (badlali) similisele iingqondo zethu ekudlaleni ebaleni kuphela. Umba webhonasi besizile kuwe ngawo. Okwenzileyo kuyinkuthazo kakhulu ebadlalini. Into esiyifunayo kukuya kwiAfrica Women Cup of Nations simele ilizwe lethu,” utshilo uJane kwindibano ebiseGoli phambi kokunduluka kweqela. UMzantsi Afrika uza kudibana neNigeria emdlalweni kaGroup C wokuvula oza kube useStade Moulay Hassa, eRabat, ngomhla wesibini kwinyanga ezayo. Amanye amazwe akuGroup C aquka iBotswana neBurundi.",Bathenjiswe ngezigidi aBanyana Banyana ukuba beze nendebe ekhaya
"Umbutho olawula iqakamba kweli lizwe, iCricket South Africa, uthathe isigqibo sokumbeka ityala ngokusesikweni umdlali weqakamba owaziwayo kwihlabathi, uLonwabo Tsotsobe, ekuqaleni kwale veki.  
Le ndedeba, 33, ityholwa ngokophula umthetho olwisana nobuqhophololo owaziwa ngokuba yi-Anti-Corruption Code for Personnel. Ukugxizwa kwalo kaTsotsobe kulandela uphando olunzulu olwenziwa liqumrhu elichasene norhwaphilizo kwiqakamba ukusukela ekupheleni konyaka ka’2015. 
Ayilotyeli lokuqala umbutho olawula iqakamba eMzantsi Afrika usenza uphando kwabo bakrokreleka ngokwenza izinto ezingahambisani ncakasana nomthetho.  
Kwisithuba esingaphezulu konyaka kwathi kwafunyaniswa iqela labadlali beqakamba bethe gabhu kwizenzo ezigwenxa, baze bagwetywa abanye babo.  
Abanye babadlali abathi bafunyaniswa bedyobhekile kulwaphulo-mthetho baquka uGulam Bodi, uJean Symes, uPumi Matshikwe, * -Ethy Mbhalathi, uThami Tsolekile no-Alviro Petersen. Bonke bagwetyelwa izenzo ezoyamene neRam Slam T20 Challenge Series ngo’2015. 
Izityholo ezibekwa lo kaTsotsobe ziquka isityholo sokupheka iziphumo zomdlalo, ukwenza isivumelwano sokuthengisa ngemidlalo ye-2015 Ram Slam T20 Challenge Series, ukungakwazi ukubhentsisa elubala isipho okanye nayiphi na intlawulo eyayingalukuhla iziphumo zomdlalo nokungakwazi ukuxela ulwazi olupheleleyo neenkcukacha zabo babandakanyeka kumkhuba wolwaphulo-mthetho. 
Ebenganqunyanyiswanga uTsotsobe phambi kokubekwa kwakhe ityala – kodwa ke ngoku unqunyanyisiwe kwizinto zonke ezayamene nomdlalo weqakamba eMzantsi Afrika kanti nakwihlabathi. ICricket SA ithe izakutya tyum kude kube lo mba ugqityiwe.  
ULonwabo Tsotsobe uzenzele igama njengomdlali ophezulu kwiHighveld Lions nakwiqela lesizwe loMzantsi Afrika.  
Ukuba ufunyaniswa enetyala, oko kungathetha ukuthi kuphelile ngekhono lakhe kwiqakamba.",UTsotsobe ubekwe ityala yiCricket South Africa
"Ukungenelela kwesebe lentsebenziswano kurhulumente nemicimbi yemveli kwiingxaki zolawulo zomasipala wesithili saseBuffalo City zizele amaduna namathokazi.  
Oku kuvele ngethuba umphathiswa weli sebe kuzwelonke uDes Van Rooyen ehambele lo masipala ngeliza- kukhangela inkqubela esele yenziwe. Lo mphathiswa uthi uthumele igqiza lamagosa aphezulu esebe lakhe eMonti ekuqaleni kwalo nyaka ngeenjongo zokulwa iingxaki zolawulo kulo masipala.  
“Siqwalasela umsebenzi owenzekileyo ukusukela oko la magosa athi athunyelwa apha kuba bekukho iingxaki zezithuba zemisebenzi ekungaqeshwayo kuzo, into ibisenza ukuba kuchaphazeleke ulawulo ngokubanzi,”uthethe oko uVan Rooyen. Olu tyelelo lukwabangele ukuba lo mphathiswa akrobe amakhaya ahluphekayo kwingingqi yaseDuncan Village. 
Ukanti usodolophu womasipala waseBCM uAlfred Mtsi uyangqinga ukuba ukuthunyelwa kwamagosa asuka kweli sebe kubancedile ukuguqula izinto kumasipala wakhe. “Besinezithuba zomsebenzi eziphaya kumakhulu amabini ebesingakwazi kuqesha kuzo ngenxa yeengxaki zangaphakathi, ngoku ndingatsho kuwe ukuba isiqingatha sezo zithuba kuqeshiywe kuzo ngenxa yokungenelela kweli sebe likazwelonke,”utsho uMtsi.  
Ulawulo oluhexayo kumasipala waseBCM lubangele ukuba kuhle umgangatho wokugqithiswa kweenkonzo kulo masipala, oko kwabangela iziganeko zoqhankqalazo, itshilo ingxelo. Ingwevukazi eminyaka engamashumi asibhozo anesibini yaseDuncan Village uThora Jeku uthe waxhamla ngenxa yolu tyelelo ngethuba usodolophu ekunye nomphathiswa betyelela ikhaya lakhe kwawadi 8.  
“Size kunceda lo mama kuba asikwazi kufikelela kwaba bantu badala banjengaye sive iingxaki zabo, silapha ukuza kuzivela ngokwethu, sikwancedwe ngusomashishini othile ukuba sikwazi ukucoca le ndlu yakhe nomnye esisuka kuye ukuze butshintshe nakubo ubomi,”ucacise watsho uMtsi. 
Ukanti uThora Jeku ebehlala kwindlu ibingacocekanga kuba uhlala nomzukwalwana wakhe omnye abanye ababini baseluvalelweni.”Ndivuya kakhulu kuba inkamnkam yam ayifikeleli kuzo zonke ezi zinto, andikwazi nokuzenzela ezinye, andikwazi kupeyinta ndimdala.",Ukhona umahluko kulawulo eBCM
"Umqeqeshi weMaritzburg United, uEric Tinkler, uza kulala okwesana namhlanje emva kokuba iqela lakhe liqinisekise indawo yalo kwiPremier Soccer League. IMaritzburg ibethe iRoyal Eagles ngamagowuli amabini (2-0) emdlalweni wokuzibekela indawo kwinqanaba eliphezulu lebhola yaseMzantsi Afrika, eChatsworth Stadium, emalanga namhlanje. Amagowuli weTeam of Choice afakwe sisiququ somdlali wasesiswini uSiphesihle Ndlovu nefolosi uThabiso Kutumela. IMaritzburg kuye kwanyanzeleka okokuba idlale imidlalo yokuxabangela emva kokuvala isizini yePSL ka-2018/19 ihleli kwindawo yeshumi elinantlanu. 
Amakhwenkwe kaTinkler aye emdlalweni wanamhlanje efuna inqaku elinye kuphela ukuze ahlale kwiPSL. Oku kwenzeke emva kokuba iMaritzburg ibethe iTshakhuma Tsha Madzivhandila neRoyal Eagles kwimidlalo egqithileyo. Ukuze iRoyal Eagles iqinise ithemba layo lokunyuselwa, bekufuneka iphumelele umdlalo wanamhlanje – kodwa njelishwa layo – izinto aziyihambelanga kakuhle. Ukuhlala kweMaritzburg United kwiPSL ngumsebenzi omhle owenziwe nguTinkler nabadlali bakhe abasokole isizini yonke. Kulindeleke abadlali beTeam of Choice bazithaphulele kwimali yebhonasi ekuthiwa bebeyithenjisiwe phambi kwemidlalo yokuxabangela (PlayOffs).",UKutumela noNdlovu baqinisekise indawo yeMaritzburg United kwakhona kwiPSL
"Umbutho iAfrican Change Academy eMpuma Koloni umemelela ukuba makagxothwe ngokukhawuleza umphathiswa wesebe lezobuntlola kweli nosandula kungena kwesi sikhundla uBongani Bongo. 
Oku kusemva kokuba lo kaBongo elandelwa zizityholo zokuzama ukunyoba umkomishinala wekomiti ephanda amanyundululu achaphazela inkampani yakwa Eskom kwibholo lokulawulwa kweenkampani zeli lusapho lakwa Gupta.  
Umongameli walo mbutho uWandile Tsipa uthi umongameli Jacob Zuma makagxagxamise ukwenza oku. “Singumbutho we African Change Academy (ACA) sithi umongameli uJacob Zuma makamgxothe ngokukhawuleza uBongani Bongo ongumphathiswa kwisebe lezobuntlola, oku kusemva kwezityholo zokuba uBongo ezame  ukunyoba umkomishina wekomiti ephanda amanyundululu ka Eskom,” ucacise watsho uTsipa.  
UBongo uyinxalenye yabaphathiswa abatsha abasandula kungena emva kweenguqu ezenziwe nguZuma kwikhabhinethi yakhe. 
UBongo usebenze kwikomiti zasepalamente eziquka eyozobuntlola nokhuselo, kodwa ukungena kwakhe kwesi sikhundla kulandelwe zizityholo zokusebenzisana nenkampani ezisondele kusapho lakwa Gupta.  
Usihlalo wekomishini eyenza uphando ngenkampani yakwa Eskom uAdvocate Varana uqhwatyelwe izandla ngumbutho weACA. 
 “Simothulela umnqwazi umhlali ngaphambili wale komiti yophando uAdvocate Varana oye waliveza eli hlazo belisenziwa ngulo mphathiswa,”ucacise watsho uTsipa.  
Le komishini igcada ngemibuzo amagosa ahlukeneyo achaphazeleka kwibholo lokwenziwa koshishino ngondlela-mnyama nenkampaniyakwa Eskom zinkampani ezahlukeneyo. 
 Lo kaTsipa uthi baqalile bengumbutho weACA ukubhentsisa amanyundululu enziwa ngamagosa karhulumente exhaphaza irhafu zabantu belizwe loMzantsi Afrika.",‘Makagxothwe uBongo!’
"INKOSIKAZI eneminyaka engamashumi amabini anesithoba kulindeleke ukuba ivele phambi kwenkundla kamantyi eBrits eMntla Ntshona namhlanje (Lwesihlanu) mayelana nezityholo zokubulala umntwana ebigqiba kumbeleka. 
Ingxelo yamapolisa ithi le nkosikazi ibeleke lo mntwana eSunway eRietfontein, Hartbeespoort Dam, ngomhla weshumi elinesibini kule nyanga ze yamfaka kumanzi abilileyo, emva koko yayokomombela kwingcwaba elingephi ethafeni elikufuphi nalapho ihlala khona. 
Le nkosikazi ibike oku kumhlobo wayo oye wenza intlabamkhosi kumapolisa. Emva kophando, amapolisa amfumene umntwana kwelo ngcwaba lingephi. Le nkosikazi  iye yabanjwa yabekwa ityala lokubulala.",Ubanjiwe orhanelwa ngokubulala usana lwakhe ngamanzi abilileyo
"ISIKOLO saseNqadu kuGatyana iXolilizwe Senior Secondary esifumene u83% kwiziphumo zikaGrade 12 ka2019, ngoku sifuna u100% kwaye ngokokutsho kwenqununu uSizo Butshingi, oku “kuza kwenzeka”. 
IXolilizwe SSS, ethiywe ngoKumkani Xolilizwe Sigcawu ongutata weKumkani esandul’ ukukhothama uZwelonke Sigcawu, ibifudula isaziwa njengezinye zezikolo ezingaqhubi kakuhle kwiziphumo zokuphela konyaka kuGrade 12. Ngamatyeli avisayo iXolilizwe ingakwazi ukudlula ku30%. Ngo2017 uGrade 12 wesi sikolo wazuza u14.5% logama ngo2018 esi sikolo besiku25.6%. 
Emva kokufika kukaButshingi kweyoMqungu 2019, uGrade 12 waseXolilizwe uphumelele ngo83%. Abafundi abebebhala bebengamashumi asixhenxe anesixhenxe (77), ze kwaphumelela abangamashumi amathandathu anesine (64). Kwaba baphumeleleyo, amashumi amathathu anesihlanu (35) kubo aphumelele ngeBachelor (ekungenisa eyunivesithi) ze amashumi amabini ananye (21) baphumelela ngeDiploma (ekungenisa kwiyunivesithi yezobuchwepheshe) logama isibhozo siphumelele ngeHigher Certificate (ekungenisa kwiyunivesithi yezobuchwepheshe okanye kwiTVET College). 
Kwakhona, iXolilizwe ifumene iiDistinctions (ukuphumelela emagqabini) ezingamashumi amabini anesihlanu (25). 
Ngenxa yoku iKomkhulu lamaXhosa eNqadu liyiphe inkabi yenkomo iXolilizwe SSS, lisithi liyabulela ngeziphumo ezihle. IKomkhulu lithi oku ibiyinto ebiza kumenza agcolode lulonwabo ongasekhoyo uKumkani Zwelonke Sigcawu. 
UButshingi uthi uchulumance kakhulu zezi ziphumo kuba iXolilizwe ibisemngciphekweni wokuphulukana nabafundi. “Ndifike kweyoMqungu 2019 abafundi, besikolo sisonke, bengamakhulu amathathu (300) kodwa uthe uphela unyaka babe bekwi-1 069. Kulo nyaka (2020) abafundi besikolo sisonke bakwi-1 200,” kutsho uButshingi. 
UButshingi uthi into ebiphambili kuye ibikukuvuselela ukuzidla kukaKumkani Zwelonke ngeXolilizwe. “Ndibulela intsebenziswano yabazali, ndibulela inkxaso kamhloli uMnu. T. Mahlanyana, ndibulela ikomiti yebhodi elawula isikolo (SGB) kwaneNdlu yobuKumkani.” 
UButshingi uthi indlela asebenza ngayo kukuqinisa amatyathanga obudlelwane nentsebenziswano kuwo wonke umntu ekufanele ukuba uthabatha inxaxheba kwimfundo yomntwana. 
UButshingi usuka kwisikolo Isolomzi SSS kuCentane awasithatha wasibeka emagqabini ngeziphumo kwanemisebenzi emihle. Uthi ngoku ebefika eXolilizwe nyakenye bebezigqalisele ukufumana * -75% kwiziphumo zikaGrade 12. 
Ngaphandle kwezifundo, iXolilizwe ikwaqhuba kakuhle nakwezemidlalo. Kunyaka ophelileyo iXolilizwe iphumelele itumente yebhola ekhatywayo ebixhaswa yi-Ulwazi Project. Sithetha nje omnye wabadlali kule tumente, umfundi waseNqadu eXolilizwe, uya eNgilane uyokulola ulwazi lwakhe kwezemidlalo nakwizifundo.",IXolilizwe SSS ifuna u100%
"UTendai Matanga walukhangela waluncama uncedo lokuthutha umzimba womntakwabo onguVanhukwavo Kuka, awuse eZimbabwe, esuka eMzantsi Afrika.  
Wayesokoliswa ngamaxabiso okuthutha umzimba, ubunzima bemiqathango kunye neempepha-mvume zokugqitha imida yeli. Wade wancedwa ngabakwaMakinana, eMonti. 
Eli bali kunye namanye zezinye zezinto ebekuzanywa ukuziqubula kwinkomfa yabangcwabi ebibanjwe ekuqaleni kwale veki eMonti; iququzelwe ngumbutho iSouth African Funeral Practitioners Association (SAFPA) kwaye izinyaswe ngamalungu neendwendwe ezingama-582. Bambi besuka kumazwe aseAfrika aquka iBotswana, Kenya, Zimbabwe, Lesotho, Namibia, Swaziland neMelika. 
“Ihambe kakuhle le nkomfa. Sabelane ngezinto eziquka ukuthobela imithetho yokugcinwa kwemizimba eMzantsi Afrika. Ngokomzekelo akekho umngcwabi onelungelo lokubethisa abantu imali yombutho abe engagunyaziswanga ziinkampani ezinelungelo lokugcina imali. Sikwangene nakumxholo wokusebenzisa ubuchwepheshe obutsha nangokusebenzisana ngoogxa bethu kwi-Afrika jikelele,” kutsho uMbasa Voyi, ongumcebisi kwisigqeba seSAFPA kuzwelonke. 
Naye umongameli wombutho wabangcwabi be-Afrika, uEdward Gomba, uphefumle wenjenje: “Sizama ukuba nefuthe kwimithetho engqonge abangcwabi, sikwafuna nokubona umgangatho oxhomileyo kumsebenzi wethu kwaye kule nkomfa sifumane ithuba lokuba siphefumlelane ngamacebo okusebenzisana kwi-Afrika jikelele. Xa kukho imingeni efana namaxabiso axhomileyo nobunzima ekugqitheni imida yamanye amazwe xa kuthuthwa imizimba zezinye zezinto ekufuneka siziqubule.” 
Uqhube wathi, kubalulekile ukuba abantu baqeqeshwe ngokufanelekileyo kushishino lwabangcwabi ukuze bayazi imithetho, bathethe ngazwi linye bebonke. 
ICandelo leMfundo noGunyaziso loQeqesho (SETA) nalo lisebenzisana nalo mfela-ndawonye wabangcwabi baseMzantsi Afrika ekugunyaziseni izikolo nasekuqeqesheni abangcwabi abafanelekileyo. 
“Abantu bayakwazi ukufumana iziqinisekiso ezingqina ukuba banegunya lokusebenza njengabangcwabi. Umntu uzakufunda aphume ne ‘Funeral Services Practice’ ekwinqanaba likaLevel 3, 4 no-5.” – Lehloma Ramajoe, umphathi kule Services SETA. 
Urhulumente naye sele etyale izigidi ezili-157 zeerandi ezizakuya ekuqeqesheni abangena kwizifundo zabangcwabi. 
Enye yeendawo esele inalo igunya lokuqeqesha abangcwabi, yiFuneral Academy for Africa (FAFA) ekho kuMzantsi Afrika-jikelele. 
UMinki Rasenyalo, oyingqonyela kwaDoves nelungu lebhodi kwaFAFA, uthethe wenjenje: “Abanye abangcwabi baye bonqene ukuthumela abasebenzi kuqeqesho, kuba becinga ukuba kuyaxabisa ukwenza oko. Kanti, zikhona izibonelelo zikaRhulumente eziphantsi kwale Services SETA.” 
Uqhube wathi okaRasenyalo: “Umntu usuke avuke ecinga ukuba ukuvula ikhaya labangcwabi yinto apha elula kanti ayikho njalo. NgoFAFA sizama ngandlela zonke ukuba abantu balandele imiqathango efanelekileyo. Kuyaxabisa ukuqala ikhaya labangcwabi, yiyo lo nto ufumanisa ukuba kukho abathatha undlela-lula kubelapho kwehla umgangatho.” 
Eyona nto bayifunayo kukuqinisekisa ukuba abantu abangabangcwabi banezakhono ezifanelekileyo kwaye neentsapho zifumana iinkonzo ezikumgangatho oxhomileyo. 
Kukwakho nezicwangciso zokuseka iofisi yeOmbudsman yabangcwabi ukuze abo basebenzisa ezi nkonzo babenayo indawo yokufaka izikhalazo zabo.",Abangcwabi bafuna iAfrika emanyeneyo nokuxhoma umgangatho
"UMAKOTI womlungu waseMonti uCandice “Sinovuyo” Stanton utye umkhono wegusha katsiki ze emva koko kwasilwa umqombothi, kwaxhelwa nenkomo, ngethuba yena noByron bebetshatela eNkwenkwezi Private Game Reserve eChintsa kutshanje. 
Umtshato kaByron noSinovuyo, igama lomzi likaCandice, utsale umdla kubantu abakufutshane nalo myezo wezilwanyana, kuba uqhutywe ncakasana ngokufanayo nomendo wesiNtu. Into etsale umdla kukuba bekutshata abelungu. 
Esi sibini sithandane iminyaka emithathu phambi kokuba sigqibe kwelokutshata ngesiNtu. 
Utata kaByron uGraham “Nondetye” Stanton, ongomnye wabanini beNkwenkwezi, uthi uneminyaka engamashumi amathathu anesihlanu eqhuba ushishino kulo myezo waseNkwenkwezi, kwaye akawuvali umlomo yinkxaso ayifumene kubahlali bale ndawo. 
UNondetye uthi ukwenza lo mtshato, luphawu lokuhlonipha indlela aphila ngayo amaXhosa, hayi ukuzithengisa ezizweni. 
“Ukufika kwam apha, ndaphiwa igama lokuba ndinguNondetye. Yiyo le nto ndibone ukuba xa kutshata unyana wam wokugqibela, mandenze umtshato lo wenziwa ngaba bantu bandingqongileyo. Abantu balapha bandithanda kakhulu,” utshilo uNondetye, ethetha ngesiXhosa. 
Obephethe inkqubo ngosuku lalo mtshato uMjongile Gogela uthi phambi komhla womtshato, kwenziwa utsiki. 
“Umakoti watya umkhono wakhe wegusha ze ngosuku olulandelayo waxhelelwa inkomo, engumfuziselo wokuba angangena kwiindawo ekungangeni kuzo abatshakazi bomzi wakwaStanton. Emva koko saqhuba iduli. Ngumtshato obumkhulu kakhulu, kusilwe nomqombothi, abantu bonwabile,” utshilo uGogela. 
UGogela uthi uNondetye ngumntu othanda abantu. “UNondetye ngumlungu ohlala nabantu abamnyama, uthi ufuna ukuphila le nto iphilwa ngabantu. Sikhula naye lo tata, ngoko ke simthatha njengomnye wethu,” utshilo. 
Noxa nje bebebhiyoza abantu abamnyama kulo mtshato, iingcaphephe zemiba yesiNtu ziyakukhaba ukutshata ngesiNtu kwesi sibini. 
“Uluntu nesiNtu zizinto ezayamene noNtu. UNtu ke ngulo uyinzalamzi yabantu. Xa ndithi abantu, andixeli le nto ithi ‘People’ ngesilungu. Le nkqubo yenziwe sesi sibini (sakwaStanton) isengasingcatsha kuba iingangayivezi le nto inyanisileyo ngathi,” kutsho uLoyiso Nqevu, ingcaphephe kwimiba yesiNtu. 
Yena uGqirha Nokuzola Mndende weCamagu Institute uthi lo mtshato wesi sibini sakwaStanton ufana “nokuthengiswa ngamasiko esiNtu”. 
“Kutheni la mtshato bengawenzanga ngesiMuslim ngokomzekelo? Lo mtshato wabo ujongela phantsi isizwe samaXhosa, phofu ikroba balinikwa kwasithi maXhosa,” utshilo uMndende. 
UNondetye uthi wazalelwa eCorhana eMthatha, ekhula ecaleni kosomashishini uSisa Ngebulana.  
Uthi sokuze abulibale ububele babantu beelali ezifana neNgxingxolo, ezikufuphi naseNkwenkwezi. 
 UByron noSinovuyo bebengekho ngethuba sifuna ukuba baphefumle ngomtshato wabo.",Umakoti womlungu utyiswe utsiki!
"Isebe elijongene nemicimbi yamanina kwi ofisi kamongameli weli uJacob Zuma phantsi komphathiswa uSuzan Shabangu limisele umxholo ekuzakuxhentswa kuwo ngamanina kulenyanga ka Agasti. Sele iyiminyaka engamashumi amathandathu athi aqhuba uqhankqalazo amakhosikazi eli aphuma kwintlanga ezahlukileyo echasene nenkqubo yokuphatha amapasi eMzantsi Afrika.Kulo nyaka elisebe limisele umxholo othi “Umanyano lamanina,kusisiwa uMzantsi Afrika phambili”. Ngo Mvulo waleveki elisebe lithethe namajelo endaba lichaza inkqubo ezakulandelwa ukubhiyozela lenyanga yamanina. 
  
Elinye lamagqala ayekho ngonyaka ka 1956 xa kwakuqhutywa oluqhankqalazo uSophie De Bruin ukhokele igqiza ebelisinge kwingcwaba lika Helen Joseph nelika Lilian Ngoyi eRawutini. Lenyanga yamiselwa ngokusemthethweni kweli ukuqwalasela ngoku kodwa indima edlalwe ngamakhosikazi kumzabalazo, kwanokunika imbeko kulomanina athi ancama ubomi bawo. Ukutyelela lamangcwaba kuququzelelwe kwiAhmed Kathrada Foundation ngenjongo zokunika imbeko kulamanina",Limilisele umxholo wenyanga wamanina isebe elijongene nabasetyhini kwi-ofisi kamongameli
"ENDAWENI yokunika ithemba kwabagulayo, isibhedlele iSt Patricks eMbizana sigxekwa kabukhali ngempatho-mbi futhi sikwatyholwa ngokuba yindawo “engumfuziselo wokufa”. 
Oku kungenxa yosapho lakwaMpheshwa kwilali yakwaNtshangase eMbizana, olubanga ngelithi ngebhubhile amalungu alo ukuba bebengakhange benze iinzame zokubadlulisela kwisibhedlele sikarhulumente KwaZulu Natal. 
Konke oku kuza emva kokuba uAsanda Mpheshwa (28) noAnelisa Mpheshwa (21), bathi bagaxeleka kwingozi yemoto emasikizi phakathi kweFlagstaff neMbizana ngomhla wamashumi amabini anesibhozo kweyoMqungu kulo nyaka. 
Ngokwengxelo katata kaAsanda noAnelisa, uBabsy Mpheshwa, le ngozi yenzeka malunga nentsimbi yesine kusasa, ze inqwelo yezigulana yazo kubathatha ngentsimbi yesihlanu kwakusasa njalo, yabathumela eSt Patrick. 
“Ukufika kwabo esibhedlele, abongikazi bayalela ukuba makuyo kubizwa umntu ekhaya azo kuhlala nabantwana bam, abakhaphe naxa befuna ukuyo kuchama. Ndaqala ndothuka naleyo into, ndizibuza ukuba kwenziwa njani kumntu ongena sihlobo,” utshilo uBabsy. UBabsy usebenza eThekwini kwaye le ngozi yenzeka esemsebenzini. 
Uthi omnye kwaba  bantwana, uAnelisa, wayenzakele ngendlela exhomisa amehlo. 
“Wonzakala kakhulu ebusweni, wophuka amazinyo amane, wophuka ingqosha, umhlathi nethambo lengalo. Zange ndiyikholelwe xa abantu basekhaya besithi abantwana bagqibe usuku bengakhange badibane nogqirha. “Ukufika kwam babenuka igazi, berhonorhono bengakhange bahlanjwe. Ndaqonda ukuba mandileqe eMbizana ndiyo kubathatha ngemoto yam ndibase kwisibhedlele sikarhulumente iPrince Mshiyeni eMlazi eThekwini. Bavele bahoywa nje besangena eMshiyeni, bahlanjwa amanxeba kwakhutshwa ukungcola,” kutsho uBabsy. 
UBabsy uthi yayingathi ufike kwisibhedlele sabucala eMshiyeni. 
“Ukuba ndandi ngabathathanga eSt Patrick, ngebabebhubhile abantwana bam. Ndiyasibulela isibhedlele saseMshiyeni kuba iSt Patrick ingumfuziselo wokufa endaweni yokuphilisa abantu,” utshilo uBabsy, esithi baphilile abantwana ngaphandle nje kukaAnelisa osamane elahlekelwa zingqondo. 
U-Asanda ungqinile kwiphephandaba I’solezwe ukuba abazange bafumane hoyo eSt Patrick. Uthi babepena-pena zintlungu kungekho mntu ubancedayo. 
Ngenxa yoku, uBabsy uthi ufuna siphendule isibhedlele kwaye uthi uzakuyibika kuMkhuseli woLuntu imeko eyehlele abantwana bakhe. 
Isithethi sesebe lezeMpilo eMpuma Koloni, uSizwe Kupelo, uthi kudala abantu bekhalaza ngempatho-mbi kwisibhedlele iSt Patrick. 
“Iza kutshintsha lo nto kuba uMphathiswa [Pumza Dyantyi] ukhe wasityelela esi sibhedlele ngeenzame zokulungisa oku kukhalazelwa ngabahlali. Kwakhona iNkulumbuso [Phumulo Masualle] ibhengezile kwintetho yobume bephondo ukuba liza kongezwa inani labongikazi noogqirha,” utshilo uKupelo.",‘Ngumfuziselo wokufa isibhedlele saseMbizana’
"IKUMKANI yabaThembu ebanjiweyo uBuyelekhaya Zwelibanzi Dalindyebo ukhathazeke ulihlwili entolongweni ngenxa yokubhubha kukaWinnie Madikizela-Mandela. 
Oku kungenxa yokuba uDalindyebo ebesondele kakhulu kwintliziyo kaMadikizela-Mandela, kangangokuba waye wambhalela ileta ngo2016 ngethuba eli qhawekazi lalibhiyozela ukugqiba iminyaka engamashumi asibhozo. 
“UZwelibanzi ebethandwa kakhulu ngumam’ uWinnie, ephaya entolongweni nje uxheleke kakhulu,” utshilo uNkosi Zwelenqaba Mgudlwa, othethela isizwe sabaThembu. 
Isebe leenkonzo zoluleko kwiphondo laseMpuma Koloni, lithi le Kumkani ibingekasifaki isicelo sokuya emngcwabeni eRhawutini kwiveki ezayo. 
UMgudlwa uthi iKumkani ebambeleyo uAzenathi Zanelizwe Dalindyebo, uza kutyelela usapho lakwaMadikizela-Mandela eRhawutini ngoMgqibelo ukuya kulilisana nosapho. 
“Sibulela uThixo ngobomi bukamam’ uWinnie. Kuhamba ikholwa, inkosikazi yamaDlomo, umama wesizwe,” kutsho uMgudlwa. 
Ngokwesizwe sabaThembu, uMadikizela-Mandela ebesenguye umfazi wesi sizwe noxa kwakukho uqhawulomtshato phakathi kwakhe nowayesakuba nguMongameli uNelson Mandela. 
“Umama uWinnie yinkosikazi kaRholihlahla Nelson Mandela. Le kuthiwa baqhawula umtshato asiyazi thina, sazi ukuba yinkosikazi yethu umam’ uWinnie. Thina besinqwenela umam’ uWinnie angcwatyelwe kufuphi nomyeni wakhe eQunu, kodwa ke siyeva ukuba uza kungcwatyelwa eRhawutini,” utshilo uMgudlwa. 
IKumkani yamaMpondo aseNtshona, umhlaba oquka iLibode, Ngqeleni neSajonisi, uNdamase “Ndlovuyezwe” Ndamase naye udlulise amazwi ovelwano kusapho lakwaMadikizela-Mandela, esithi le nkosazana yakuMpondo aseMpuma eMbizana ibiyintsika kwidabi lomzabalazo wesizwe. 
Umhlolokazi kaNelson Mandela uGraca Machel udlulise amazwi ovelwano, evula imbalelwano yakhe ngamazwi athi “sisi omkhulu”. 
Kusenjalo, uMongameli Cyril Ramaphosa ubhengeze ukuba iiflegi zeli loMzantsi Afrika mazindandele phantsi ukusukela ngomhla wesithathu kule nyanga ukuya ezinzulwini zobusuku ngomhla wokungcwatywa kweli qhawekazi, umhla weshumi elinesine – kumngcwabo oza kubanjelwa eOrlando Stadium eSoweto. 
Inkonzo yesikhumbuzo yangokusesikweni kazwelonke yona iza kubanjwa ngomhla weshumi elinanye, eRegina Mundi Catholic Church, kwisitalato iMkhize, eSoweto. 
Isithethi kurhulumente waseMpuma Koloni uSonwabo Mbananga, uthi inkonzo yesikhumbuzo yephondo iza kubanjelwa kwilali kaMadikizela-Mandela eMbongweni eMbizana, kumhla oyakubuya waziswe ngurhulumente wephondo.  
UMadikizela-Mandela ushiya ngasemva iintombi zakhe ezimbini uZindzi noZenani kwakunye nabazukulwana.",UDalindyebo ‘uxhelekile’ kukubhubha kukaWinnie
"Usuku lokuqala lweCoca Cola Craven Week liqale kakuhle kakhulu, eKearsney College, eThekwini, ngoMvulo. Amaqela amaninzi akwazile ukuzibonakalisa kolu suku lokuqala. 
Iisharks, iDHL Western Province nePumas ngamaqela avule ngempumelelo kule midlalo kwaye azibonakalisa. Kusuku lokuvala, ngamanqaku ayi’296 aqokelelweyo, ngelixa ewonke la maqela athe angqengqa emgceni amatyeli angamashumi amathathu anesithandathu.  
Oosotheko bale midlalo iiSharks bazibethele iqela lalapha ephondweni i-Eastern Province, kwelinye icala iDHL Western Province ibethe iBoland ngo’41-20. 
Abamelwane boMzantsi Afrika iZimbabwe neNamibia nazo ziqale kakuhle kakhulu. IZimbabwe ibethe GWK Griquas, iZambia yona yabetha iGWK Griquas Rural. 
Ubunikisa umdla kakhulu umdlalo ubuphakathi kweBoland neWestern Province, iBoland iqale kwizinga eliphezulu, yangqengqa emgceni kwimizuzu esixhenxe yokuqala komdlalo.  
IWestern Province ikhawuleze yazilwela ngokuzimisela, yaqinisa kakhulu ngasemva, uxinizelelo belubonakala ukuba luyangena kwiBoland. 
Kumdlalo wokugqibela wosuku iSharks iqabele ngaphaya kwe-Eastern Province usandula kuqala umdlalo.  
Iziphumo zokuzimisela kweqela laseThekwini ziye zabonakala msinya ngelixa abadlali bengqengqa emgceni amatyeli amathathu, kwalandela ipenalthi.  
I Eastern Province khange ibenantlantsi kwaphela iqabelise ipenalthi enye kuphela ukuziphendulela. 
Kwisiqingatha sesibini i-Eastern Province iluqinisile udonga ngasemva kwaye yabonakalisa umdla wokuhlasela nangakumbi. Kudlule imizuzu emihlanu, yabe iwelile ekalikeni kabini iProvince.  
ISharks iphinde yabuya yangeza amanqaku alishumi into ethe yatshabalalisa nangakumbi umzamo we-Eastern Province.",IMpuma Koloni iqale kakubi kwiCraven Week
"INDODA eneminyaka engamashumi amathathu ikhala esimantshiyane isithi “ukoxuthelwa” kwayo ubukhosi bukayise kuyenze yayintlekisa ezizweni. 
USiyabonga Ulana, wobukhosi baseMazizini kwilali iGwiligwili kuQoboqobo, uthi ubukhosi bakowabo boxuthwe mhla kubhubha uyise uNkosi Nkululeko Ulana kweyoKwindla ngo-2010. 
USiyabonga ubanga ngelithi kwiintsukwana nje emva kokuba ebhubhile uyise, amaZizi aye ahlala phantsi agqiba kwelokuba izakuba nguye ozakuthabatha ubukhosi endaweni kayise. 
“Kulapho yaqala khona le ngxaki kuba amanye amalungu osapho aye atyumba ilungu losapho apha ekhaya elingudade boyise bathi lilo elizakubambela kubukhosi. Kodwa abanye baye banombuzo wokuba kutheni unyana kaNkululeko engangeni kwizihlangu zikatata wakhe,” utsho uSiyabonga. 
Emva kwethuba, uMonwabisi Jackson Ndlovu waye wonyulwa njengenkosi yamaZizi. UNdlovu uphuma kunomnombo owakhe wabambela ubukhosi bakwa-Ulana, ngokokutsho kukaSiyabonga. 
Ethetha nephephandaba I’solezwe uSiyabonga uthi nangona nje engenamali usezakubulwela ngokomthetho ubukhosi bakowabo. “Sele ndithethile namagqwetha karhulumente (Legal Aid) futhi baye bavuma kwisicelo sam sokufumana igqwetha lokulwela ubukhosi bukatata,” utshilo uSiyabonga. 
Uthi into emenza “abebuhlungu” ngentliziyo kukuba kukho amalungu osapho amcalucalulayo ngenxa yokuba ezelwe ngaphandle komtshato. “Utata undazi njengonyana wakhe. Ukoluka kwam utata ebekhona futhi wandenzela iimfanelo zam ekhaya. Kutheni ke ngoku kuza kuhanjwa kusithiwa ndingumntwana wenkazana?” Kubuza uSiyabonga. 
Le meko kaSiyabonga, ifana naleyo kaAzenathi Dalindyebo, unyana weKumkani yabaThembu uBuyelekhaya Zwelibanzi Dalindyebo. Noxa nje * -Azenathi wazalwa ngaphandle komtshato, uKumkan’ uZwelibanzi walishiya ilizwi elithi makabambele xa yena esejele. 
USiyabonga ukwabanga nenkxaso anayo kubukumkani baseMngqesha esithi ubizwa njengenkosi kwela komkhulu. 
Othethela uMonwabisi Jackson Ndlovu uVulindlela Ulana uthe: “Sisimanga eso athi boxuthiwe ubukhosi uSiyabonga. Kwakuqala bekukho ibango phakathi kukaNkululeko noMonwabisi kwikomishini kaGqirha Nokuzola Mndende (Commission on Traditional Leadership Disputes and Claims). UMonwabisi waphumelela apho kule komishini. UNkululeko (utata kaSiyabonga) wayefakwe nguBrigadiya Oupa Gqozo, labe usapho lamaZizi lungazi nto ngoko.”",Ukhala esimantshiyane esithi ‘woxuthelwe’ ubukhosi
"Ukuba abantu bacinga amahashe emidyarho atya imali ngala bawabona kumabonakude kuphela, benza impazamo ngoba eneneni nala asezilalini aziindleko. 
Kule mihla imidyarho yamahashe asiyonto nje yokuzonwabisa kuphela; yindlela yokuphuhlisa izakhono zeedyokhi nokuziphilisa kwabaninzi. 
UMzwandile Mnyungule waseCentule, eMthatha, uyijikeleza yonke iMpuma Koloni namahashe wakhe ngenxa yothando lwamahashe analo.  
Le yinto ayiphila ngaphakathi kuye kwaye uyaziwa kuzo zonke iindawo ahamba kuzo. 
Kudala beyizama le nto – kodwa izinto zabo azivezwa kakuhle ngamajelo eendaba. Lo nto ayithethi kuthi iimbulaleko zabo azaziwa ngurhulumente ongekahlangabezani kuba abantu bawo bengakahlangani ngokupheleleyo njengasebholeni. 
“Lo nyaka ubumhle kakhulu. Silityhutyhe lonke eli phondo, sihamba nala mahashe wethu,” utshilo uMnyungule, odume ngegama likaMazinyw’enkazana. 
Abantu bale midlalo yamahashe kuyanyanzeleka bangene nzulu ezipokothweni zabo xa besiya kwiindawo ezinemidlalo. Kuzindleko ukuqasha iimoto ezithatha amahashe xa ziwasa kwezi ndawo zemidyarho. Lo nto inzima kumntu ongenayo ingeniso. Izinto abazidingayo kula mahashe ziliqela.  
“Kulo nyaka siye kwiindawo ezifana neNgcobo, Cofimvaba, Libode, Tsolo, MaClear, Mqanduli nezinye. Kunzima ukuhamba namahashe ngoba kutya imali. Kufuneka athengelwe ukutya namayeza okuwakhusela kwizifo. Kunzima ngaphandle kwenkxaso. Ingase urhulumente asincedise ngeendawo zokuphalisela amahashe wethu. Siyafuna ukubona iidyokhi zethu zikhula nazo,” utshilo uMazinyw’enkazana. 
NgoMgqibelo weveki ephelileyo, amahashe aphuma kwindawo ngeendawo ebekhuphisana eLuthuthu; amahashe amabini uMpundulu kaMnyungule noNyangi kaMbuyekezo Simanga – ngawo agqugqisileyo kumsitho wokuvala unyaka.  
Sibuze isebe leZemidlalo noLonwabo eMpuma Koloni isicwangciso abanaso ngokungceda abasemahasheni – kodwa side sashicilela kungekho mpendulo.",Batsala nzima abemidyarho yamahashe ezilalini!
"Idabi liqale kwibala lengqayi,  
 Konwatyiwe zizizwe ngezizwe, Yaqal’ equleni imimoy’ ukubhudla, Ubuso buwile kuMakhos’ amahle, Zizagwintyi zeenyembez’ eSoweto, Kuyalilwa kweliny’ icala kuyahlekwa kwelinye Zinyembezi zovuyo nenyembezi zosizi Aphind’enz’ imbali Amabhaka-bhaka, Njengasemihleni. 
EzikaMagebhula zigebhul’ abafana bokuthula noxolo, Kwavakala kunxakama abalandeli, Bekhalazela ijez’ esemagxani Bagxeka bagxininisa bathi makagxothwe, Bagxila kwisilung’ esikhuli begxobha, Betha Jola litshonil’ ilanga, Izigxeko azincamatheli mntwini, Indlel’ey’ empumelelweni ingumnqantsa, Ntliziyo zamabhakaniya zigcad’ oonkqiyoyo. 
Kusindwe ngobethole kwezikaMagebhula Bayatanasa bayatshambaza, ungafung’ uthi zintshatsheli, Kanti yimivuyo yokutywatyush’oxholovane, Ifik’ iPirates yabik’ ingxelo yendlala, Yabonis’ ukulamba nokunxanelw’ impumelelo, Benz’ezibukwayo lenyel’ idolo kosikhwehle, Usizana olungaMakhosi, Intlungu ibhalwe ebusweni, Nizawuyaz’ int’etyiwa ligqirh’ emva kocango, Isilungu asidlali bhola.  
Udano, usizi nonxunguphalo, Belubhalwe ebusweni kubafana bokuthula noxolo Ibiluvuyo nolonwabo xa uMemela ebethelelela isikhonkwane sokugqibela, Kwahlahlamba izihlwele wagqam’ umfana, Yangath’ uva amantyontyelo Waqaqamb’ umfana waxel’inkwenkwezi enomsila, Ekhuph’ ezikrakra izithonga, Waxhom’ umgangatho bamangal’ abaninzi. 
Bathi ixhama litolwe ngabaThwa, Bawagalel’amathathu ebhekileni, Besenziw’intlekisa oontabayikhonjwa, Gqithelani phambili mathol’ amaduna, Ukwanda kwaliwa ngumthakathi, Ibuzi libonwa ngolalelelyo makwedini kaKhoza, Funzelan’ edabini kufayayo . 
Ningayenza le nto Mabhakaniya xa nithanda Ithemba alibulali koko liyadanisa, Nemvul’ isuke yaxhaphaka nasentlango mvanje, Lo nto ikhulis’ ithemba ngakumbi, Intlantsi yempumelelo ikhona, Sikhe sangcaml’ ulonwabo, Nezidlele zakhukhumala luncumo, Gebhula magebhula kusekud’ engqinibeni.",Nenze ngeyeza kusini na Mabhakaniya?
"Sihleli phezulu iSpain kuGroup E emva kokuphumelela umdlalo wokuqala eQatar ngendlela encumisayo. ISpain siyibeke izandla iCosta Rica ebinombathalala saphumelela ngamagowuli asixhenxe onke eqandeni (7-0) emdlalweni wetumente yehlabathi obubanjelwe eAl Thumama Stadium ngorhatya lwanamhlanje. Ngokufaka imvula yamagowuli asixhenxe, iSpain senze imbali entsha kwitumente yehlabathi ngoba alikho elinye iqela elakhe lafaka amagowuli asixhenxe emdlalweni omnye. Umqeqeshi weSpain uqale umdlalo wanamhlanje ngamatyendyana wabadlali abatsha abaquka uGavi, uPedri noLa Roja. 
Phantse wonke umntu ebelindele umdlalo osezingeni eliphezulu – kodwa akukho namnye obesazi ukuba iSpain singuphumelela ngesixhenxe samagowuli. Emva kokufundana emizuzwini elishumi, izinto ziye zonakala ngethuba uDani Omlo ebeka ibhola emnatheni ayidlalelwe kakuhle nguGavi. Emva kwethutyana uMarco Asensio ufake igowuli lesibini leSpain. Ufumene ibhola entle ayidlalelwe nguJordi Alba. UFerran Terres ufake igowuli lesithathu ngepenela emva kokudlaliswa kakubi kukaJordi Alba. Kuthe kwakubonakala ukuba kunzima kakhulu, umqeqeshi weCosta Rica uye wafaka uKendall Waston kwisigaba sokuqala. Kuyiwe kwixesha lokuphuma iSpain sele iyibambe ngeempondo impumelelo yokuqala eQatar. 
Khange kube kudala kwisigaba sesibini, iSpain songezele elinye igowuli lesine elifakwe nguTorres emva kwempazamo eyenziwe nguBryan Oviedo. ULa Roja ufake igowuli lesihlanu emva kokudlalelwa ibhola nguGavi. Noxa bekubonakala ukuba iCosta Rica ayinanto enokuyenza engcono, iSpain khange siyeke ukuyohlwaya. UCarlos Soler, ongene njengelalela, ufake elakhe igowuli ethatha ibhola elahlwe nguKeylor Navas emva. Isikhonkwane sokugqibela sibethelelwe ngu-Alvaro Morata. Ngoku iSpain silandelwa yiJapan eyothuse umzi ngokubetha iGermany ngamagowuli amabini kwelinye nangona ibiqale yahamba phambili kwisigaba sokuqala somdlalo.",iSpain siyibeke izandla iCosta Rica yaphathwa ngumbathalala
"Ingxelo zakutsha nje, abazali babafundi bezikolo zommandla wamantla eBhayi, bagrogrisa ngokumisa ngxi izinto namhlanje ngelifuna iimpendulo kwisebe lezemfundo malunga neengxaki ezichaphazela ezi zikolo.  
Usihlalo weqonga labahlali bala mmandla uRonnie Mathys ethetha ne-Algoa uvakalise ukuba ezi zigqibo ziye zathathwa ngabazali kwindibano yabazali ebebenayo ngolwesihlanu weveki ephelileyo.  
Aba bazali bathi sele kulithuba bethetha nesebe lezemfundo ephondweni kodwa babuye nelize.",Zigrogrisa ngoqhankqalazo izikolo eBhayi 
"UNobomi Dudumashe nongumama kaZandile Dudumashe owanqunqwa umzimba eCala , uZandile  owayeneminyaka engamashumi amabini anesithathu ngummi waseMalawi, izolo uphalaze intlungu yakhe okokuqala kwiphepha-ndaba I’solezwe lesiXhosa emva kokumiswa kweli tyala ityeli lesine. UDudumashe ebethetha phambi kwenkundla kamantyi yaseCala apho bekuvele uRendy Ussen ongummi waseMalawi otyholwa ngokubulala ze anqunqe umzima kaZandile ngo-Epreli. Umzimba kaZandile wafunyanwa unqunyulwe umlenze. UDudumashe nobegixa iinyembezi uthe: “Ndingumama kaZandile obethandana noRendy. Lo mntwana wayezakwenzelwa umsebenzi wokuqatywa ezilalini eManzimdaka eCala, kwafowuna lo Rendy ngaphambi nje kweentsuku ezimbalwa zalo msebenzi wathi kuZandile makaye kuye e-Extension 15, kusuku olulandelayo wathi gqi uRendy ephethe imfonomfono ka Zandile yodwa, ndambuza ukuba uphi umntwana wam, wathi yena uye kwamanye amadoda, ndaxakwa kuba nguye othandana no Zandile kuphela, salinda ngaphaya kweentsuku ezintathu singamboni uZandile ndade ndaxelela noyise wathi masilinde mhlawumbi umnke neetshomi zakhe, mna ndothuke emva kweveki kusithiwa mandiyofanisa umzimba, ndawubona umlenze ukuba ngokaZandile, nezandla ndazibona kodwa ubuso bona babukhutshwe amehlo, ndakhala esofelweyo landitshonela emini ilanga.” Umama kamfi uxelele I’solezwe uba akahlelanga ndawo ngumntwana kaZandile oneminyaka emithandathu uyabuza ukuba uphi umama wakhe uzode abuye nini?. “Bazamile oonontlalontle ukundixhasa kodwa akukho lula kuba eyonanto ibihlungu zange sibabone abazali balo Rendy besiza kuthi bezocela uxolo, kwaye nalo Rendy akafuni ukuthetha inyani ukuba umbulelelentoni uZandile embulala nabani kuba wayengekho yedwa kule nto”. Ityala likammangalelwa limiselwe umhla wamashumi amabini anesixhenxe kwinyanga kaJulayi kulo nyaka, imantyi echophele eli tyala ithe alinakukwazi ukuqhubeka kuba kusalindelwe iziphumo ze-DNA.",Intlungu yokunqunqelwa umntwana 
"ABASASAZI ababini bakanomathotholo weSABC eMpuma Koloni, iTruFM, basinde ngokulambisa engozini emasikizi ngeCawa. 
Aba basasazi babini, uSilulami ‘Slujah’ Bunu, uSiphamandla ‘Silk’ Damoyi kwakunye nomqulunqi weenkqubo zeli ziko uAsive Sotashe, bebesendleleni esuka ngaseMonti besingise ngaseGqeberha ngethuba begagana neli shwangusha kufutshane neMakhanda. 
UDamoyi uchacha ngcono esibhedlele ngelixa uBunu kwakunye nomqulunqi wakhe bechacha ekhaya emva kokukhululwa emva konyango. 
UDamoyi khange angene kwinkqubo yakhe ethi Upskill ngeCawa, nebekulindeleke ibe yinkqubo yakhe yesibini nanjengoko eqeshwe yiTruFM kule nyanga. Kuvakala ukuba ibinguye umqhubi wesi sithuthi nekwanguye ochaphazeleke ngamandla kule ngozi. 
“Asiyazi kwenzeke ntoni kodwa esikwaziyo siphantse safa kula ngozi. Umsasazi obeqhuba nguye owonzakele kakhulu, kuye kwafuneka ancediswe ukuphuma kobo bugoxo,” omnye wabo uxelele I’solezwe lesiXhosa. 
Kuvakala ukuba uDamoyi wophuke izihlandlo eziliqela engalweni ngelixa uBunu noSotashe befumene umonzakalo ongephi. 
UBunu noSotashe bebengekho emsebenzini ekuqaleni kwale veki. 
Imoto bebehamba ngayo, nekuvakala ukuba ngekaBunu ibubugoxo sithetha nje.",Abasasazi basinde ngezikasibi engozini!
"Abafundi besikolo saseLusikisiki, isebe lezeMfundo kuquka neentsapho zabafundi besi sikolo banyembezana emva kokuba omnye wabafundi oneminyaka elishumi nogama linguAsenathi Gani, ethe wabhubha emva kokuba ethe wawelwa ngumthi ohlobo lweGumtree, ngethuba ilixesha lokutya ngaphakathi esikolweni.  
Oku kwenzeke ngoLwesibini kule veki apho abafundi bebezidlalela phantsi kwemithi, nalapho ababini uLindokuhle Dweba, 12, kwakunye noAlindwe Nqubula, 11, bathe bonzakala. 
Ngokwengxelo ephuma kwisithethi sezeMfundo ephondweni uMali Mtima, esi sithathu sabafundi siye sabalekiselwa kwisibhedlele iSt Elizabeth eLusikisiki kodwa  ngenxa yemeko ebimbi kakhulu kuGani, uye wadluliselwa kwizibhedlele zaseMthatha apho aye wabhubhela khona ngenxa yokonzakala ngamandla entloko. 
 Ababini banyangwe kwisibhedlele iSt Elizabeth ze emva koko bakhululwa. 
UMphathiswa wezeMfundo ephondweni uFundile Gade udlulise amazwi ovelwano kusapho lakwaGani ngokushiywa kwalo ngumntwana.  
UMphathiswa ukwanqwenelele uNqubula kwakunye noDweba impilo ekhawulezileyo.",Kubhubhe umfundi owelwe ngumthi esikolweni!
"Bakruquke livumba lelindle ngenxa yokuba besebenzisa amabhakethi xa besiya ngasese abahlali baseMorgan Bay ngseMonti baza bavala indlela kwakusasa izolo kula ndawo.  
Usodolophu womasipala iGreat Kei uNgenisile Tekile uzikhulule ngokuthengisa amanye amagosa karhulumente ngethuba abahlali bebevutha umlilo bevale le ndlela ngezigodo zemithi.  
Abahlali bafuna kupheliswe inkqubo yamabhakethi, bokhelwe izindlu baxhamle kwizithuba zomsebenzi ezivulwa ngurhulumente wephondo.  
“Kudala nam ndikhala ngezi zikhalazo zabo kwisebe lezemihlaba ndibafunela umhlaba, isebe lezindlu nalo kudala ndizama ukuthetha nalo, andazi nam ukuba mandithini,” uthethe oko uTekile. 
Othethe egameni labahlali uBongiwe Tshijila uthi ingxaki ephambili kule ndawo zizindlu zokuhlala ekukudala bethenjiswa ngazo.  
“Izindlu ezilapha zakhiwa ngonyaka ka1994 zazingamashumi alithoba kuphela, ngoku kukho amatyotyombe angamakhulu amabini namashumi amabini sonke sisebenzisa izindlu zangasese ezine kuphela zezamabhakethi,” uchaze oko Tshijila. 
Imeko yentlalo imbi ngamandla kule ndawo kuba abantu abancinci nabadala abagulayo nabaphileyo bazinceda kwizindlu zangasese zamabhakethi.  
Abahlali bakwaWadi 5 bathi bosulelana ngezifo ngenxa yokuba liphezulu inani labantu abasebenzisa indlu yangasese engakhuselekanga ngenxa yamabhakethi.  
Urhulumente welizwe loMzantsi Afrika ngonyaka ka2012 uthembise ukuba uzakuwaphelisa amabhakethi kwiilokishi zeli, kodwa asekho kwiindawo zaseMonti naseBhayi kweli leMpuma Koloni. 
Usodolophu uzibophelele esidlangalaleni ngelithi uzakwenza indibano kulwesibini weveki ezayo nalapho bazakwenza amacebo okusombulula ezi ngxaki.  
“Ndizakubhalela la masebe onke ukuba eze apha ukuze aze kuziphendulela kwezi ngxaki ingakumbi le yomhlaba wokwakha izindlu nezinye ke, iinjongo zam kukuba sibelapha kwakhona ngoLwesibini,” ucacise watsho uTekile.  
Aba bahlali bathi abasokuze bavote ukuba ezi ngxaki zabo azisonjululwa phambi kokuba kuyiwe kulonyulo loomasipala.  
Ziintsuku ezingamashumi amathathu anesithandathu eziseleyo phambi kokuba ilizwe loMzantsi Afrika liye kulonyulo loomasipala.",Bakruquke ngamabhakethi abahlali
"Inene ixesha neentsuku zihamba ngokukhawuleza, besiqala iveki ngoku kodwa sele iphelile iveki. 
UMgqibelo wale mpelaveki lusuku lukaMadiba elathi labekelwa bucala ukuze senze okulungileyo – siyathemba abantu bayakulisabela elokhwelo. 
Kodwa kweli ixesha abantu kufuneka bakhangele ezinye izinto ezinokuthi ziphucule iimpilo zabantu abahamba nzima, bayeke le nto yokuchola amaphepha bahlambe namadonga. Kungangcono ukuba abo sele bephumelele bangasebenzisa eli thuba batshintshe iimpilo zabantu ingakumbi kwezemidlalo. 
Abantu bayafuna ufundiswa ngendima ebalulekileyo edlalwa yimidlalo elizweni nje ngokubanzi. Imidlalo iyazakha izimilo, imvuze umntu iphinde imqaqambise. 
Ngalo uLwesihlanu sicela ukwazisa abathanda ukubheja amahashe ukuba bayalungiselelwa rhoqo ngoLwezihlanu apha kweliphepha-ndaba labantu. 
I-The Racegoer inika abantu imidyarho yempelaveki abanokuthi bafumane ithuba lokuzenzela imali baphinde babukele namahashe abawathandayo. 
Siyacela ke ukuba niyisebenzise i-The Racegoer futhi ningonqeni ukuthi nifuna ngaphezulu ukuba enikufunayo ngamahashe adla imali. Kanti akuphelelanga apho, sileliphepha labantu sineenyanga ezintathu ngoku sipapasha kweli phondo lethu yonke imihla. 
Enye yezinto esiyibhaqileyo kukuba amahashe ayathandwa ezilalini kwaye abantu banemidlalo abayiququzelelayo ngeempelaveki zonke.  
Yinto leyo urhulumente wephondo ekufuneka ayixhase kuba ingaliphakamisa eli phondo. 
Kwiindawo esizityeleleyo kwiilali zaseNgcobo naseMthatha – into esifumeneyo kukuba abanazo iindawo zokubalekisa amahashe abo, kwezinye iindawo kubalekiswa phakathi ezilalini – lo nto yenza kungabikho lukhuseleko ncam. 
Ngapha koko amahashe ezilalini axhaswa ukodlula amaqela amaninzi ebhola ekhatywayo adlala kwiPremier Soccer League.",Urhulumente makancedise amahashe asezilalini
"Ubomi luhambo, indlela iyathetha, iimeko ziyathetha kwaye zifuna abantu abamamelayo. Noko ngoku bekumel’ba umyalezo singabantu basephondweni leMpuma Koloni sesiwufumene lide eli thuba.  
Ndibukele, ndamamela abantu bekhalaza ngeziphumo zebanga leshumi. Umbuzo wam yakukuba, umntu wenza ntoni ngayo yonke le nto? Uyabona, ingxaki esinayo singabantu kukuba asiyilungiseleli imihla ezayo, singabantu bokuqabuka sekophulwe kwizinto zonke.  
Ukuqala kumzali onomntwana oyinkwenkwe, uyakuze aphole ngokungathi ebengazazi uba unomntwana oyinkwenkwe ekuzofika ixesha elithile ebomini uba makaye entabeni. Kanye ngezi nyanga zokuya kwakhe entabeni kubekungona athatha ebeka.  
Kuphinde kubekho umzali onomntwana osesikolweni, xa kufuneka umntwana eye esikolweni kubenzima. Akho mahluko ke nakule siyive kule veki iphelileyo ngeziphumo zebanga leshumi. Akuvelanga kwaphuma iziphumo, kuqale kwaqala unyaka. Njengesiqhelo saphola, senza izinto zethu ezifunwa sithi, ngoku lixesha leziphumo kukhona sithethayo nalapho akukho nto siyenzayo ngaphandle kokuthetha nokusola urhulumente. 
 Xa besilinde ntoni singayi kurhulumente silungiselela unyaka oqalayo? Ayicace uba akukho mntu uzakusonyula kulo mgxobhozo sikuwo ngaphandle kokuba sizonyule. Umcelimngeni ukhona kwaye awuyi ndawo ndakuthi ukujonga de senze into ngawo.  
Asiloxesha lakubeka mali phambili eli, asiloxesha lakujonga inzuzo ngoba abantu abaninzi kwezi ntsuku basemva koba ‘mna ndizofumana ntoni xa ndisenza le nto.’ Singakwazi mhlawumbi ukhe sibek’abantu phambili kunenzuzo? 
Lithiwa ndim, kuyo yonke le nto yezi ziphumo zingancumisiyo ephondweni mna andiboni ngxaki ndibona ithuba. Ithuba lokuba nawe ukhe uphakame ubenegalelo kwisizukulwana somz’ontsundu. Ukwenzela ukuba xa kuphela unyaka kuphuma iziphumo sizobanombulelo, silungise apho kufuneka silungise khona.  
Andiyithandabuzi into yokuba inzalelwane yasephondweni xa ithanda ingalibeka iphondo leMpuma Koloni kwindawo ebanzi. Akukho nto singenayo idingekayo. Ukuba nje singalungisa iingqondo zethu, indlela esicinga ngayo nendlela esizibona ngayo izinto. Endaweni yoba sibone ingxaki, sibone ithuba.  
Njengangoku, kule veki bendingazuthetha ngale nto ndithetha ngayo namhlanje, kodwa ndithe ndakubona ingxaki ndabona ithuba. Mhlawumbi eli lixesha loba siphakame, simanyane, umntu nomntu enze into azivayo uba inguye, umntu nomntu abenegalelo. Akakho umntu ongenanto anganegalelo ngayo okanye abelane ngayo nabanye abantu. Asikho isizukulwana esinolwazi ngezinto njengesi sethu.  
Ukuthumela umyalezo akuthathi nomzuzu, senza ntoni ngezonto? Kudala kwakubhalwa ileta iposi ithathe ixesha layo. Ngoku uyakwazi ukuqhawulisa le na leya ngomzuzu omnye. Ezi zinto zikhona, sinazo, qha silinde bani? Kungabakho ingxaki, isisombululo sikhona. 
Uba awunaso ke isisombululo mna andinangxaki ngokwabelana nomsebenzi esendiwuqalille apho ndikhoyo. Okokuqala funeka sijonge izidingo nonobangela bokuba iziphumo zibeyile nto ziyiyo. Isikolo nesikolo sinemicelimngeni yaso, nabantwana ngokunjalo. Asikwazi ukuquka sithi bonke abantwana bezikolo zaseMpuma Koloni badinga into ethile.  
Uba senza njalo sizakuwubhuda umhlola. Abanye baya bengatyanga esikolweni, abanye abangamantombazana abayi esikolweni xa besexesheni kuba bengenazo iziqhusheko, abanye banegengxaki zamakhaya abo ezibabangela bangeva nale bayifundiswayo. Zonke ezi zinto zifuna ukuqwalaselwa, ngelinye ixesha ayikuko nokuba abantwana abazimiselanga kufunda kodwa zimeko abafunda phantsi kwazo.  
Zikhona ke nezi zibonwa ngumntu wonke ezifana nokufundela phantsi kwemithi. Abanye bafunda izifundo zesiNgesi bezifundiswa ngesiXhosa, kodwa lona iphepha xa lifika lifika libhalwe ngesilungu kwaye bakhuphisana nabanye abantwana ebebefundiswa ngesilungu unyaka lo wonke. 
Abanye banikwa umsebenzi wasekhaya uba bawenziswe ngabazali, ‘bazali abo phofu bangafundanga abanye babo. Zingxaki ezikhoyo ezi nesijongene nazo umhla nezolo, unyaka uqala de uyophela. Kulapho kudingeka thina bantu bazalelwe ephondweni.  
Thina bantu banentliziyo ngekamva lomntwana wasephondweni sibambisene nabasemagunyeni ephondweni sivale isikroba. Siyazidinga inkqubo zempelaveki kuba ke abantu besemisebenzini nkqu nangeholide. Akudingeki uba sivele siyazi uba abantwana badinga ntoni singakhange siye kubo kuqala sive ukuba bangathanda ukuncedwa ngantoni.  
Owam ke umsebenzi sendiwenzile wokuba ndibhale eli nqaku, ixhomekeke kuwe ukuba uzokwenza ntoni emva koba ulifundile. Abanye bayabhala, abanye bayafunda benze, babelane ngolwazi nabangakwaziyo ukuzifundela. Niyayibona na bethuna le nto yoba siyadingana? 
Ndilindele ukubona nokuva imigushuzo ke ntozakuthi unyaka uqala nje ukwenzela ukubaxa  uphela nalo unyaka sizokwazi ukujonga emva sithi ugqatso silufezile, umzamo omhle siwufezile. Singabancedi nje ekwenzeni kakuhle kunyaka kodwa nobomi ngapha kwebanga leshumi.  
Izikolo kumabanga aphakamileyo zifunwa kwangoku unyaka usemtsha.",Ubomi luhambo!
"AmaXhosa ngabantu bobulungisa, abachubekileyo nabayiphicothisisisayo into ukuze icace obona bunjani bayo. Nangona enjalo, ukuhlala kwawo kwizenzo zesikrokro kuhlalele ukuyigqwalisa imeko yokuchubeka kwawo. 
Mntu makabe nesigulo sengqondo, into yokuqala acinga ngayo amaXhosa libulawo. Kungenjalo kucingwa ngesici senkolo neenkolelo esingazange sifezwe, okanye kucingwe ngesenzo esingamkelekanga eluntwini esakha senziwa likhaya okanye ngulowo uchaphazelekayo.  
Iyacima kumaXhosa into yokuba ingqondo yenziwa kukusebenza kobuchopho ngendlela efanelekileyo, kwaye ubuchopho lilungu lomzimba elifanayo nje namanye amalungu athi abe nengxaki ngamaxa athile, ndixela wena zintso nawe miphunga nawe phaphu. AmaXhosa ke athi ekoosiyazi abe ekubakhwithsi nakubavumisi, zithi zakungalungi ezo abhenele kubathandazeli.  
Ixhwele nogqirha bacingwa mva, ukuba kuthe kwacingwa ke phofu. Usuka ayekwe ke lowo mntu abeligeza apha esithubeni engasiwa lunyangweni lufanelekileyo. Akungemi umakoti womXhosa, into yokuqala ukukrokrelwa ikwazezi zicindini zenkolo neenkolelo. Kukrokrwa de kukrokrelwe nokuthomba oku kungenanto yakwenza nankolo neenkolelo. Ukuthomba ngokwemveli yako kukukungeniswa kwentombi efikisileyo ebuntombini obugqibeleleyo.  
Kodwa wobona umfazi omdala ebuyela ekhaya kusithiwa uzothomba. Akazidini amaXhosa ngokwazi banzi ngemveli yokuzala komntu kwaye akayamkeli into yokuba kukho abantu abavela bengenanzala kwasezizalweni zoonina, enokuba yindoda okanye libhinqa na.  
Akuzala lowo ubengazali emva kokuba kufezwe isici eso besikrokrelwa, akazidini amaXhosa ngokucinga ukuba inokuba kwenzeke ntoni na esizalweni sikamakoti okanye embewini yomyeni, nangona esazi nje ukuba loo nto yenziweyo ayinanto yakwenza nasizalo somfazi okanye nambewu yendoda.  
Indoda okanye ibhinqa abachunyiswa yinyama nojiki! Kule mihla ke isoloko ingumakoti ekuthiwa makabuyele kokwabo ayofeza okukrokrelwayo, akukho nto ikhunjulelwayo ngakumyeni. Kanti ke mandulo wayekhunjulelwa umfana, de kumenyelelwe ukuba enzelwe inceba ngabantakwabo, kuthi kwakuba seluhayeni ke kube kukhona kujongwa ngakumakoti. 
AmaXhosa akazange azidina ngokufuna ukwazi ukuba umntwana lo umele kuyeka ukuchama elele xa eneminyaka emingaphi na, nangona engazange abona mntu uchama elele de aluphale.  
Akazidini ngokwazi ukuba mangaphi na amalungu omzimba asebenzayo ukuze abe umntu uyaphakama ayochama, kwanokuba ukuba kuthe kwakho elisilelayo kulo malungu kumele kubakho ingxaki.  
Akazidini ngokwazi ukuba kutheni na ixhegwazana nokuba lixhego lisuka lifikelwe kukumana lishiywa ngumchamo nje.Ndingazibala zibe ninzi ke izikrokro zamaXhosa. Kambe ke, nayiphi na ingxaki engaziwayo iyakrokrelwa kakade ze kulingwe naliphi na icebo engathi linganceda. Kodwa okana kuyinkunzi nokubaluleke nangaphezulu kukuphuhliswa kwengqiqo yesizwe sethu ngokuthi kukhuliswe ubunkcubabuchopho bethu, kudediswe ukuqamela ngesikrokro okugqubayo.  
Ukhanyo lomlungu lusikrobise kwizinto ezininzi zobunkcubabuchopho babelungu nekulawula bona ke kule mihla. Inkululeko ke isivulele amathuba amaninzi ukuba singasileli ekuzidapheleni kobo bungcali songeze kubunkunkqele bethu sitsho sibe ziingqondi nangakumbi kunabangeneli bethu. 
Asibobukrelekrele ukubambelela kwizikrokro nasekuhlaleleni ukutyhola izici zenkolo neenkolelo zethu zakungahambi ngesiqhelo izinto kubeni sinawo amathuba okuphanda banzi sifumane eyona nyani ngezinto-yinto ezazingaziwa ngoobawo. Kukuthini ukuhlalela ukuqhwitsha ngovithi necwilika ngelixa imatshisi sele ikhona!  
Siziinkcubabuchopho ngemveli, kwaye sinemizekelo emininzi esingayibalayo kubunzulu-lwazi bethu obufike bangqinwa zizizwe zokhanyo ekusingeneleni kwazo, masinganyali ke ukubukhulisa nangakumbi obo bunkcubabuchopho bethu. 
Ndiyazi ke ukuba ndiphose ikati phakathi kwamahobe ngokubangula ngolu hlobo! Goba msenge iibhokhwe zikutye! 
Owenu kwisiXhosa, Nxuba.",AmaXhosa ngabantu abahlala nje benesikrokro!
"UMFUNDI wonyaka wesibini owenza izifundo zobunjineli kwezombane eNelson Mandela University – notshatyelwe ngunina kwiinyanga ezimbini ezidlulileyo – uthi ibhasari ayifumene kumasipala waseBuffalo City ize xa kanye ebeyifuna ngenene. 
U-Anathi Poni (21) wakwa-N.U. 2 eMdantsane uthi ebengaqondi ukuba uzakubuyela eNMU kulo nyaka emva kokutshatyelwa ngumama wakhe kwinyanga yoMnga. Uthi ibingumama wakhe obemnika inkxaso yemali ngethuba eqala ukwenza izifundo zakhe eNMU nyakenye. 
“Ngumama obendixhasa ngemali yokubhalisa, eyokutya kwaneyendawo yokuhlala kunyaka ophelileyo kuba utata ebengaphangeli. Uthe xa esweleka umama, aphela amathemba kum. 
“Ndiyayibulela kakhulu le bhasari kumasipala waseBCM kuba yenze ndazithemba ukuba ngenene ndiza kufunda kulo nyaka,” utshilo uPoni. 
Utata kaPoni usandula ukufumana umsebenzi wokugcwalisa amafutha kwizithuthi (petrol attendant) eCambridge. 
Kwiveki ephelileyo, uKonke ebeyinxalenye nabafundi abakumashumi amane anesithandathu abanikwe iimbalelwano zesiqinisekiso sebhasari nguSodolophu waseBCM uXola Pakati. Lo msitho ububanjelwe kwiholo yesixeko saseMonti. 
Ethetha nababafundi, uPakati uthi ukunika imfundo ulutsha kufana nokukhulisa isizwe. “Olu lutyalo-mali lwethu esizweni,” utshilo uPakati. 
Kodwa uPakati uvakalise ukungaxoli kukuqashwa ngokwesigxina kwabantu ababini kuphela abaxhaswe ngebhasari ngumasipala ukusukela oko yaqala le nkquleqhu ngo2008. 
Ukuqubisana noku, ngokokutsho kukaPakati, kukuba umasipala ayile umgaqo-nkqubo onokubangela ukuba baqesheke lula abo baxhaswe ngebhasari sesi sixeko. 
Kusenjalo uLumko Qaga (21), owenza unyaka wesithathu kwi-BCom (Accounting) kwiYunivesithi yaseGoli (UJ), uthi ukufumana le bhasari kuthetha ukuxibilika komthwalo emagxeni kumama wakhe. 
“Ndikhuliswa ngumama wam, ezisokolela nanjengoko engenamsebenzi usisigxina. Ukuze ndingene e-UJ, kwanyanzeleka ukuba ndisebenzise imali nezipho endandizisokwe ndilikrwala kuba kusokolwa ekhaya. 
“Imali endandiyisokiwe ndayisebenzisa ukuba ndihlawule imali yokubhalisa e-UJ,” utshilo uQaga. 
Umasipala uthi yimali ebalelwa kwisigidi esinamakhulu amabini eerandi (R1.2 million) ebekelwe bucala ukuhlawulela ababafundi kulo nyaka.",Ibhasari kobephelelwe lithemba lokufunda
"Ekugqibeleni, i-Orlando Pirates iyibeke endaweni yayo iStellenbosch ebigoloza emdlalweni weTelkom Knockout obubanjelwe e-Orlando Stadium ngokuhlwa kwanamhlanje. Igowuli ephumelele ngalo iPirates sekuphela ixesha lomdlalo lifakwe nguThembinkosi Lorch emva kokuphosa inkitha yamathuba emdlalweni. AmaBhakaniya aphakathi kwamaqela akwazileyo ukudlulela kumjikelo landelayo weTelkom afana neKaizer Chiefs ebethe iCape Town City kumapenela, iGolden Arrows ebethe iPolokwane City neMaritzburg United ezibethele iBidvest Wits izolo ebusuku. Umqeqeshi wePirates, uRhulani Mokwena, uqale umdlalo wanamhlanje ngoWayne Sandilands endaweni kaJoris Delle obevuza emidlalweni egqithileyo. Ezimnyama zizo ezilawule isigaba sokuqala somdlalo futhi zikwazile nokudala amathuba amaninzi – kodwa into ezingakwazanga ukuyenza kukufaka amagowuli emnatheni. 
Iye inethemba kwisigaba sesibini iStellenbosch emva kokunyamezela izithonga kwisigaba sokuqala. Abadlali bePirates baqhubele phambili nokuphosa amathuba acacileyo emdlalweni, ingakumbi uLorch, uJustin Shonga no-Augustine Mulenga. Unozinti weStellenbosch, uLee Langeveldt, wenze umsebenzi omhle kakhulu emdlalweni, kangangokuba uye wakhethwa njengoyena mdlali othe waqaqamba noxa iqela lakhe libethiwe ekugqibeleni. Kuthe qabu kuMokwena obesoloko ephantsi koxinizelelo ngenxa yokungaqhubi kakuhle kweqela lakhe. Noxa egoduke engonwabanga ngenxa yokungaphumeleli kweqela lakhe namhlanje – kodwa uSteve Barker uxelele iSuperSport TV okokuba uzingomba isifuba ngenxa yomsebenzi omhle owenziwe ngabadlali bakhe emdlalweni. 
  
Pirates: Sandilands, Jele, Nyauza, Mako, Monyane, Mntambo, Makaringe, Lorch, Pule, Mulenga, Mabasa. 
Stellenbosch: Langeveldt, Bergman, Ndlovu, Robertson, De Goede, Mobbie, Zungu, Motsogi, Rayners, Van Rooyen, Afoakwa.",UThembinkosi Lorch uyikhulule iPirates kunzima e-Orlando Stadium!
"Inqununu yesikolo samabanga aphantsi, Imbasa Primary School, ithe isikolo siyavuya futhi siyazingca ngesigqibo sokukhulula abantwana ukuze bathathe inxaxheba emdlalweni ekuthiwa ngumlabalaba.  
UVuyelwa Ndunduzela, inqununu yesikolo, uxelele I’solezwe lesiXhosa ukuba ekuzibandakanyeni kwesikolo emdlalweni womlabalaba kwaye kwabonakala utshintsho ebantwaneni babo. 
 “Bonke abantwana bethu abadlala umlabalaba baqhuba kakuhle ezifundweni zabo. Umlabalaba ubenza bacinge ngokukhawuleza kwaye bayakwazi ukuthatha izigqibo ezizizo,”utshilo uNdunduzela.  
Abantwana baseMbasa baqala ukudlala umlabalaba ngo2015. “Isikolo sethu sikwilokishi yaseCrossroads. Abantu abaninzi bebengaqondi ukuba singaqhuba kakuhle ngolu hlobo. Ukubonakalisa okokuba sizimisele ngalo mdlalo, siye sibize ochwephesha bomlabalaba bazokufundisa abantwana bethu. Yiyo lo nto bengoompetha bomlabalaba. Bafumana ingqeqesho eyiyo,” utshilo uNdunduzela. 
Abantwana besikolo abadlala umlabalaba badibana phakathi evekini nangeMigqibelo.  
“Kwiimeko ezinzima abaza kugaxeleka kuzo ebomini, lo mdlalo uza kubanceda bakwazi ukuzikhupha kuzo,” utshilo uNdunduzela.  
Omnye wabadlali bomlabalaba uKamvalethu Mqikela, 13, uqale ukuwudlala ngo2016.  
“Umlabalaba uyandinceda kakhulu ngoba oko ndathi ndadlala wona, ndiqhuba kakuhle kakhulu ezifundweni zam. Ndiyakwazi nokumamela kakuhle ngoku xa kufundiswa,” utshilo uMqikela osele esuka emidlalweni eThekwini.  
“Uyandinceda lo mdlalo ngoba ndibona iindawo endingazange ndazibona futhi endandingazi nokuba ndakuze ndiye kuzo,” utshilo uMqikela.  
Yena uAyabonga Mchontsi, 13, uthe wayengayazi ukuba nabantu basetyhini bayawudlala umlabalaba.  
“Ngethuba ndixelela utitshala wam, ndandingazi ukuba uza kuvuma ndidlale kuba ndiyintombazana. Ndandicinga ukuba udlalwa ngoobhuti kuphela,” utshilo uMchontsi ovuyele ithuba lokuya kudlala umlabalaba eGoli.",Bangene nzulu kumlabalaba abantwana baseCrossroads
"Indaba yabantu abacela uncedo kwizithuthi ibangela ulunya olungakhokhelela kudushe ngenye imini ngoba oonoteksi abafuni nokumbona umntu ucela ukukhweliswa yimoto nje. Wofika bejingisa imixhadi phezu kwalo mqhubi ubezama ukunceda, kungekho nto bangamoyikisi ngayo ngokungathi bona abananyama nagazi. Le nto ixhaphakile kakhulu apha ezidolophini apha. Ingaba athini amalungelo wabakhweli kule mdawana ngoba ndicinga ukuba umnto ofuna ukuhamba ngetekisi uya erenkini, xa eme endleleni, lo nto ithetha ukuthi akafuni kuhamba ngasithuthi sikawonkewonke. Athini, kwaye aphelela phi amalungelo kule ngxubakaxaka? 
 Pali.  Aliwal north 
*Ezi zizimvo zabafundi bephepha, ayizozimvo zephephandaba. Ukuba nawe unqwenela ukupapashwa apha kweli khasi ungathumela izimvo zakho ngoWhatsapp ku 063 743 9538 okanye ngembalelwano yombane ku isibhalo@inl.co.za",Oonoteksi bacinezela amalungelo ethu
"Abalandeli bebhola ekhatywayo bonwabele omnye wemidlalo ebimihle kwaye ebinamagowuli amane onke namhlanje. ICape Town City ifumene amanqaku amathathu emva kokubetha iPlatinum Stars ngo’3-1 kumdlalo we-Absa Premier Soccer League obuseCape Town Stadium kobu busuku. Amagowuli weCity afakwe ngumakhwekhwetha womdlali uTeko Modise, u-Ayanda Patosi obekade edlala eYurophu noLetsie Koapeng otsazise igazi kuqala kumzuzu wamashumi amabini anesihlani kwisigaba sokuqala somdlalo. 
Amakhwenkwe kaBenni McCarthy anyathelela phezulu ngoku emva kokuphumelela umdlalo wawo wesibini kule sizini entsha. Igowuli lokubika leDikwena lifakwe nguRobert Ng’ambi ngentloko. Lo ngumdlalo wesibini ephulukene nawo iPlatinum Stars kule sizini. Kwiveki ephelileyo ibethwe yiMaritzburg United ngo’2-0 enkundleni yayo. 
Yona iMaritzburg United izibethele i-Ajax Cape Town ngo’2-0. Le mpumelelo ibeka iTeam of Choice phakathi kwamaqela aphezulu emva kokuyiphumelela yomibini imidlalo yayo. IFree State Stars idlale ntanganye ngo’2-2 neBidvest Wits kumdlalo obuseGoble Park Stadium namhlanje. Abafana Bes’thende badlale ntanganye ngo’1-1 neBloemfontein Celtic kumdlalo obusePrincess Magogo Stadium. IGolden Arrows inamanqaku amabini emva kokudlala ngokubambana ngo’1-1 ne-Ajax Cape town kwiveki ephelileyo. Nayo iBloem Celtic inamanqaku amabini emva kokubambana neChiefs ngo’1-1 kwiveki ephelileyo.",Anyathelela phezulu amakhwenkwe kaBenni McCarthy emva kwempumelelo namhlanje
"Isidingo 
ULincoln ufumanisa ukuba uFrank uzakuveza iimfihlo zakhe ezimdaka kumabonakude.   
UNikiwe noKatlego badibanisa iintloko no-Angelique, ukanti uKatlego ufumana okothusa de kumise iinwele kwindawo engalindelekanga. Kwenziwa umnikelo othi wohlule usapho lakwaZondile. US’khu uyavavanywa nguSamantha. 
Umfundisi uGabriel uxelela uSizwe ukuba ubizwe ukuza kwenza umsebenzi kaThixo. US’khumbuzo wazisa uSamantha kuLerato. Ubomi bukaFrank buyaqhubeka ukujinga.  
Uluntu ekuhlaleni aluwuvali umlomo ngomfundisi omtsha, ukanti yena uNina uzimisele ukumazi ngokubanzi.   
 Rhythm city 
UMampho woyika ukuba kuthi kanti utshabalalise ithemba lezothando noShakes ngokuxoka kuye.  UZondi uzama ukunyoba uZoldisi ukuba adlale umculo weemvumi zakhe e9-Nine.  UThemba ubuyela eKZN, ukanti uNiki uyavuya kukubuya ekhaya kukaSuffo.   
Ingoma kaLerato idlalwa kumaza omoya.  UPuleng uva uSuffo exelela iitshomi zakhe ukuba uzakuzinikela kusapho lwakhe ngokugqibeleleyo, ukanti  uNiki ufuna ukuqonda ukuba kutheni uSuffo engenayo incwadi yelifa.  
USifiso uzama ukubonisa uDoc iimfuno zokukhupha icwecwe likaLerato. ahead of her date with Shakes. 
 Generations 
ULucy wonwabile lithuba elitsha lokwenza imali.  Imizamo kaTshidi yokunceda umyeni wakhe, ibuya ngaye kakubi.  UTau uyasazi esona sizathu sokuba inkosikazi yakhe yonwabe, kwaye oku akakuthandi.  
UKyle akavuyisani ncam noNamhla ‘kwikhono’ elitsha alifumeneyo. Ukugocagocwa kothile yi- ‘jaji’ kuhamba kakubi kakhulu.  UThabi uyazi ukuba uSmanga uphezu kwantoni. UGadaffi ufumanisa oyena mntu ungunobangela wokuba abe ukwisitulo, ukanti uTau uhlohla iimbumbulu kumpu wakhe.   
 UNamhla uziva ehlazekile kokwenzeka emsebenzini xa kuthatyathwa imifanekiso.  
 Scandal 
ULucas uvela necebo elichubekileyo lokwenza imali.  UScelo uchulumancile yindlela abona ukuba ingasombulula iingxaki zakhe, kodwa inobungozi. ULucas uneqhinga akulo, ukanti uQuinton uphendula kwisicelo sikaDintle.  
UZinzile ufumanisa ukuba ixesha ingathi liyahamba loxolelwano kusapho lwakhe. UNdumiso uzama ukubeka okugqithileyo emva ngempumelelo.   
UGloria noMaletsatsi bavula indlela yobudlelane obutsha.  UDintle uthabatha amanyathelo aqatha .UThembeka unethemba lokuba umlilo uzakukhusela imfihlo yakhe. UMangi uqala ubomi obutsha.   
 Muvhango 
U-KK uthabatha inyathelo elibi elenza ukuba uShola emke eMMC. ULerumo ucela uCarol ukuba akhuphe isisu.  
UMangwashe uyazamkela ze afumane ukuzithemba.    UCarol uzisa iindaba ezothusayo nezenza  uLerumo abile.  UHangwani  unika uMatshidiso ithuba lokuba akhethe. UMangwashe wenza okuthile nokushukumisa uMasebotsane. 
UJames uyaziqinisa ngosuku lakhe lwesigwebo. uMorapedi uzama ngako anako ukufumana uCarol, ingaba akuphendula unomyayi wakhe yintoni na athi ayithethe.   
 UMorapedi wenza imbonakalo entle nenyazelisa uCarol kwikona.",Kumabonakude kule veki
"Kulo nyaka umnyhadala wemiboniso bhanyabhanya waseKapa uvulwe ngomboniso bhanyabhanya wenzalelwane yaseMpuma Kapa, uJahmil X.T. Qubeka.  
Lo mboniso ongu “Sew the Winter to my Skin” libali lokwenyani elisekwe kwixesha localucalulo kweli laseMzantsi Afrika.  
Nangona ilibali lolwaluko, awungeni tu kwimiba yesiko. Akuthethwa nokuthethwa kulo mboniso bhanyabhanya, uQubeka, ubalisa nje ibali lendoda eba iigusha ezintathu kuba ilungiselela umgidi kanyana.  
Abhaqwe. Aleqwe, abanjwe. Ukusukela apho siboniswa ibali lokukhohlakala kwamapolisa nendima yamabhulu kulo nto. Ayingomboniso unokuthandwa nangubani na lo; uyatsala kwaye unazo neendawo zokuba ngathi ngumsebenzi wobugcisa apho umdidiyeli wawo aqhayisa ngendlela zokusebenzisa ikhamera yakhe.  
Lo mboniso ukwasethubeni lokufumana iOscar. Simnqwenelela konke okuhle uQubeka.  
Umyhadala wemiboniso bhanyabhanya uza kuqhuba de kube ngumhla we19 kule yeDwarha.  
Abo baseKapa bangaya pha eV&A Waterfront bayokuzibonela iindidi ngeendidi zemiboniso. Ukanti ungakroba naku: filmfestival.capetown",Umnyhadala wemiboniso bhanyabhanya uvulwe ngomboniso waseMpuma Kapa
"Omnye wabadlali abayingozi kwiPSL obefunwa kakhulu ngamaqela amakhulu aquka iKaizer Chiefs neMamelodi Sundowns, * -Evans Rusike, ufumene ikhaya elitsha.  
URusike, 27, utyikitywe yiSuperSport United phambi kosuku lokuvala kokuthengwa kwabadlali.  
Amatsatsantsa aPitori abhengeze lo mdlali kwikhasi lonxibelelwano, uTwitter, emva kokutyikitya isivumelwano sengqesho seminyaka emithathu nesiqingatha.  
Eli nxele laseZimbabwe lisuka kwiMaritzburg United, nalapho lizibonakalise kuyo njengomdlali onesiphiwo esicacileyo sokudlala ibhola ekhatywayo nokufaka amagowuli. 
 “Kudala simbukele. Ungumdlali onamendu nobuchule bokugqibezela phambi kweepali. Siyavuya kwaye sinethemba lokuba uyakusinceda kule minyaka ilandelayo,” utshilo uStan Matthews. 
Nakubeni ebenomtsalane kakhulu kumaqela alapha eMzantsi Afrika – kodwa ebenalo ithuba lokuyozama eYurophu lo mdlali. Ukwamkele kodwa ukuya kwakhe kwiSuperSport.  
“Ndiyazi ukuba kufuneka ndizibonakalise kumqeqeshi weSuperSport. Ndizimisele ukwenza njalo ukuze siqinisekise ukuba siyangena kwiTop 8,” utshilo uRusike. 
pedro.mapelo@inl.co.za",URusike ufumene ikhaya elitsha
"Umdlali wasephikweni kwiiSharks, * -JP Pieterson udlale indima enkulu kwimpumelelo yeqela lakhe xa belibetha iiHurricanes kumdlalo weSuper Rugby eKings Park ngoMgqibelo. 
 UJP ungqengqe emgceni amatyeli amabini, kwisiqingatha sokuqala nakwisiqingatha sesibini. Umdlali oncedisa kwiskram uMichael Claassens kunye nomdlali odlala kwindawo yesibhozo uDaniel du Preez bakwazi ukungqengqa emgceni ukwangeza amanqaku eeSharks.  
UPat Lambie uye wabonakala kubadlalli abebehleli esitulweni, okokuqala kule sizini emva kokubuya emonzakalweni. 
 IiSharks zize kulo mdlalo nempumelelo enye kule midlalo mithandathu ziyidlalileyo yeSuper Rugby. Elinye iqela elibethe iiSharks ziiHighlanders zaseNew Zealand. 
IiHurricanes zihleli kakuhle kakhulu kule mpelaveki, ukuze zibethe iiLions ngo’50-17 eGoli, kodwa ngoMgqibelo khange zilibone elidlalayo. 
 IiHurricanes ziqale zafumana iipenalthi ezininzi, phambi kokuba ziwele umgca emva kwemizuzu engamashumi amathathu uqalile umdlalo. 
Xa kuza kuyiwa ekhefini, iiSharks zikwazile ukufaka amanqaku amahlanu xa bekungqengqa emgceni uPieterson.  
UGarth April osabambe indawo kaPat Lambie khange elibazise waqabelisa. Kwimizuzu emibini siqalile isiqingatha sesibini, uPieterson uphinde wawela umgca ityeli lesibini.  
Isantya somdlalo siye satshintsha kakhulu emva kokuba iiSharks ziye zabona izithuba kubadllali bangemva beeHurricanes , zafaka uxinizelelo nangakumbi.  
Umdlalo olandelayo weeSharks kwiSuper Rugby, zizakundwendwela oomakoti beSuper Rugby iJaguares.",UPieterson uzincedile iiSharks
"Ngokwengxelo ephuma kumapolisa ephondo, oku kwenzeke ngoLwesithathu kwilali yakwaMbihli eSterkspruit.",Izinikezele emapoliseni indoda edubule abasetyhini abathathu
"Isebe lezaNgaphandle kweli libambisene neSebe lezeMpilo noMzi woZakuzo welizwe laseCuba eMzantsi Afrika, benza amalungiselelo okubuyiswa kwemizimba yabafundi bezobugqirha ababini beli ababhubhele eCuba.  
Ingxelo ithi aba bafundi bayinxalenye yenkqubo yentsebenziswano phakathi koMzantsi Afrika nelizwe laseCuba nalapho abafundi beli besenza izifundo zobugqirha kwela lizwe. 
Osisithethi seSebe lezeMpilo kuZwelonke uPopo Maja, uthi esi sisiganeko sesibini esilolu hlobo.  
“Ekuqaleni kwalo nyaka kubhubhe umfundi kwinto ekukrokrelwa ukuba kukuzibulala kweliya laseCuba, aba batshone kwindawo yokudada ebebezonwabise kuyo,” ucacise watsho uMaja. 
Uthi ngabafundi abangamadoda bobabini aba babhubhileyo, kwaye baphuma kwiphondo laseKZN. “Sele sihambele phambili namalungiselelo okuqinisekisa ukubuyiswa kwabo ukuze banikezelwe kwiintsapho zabo kwiphondo laseKZN,” uthethe watsho uMaja. 
UMphathiswa weSebe lezeMpilo kuZwelonke uGqirha Aaron Motsoaledi, uvakalise amazwi ovelwano kwiintsapho ezichaphazelekileyo malunga nesi siganeko.  
“Siyavelana kakhulu neentsapho ezilahlekelweyo, sikunye nabo kweli xesha lentlungu yokushiywa ngabantwana babo,” uthethe watsho uMotsoaledi.  
Le ntlekele yenzeke ngethuba aba bafundi bebebhiyozela umhla wokuzalwa womnye umfundi. “Amagama abafundi nguSibusiso Thanks Ngaleka (24) noSihle Cebo Makhanye (24), iintsapho sele zixelelwe ngayo yonke into, sele belindele ukwamkela imizimba yabo. 
UMphathiswa weSebe lezeMpilo kwiphondo laseKZN uSibongiseni Dlhomo, utyelele la makhaya ephelekwa ngamagosa aphezulu esebe lakhe. 
Ngabafundi abakumakhulu asixhenxe namashumi asibhozo anesithoba (789) abafundi bephondo laseKZN kuphela abakweliya laseCuba. Ngamashumi amabini anesihlanu izikolo zobugqirha eCuba, amazwe amaninzi ehlabathi athumela abafundi kwela lizwe ngeenjongo zokuba bafundele ubugqirha.",Zilindele imizimba iintsapho!
"Emva kweminyaka engaphezu kwamashumi amathathu uJoseph Tshabalala (78) esonwabisa abantu beli ngengoma, kufikile ukufa kwamthatha uMshengu. 
UTshabalala ubhubhe emva kokuba ethe wathatha umhlalaphantsi kwiqela lakhe lomculo weSicathamiya iLadysmith Black Mambazo awalisungula ngonyaka ka1964. 
UTshabalala uhlutshwe yimpilo nje emva kokuba eqalise ukuhlala phantsi ebeka umboko, evala lo mlomo wawusonwabisa isininzi ixesha elide.  
Olu hlobo lomculo weSicathamiya lunemvelaphi yalo ecacileyo kweli loMzantsi Afrika kuphela, kwaye uTshabalala ungunozala weSicathamiya. 
UTshabalala uphumelele iimbasa eziliqela eziquka iGrammy kweli nakumazwe angaphandle koMzantsi Afrika. 
Ngonyaka ka1993 iLadysmith Black Mambazo ikhokelwe nguTshabalala yayikhaphe uNelson Mandela esiya eOslo, eNorway esiya kwamkela imbasa yeNobel. 
ILadysmith Black Mambazo yabelana ngeqonga neemvumi ezifana noSalif Kaita, Dolly Parton, Paul Simon, Michael Jackson noHugh Masekela. 
“Ndikhumbula ukuphumelela kwethu iGrammy Award okokuqala ngo1987, sasingayazi nokuba yintoni kwayona, xa sifika kwisikhululo seenqwelomoya eRawutini, safika abantu begcwele beze kusamkela, besithi kuthwa siphumelele iGrammy, sabe thina singayazi kwalo nto,” wathetha watsho uTshabalala. 
Umculo weqela lakhe ukhuthaza izigidi zabantu beli ngexesha lengcinezelo nanjengoko ubuthetha ngothando, uxolo ukwashumayela uThixo eluntwini. 
“Amandla okujongana neenzingo zobomi imihla ngemihla sihlala siwafumana emculweni, kungoko sihlala sicula sizonwabisa logama sisonwabisa uluntu,” kutsho uTshabalala. 
Uzele oonyana abathi basungula iqela elibizwa ngokuba yiTshabalala Rhythm nesele izibonakalisile ngokuvelisa amacwecwe aliqela. 
 Oonyana bakhe, uSibongiseni Tshabalala noThamsanqa Tshabalala bekunye noMaqhinga Radebe ngabo abasungula eli qela likaMaskandi. 
UXolani Majozi onguMphathi weQela leLadysmith Black Mambazo uthi zindaba ezibuhlungu ezi kweli qela lakudala. 
“Singakuqinisekisa ukuba ewe, ubawo uTshabalala utshonile, oku kwenzeka logama iqela leLadysmith Black Mambazo likutyelelo eUnited States of America,” kutsho uMajozi. 
Lo kaTshabalala walibona ilanga ngonyaka ka1941, wazimanya ngeqhina lomtshato noThokozile Tshabalala inkosikazi yakhe abhubhe ihleli ecaleni kwakhe.  
IDurban University of Technology yenye kwezo zikhe zamvava ngesidanga sobuGqirha uTshabalala ngenxa yenxaxheba yakhe emculweni.  
Ingoma yakhe ethi Bhayibhayi Lindiwe yenye yeengoma emenzele igama ingakumbi kwabo bazizithandani.  
Mshengu, Tshabalala, Nduli kaMavuso “Bhayi bhayi Lindiwe!”",‘Bhayibhayi Lindiwe’
"Iqela likaSteve Barker liyiqale kakuhle kakhulu isizini eqhubekayo. Ngokungafaniyo nakwisizini egqithileyo, iStellenbosch idlale imidlalo elishumi elinanye yonke singaphulukananga namdlalo. Ukuqhuba kakuhle kwayo iStellenbosch kuyinyuse yayokuthi ngcu kwindawo yesibini emva kweMamelodi Sundowns phambi kokubethwa emidlalweni emibini. Izinto ziqale ukujika ngethuba iqela likaBarker libethwa yiPirates ngamagowuli amathathu eqandeni emdlalweni weDStv. Emva koko yaphinda yabethwa yiRoyal AM eyoyikwa kakhulu ngamaqela adlala kwiDStv Premiership ngenxa yokuqhuba kakuhle kwayo kwisizini yokuqala kaMamkhize njengomphathi weqela elidlala kwinqanaba eliphezulu ebholeni yaseMzantsi Afrika. 
Noxa ibethiwe iStellenbosch FC emidlalweni emibini – kodwa isahleli kwindawo yesine kwaye uBarker uthi ukubethwa kweqela lakhe ekulenzi lijongeke kakubi emva kokwenza umsebenzi omhle emidlalweni elishumi elinanye. “Asikwazi ukuba liqela elibi konke konke emva kokwenza umsebenzi omhle kwishumi elinanye lonke lemidlalo esiyidlalileyo phambi kokubethwa emidlalweni emibini,” utshilo uBarker, owonelisekileyo ngumsebenzi owenziwe ngabadlali bakhe noxa begqwidizile ngethuba bedlala neRoyal AM kutshanje. 
“Sidlale umdlalo obhetele ngethuba sidlala nePirates. Ndiphoxiwe ziziphumo zamdlalo obuphakathi kwethu neRoyal AM – kodwa ndonelisekile zizinto ezithile emdlalweni wethu. Akululanga – kodwa kuhle ngoba siza kufumana ithuba lokukhokha umoya phambi kokudibana neSundowns emdlalweni olandelayo. Iqela laseStellenbosch lindwendwelwa yiDowns emdlalweni weDStv Premiership oza kudlalelwa eDanie Craven Stadium ebusuku ngoMgqibelo. Amakhwenkwe kaBarker aza kulwela ukubuyisa isidima sawo – kodwa ngeke kubelula ukuphumelela ngoba iSundowns ifuna ukubethelela indawo yayo phezulu kwiDStv Premiership. “Kufuneka ifike iSundowns sikulungele ukudibana nayo,” ulebele ngaloo mazwi uBarker. 
Imidlalo yeDStv Premiership: 
Mgqibelo: Chippa United vs Golden Arrows @Nelson Mandela Bay Stadium, 15:30; AmaZulu vs Royal AM @Moses Mabhida Stadium, 15:30; Swallows vs Maritzburg United @Dobsonville Stadium, 15:30; Kaizer Chiefs vs Cape Town City @FNB Stadium, 18:00; Stellenbosch vs Mamelodi Sundowns @Danie Craven Stadium, 20:15 
Cawe: SuperSport United vs Sekhukhune United @Lucas Moripe Stadium, 15:30",IStellenbosch idibana neSundowns eyingxaki emva kokubethwa kabini
"UBill Gates nongomnye wamadoda adume ngokuba nemali nokwangumsunguli weMicrosoft, undwendwele isikolo samabanga aphantsi Inkanini kwindawo yaseKhayelitsha eKapa.  
Lo kaGates ube hamba nenkosikazi yakhe nabathe xa befika kwesi sikolo bafika behamba ngetekisi (Quantum).  
Inqununu yesikolo uSimphiwe Hazel Ngcongca ushiyeke engonwabanga konke konke kulandela ukungenziwa kwezinto ngendlela efanelekileyo. 
 “Siphantse asathetha naye kodwa uze kuthi, kunyanzeleke simleqe sele ehamba sicele ezo zinto isikolo sishota ngazo,” utshilo uNgcongca.  
Uqhube wathi into ebeyilindele kukuba athi xa efika uGates adibane nesigqeba sesikolo ze emva koko bajikeleze isikolo.  
“Zange ndayibona into enje, bavele bafika bangena kwigumbi lokufundela ebelinabantwana ze emva koko bajikela nje kancinane bakugqiba baphuma bahamba,” utshilo uNgcongca.  
Watsho esithi kuloo mizuzu mibini ayifumeneyo ucele ukuba lo kaGates abakhele isikolo ancede nangeekhompyutha.  
“Hayi andizuthi nguye onengxaki ncam, kodwa ngabantu abamngqongileyo kuba le nto bayenzileyo kufana nokungena emzini ufike uthethe nje nabantwana wakugqiba uphume uhambe,” utshilo uNgcongca.  
Ebuzwa ukuba unethemba lokuba isicelo sabo siza kufezekiswa na, uphendule ngelithi: “Indlela eyenzeke ngayo yonke le nto andinathemba, kodwa ke siza kubona.”  
Lo kaNgcongca uqhube wathi ukuba ebengacinganga kuphuma kuba esiya eklasini ebeza kuva ngembali ukuba uGates ebesesikolweni sakhe.  
“Kungangcono xa benokutshintsha indlela abenza ngayo izinto kuba le benze ngayo ngoku inayo indawo yokungakhathali, kwaye ndishiyeke ndinemibuzo efana nokuba xa bengazudibana nesigqeba sesikolo kanti yintoni ebebezokuyenza apha esikolweni,” utshilo uNgcongca. 
 Inkanini sisikolo esitsha esiqale ukusebenza ngoTshazimpuzi wonyaka ophelileyo kwaye sinabafundi abangapha komlinganiselo.  
“Xa enokusakhela isikolo singavuya kakhulu, sinethemba lokuba mhlawumbi angasakhela, asazi siza kuhlala emlindweni.” 
 UAndile Lili nongusihlalo wesikolo ube vutha ngumsindo engawuvali umlomo yindlela abantu ebebehamba noGates abangazenzi kakuhle ngayo izinto.  
“Zange ndayibona into enje ndisamathile nangoku kuba ngokokwazi kwam xa abantu bendwendwele kuloo ndawo badibana nenqununu ze ibase kwisigqeba sesikolo, le bayenzileyo ayibonakalisi kuhlonipha.”  
Uqhube wathi ininzi kakhulu into ebefuna ukuyithetha kuGates kodwa khange alifumane elo thuba.  
“Ndibonile ukuba mandiyeke inqununu ithethe kuba aba bantu bebehamba naye bebengxame kakhulu, andiyazi ke bebezokuthini apha xa beza kuleqa ukuhamba,” utshilo uLili.  
Watsho esithi ingaba akathethi nyaniso xa enokuthi bahleli imizuzu elishumi elinesithathu.",Undwendwele eKhayelitsha uBill Gates
"Umqeqeshi weWalter Sisulu University, uMoses “Skhephe” Khenyeza, uthi ufuna ukuvala isizini ka-2016/17 kwi-ABC Motsepe League iqela lakhe liphakathi kwamahlanu aphala phambili. 
 
UKhenyeza ukuthethe oku emva kokuba iWSU ibuyise isindima sayo ngokubetha iSwartkops Valley United Brothers ngo’4-1 kwibala laseGcuwa kwiveki ephelileyo. Kumdlalo obuphambi kwalo abafana bakaSkhephe babethwa kabuhlungu yiTornado FC ngo’6-1 eSisa Dukashe eMdantsane. Kodwa ngoku uKhenyeza uthi abadlali bakhe bafundile kwimpazamo zabo emva kokubuyisa isindima sabo. 
 
“Kumdlalo weTornado sabethwa kukungabikho kwabadlali esiqhele ukubasebenzisa, lo nto yenza asadlala umdlalo wethu ncakasana,” utshilo uSkhephe. 
Lo mdlalo weSUBS uthi ufike bephelele abadlali nto leyo ebanike amandla. Abadlali beWSU bawulawule iziqingatha zozibini umdlalo kwaye badala amathuba acacile,kodwa bafake amagowuli amane kuphela kwiintaphane yamathuba. 
 
“Isengumceli-mngeni kubadlali bam into yokusebenzisa amathuba acacileyo,kuba kwimidlalo esidlale ntanganye nesibethwe kuyo, saphosa amathuba” utshilo uSkhephe. 
Abadlali bakhe uKhenyeza badlala umdlalo odibeneyo ngoku kwaye banikelana kakuhle ibhola nto leyo athi ibanika ithuba elihle lokubetha amaqela. Lo mqeqeshi ufike abafundi behleli phezu kwamaqela amane asemsileni kuluhlu lwamaqela eMotsepe League kodwa wabanyusa wazokubabeka kwindawo yethoba ngamanqaku angamashumi amabini anesithathu emva kwemidlalo elishumi elinethoba. 
 
UKhenyeza, owayengunozinti weKaizer Chiefs kwiminyaka eyadlulayo, uthi ufuna oqela lakhe liphethe le sizini liphakathi kwamaqela amahlanu phambili kwi-ABC Motsepe League ukuze kubelula (kuye) ucwangcisela isizini elandelayo.",Uneminqweno emihle umqeqeshi weWalter Sisulu University
"UNtando Mahlangu uncome kakhulu umqeqeshi wakhe uMnu. Neil Cornelius emva kokuphumelela igolide emidlalweni ye-Olimpiki yabaphila nenkubazeko eqhubekayo eJapan. Elona qela elikhulu ebelimele uMzantsi Afrika libaphoxile kakhulu abantu emva kokuba libuye negolide enye kwiimbasa ezintathu elibuye nazo – kodwa bona abaqhwalelayo sebenze ngcono ngoba sebefumene iigolide ezintathu zonke. Phambi kokuphumelela kukaMahlangu otsibe umgama oyi-7.17m kwiT63 Class, igolide yokuqala ize no-Anrune Weyers ngokuphumelela emanenekazini abekhuphisana kwi-400m T47 Class. Ethetha emva kokubhala imbali entsha kwiincwadi zemidlalo ye-Olimpiki, uMahlangu uthe: 
“Le mbasa, ayisiyoyam ndodwa. Kuninzi okwenziwe ngumqeqeshi wam ehleli ekhaya. Ndiqinisekile, wonywabe kakhulu apho akhoyo ngoku,” utshilo uMahlangu, ongomye wabadlali abasebenzisa imilenze engoozenzele – kodwa abenza izinto ezinkulu. Phambi kokuya ebaleni, uMahlangu unikwe amazwi enkuthazo ngumqeqeshi wakhe athe amnika amdla wokwenza imbali. “Musa ukuzikhathaza, yiya ngamandla wakho onke. Ndiyakwazi ungabuya nayo,” utshilo uMahlangu ebalisa. UCornelius yindoda enesandla esihle ngoba usiloko ekhupha iintshatsheli. Kwiminyaka edlulileyo, wayeqeqesha uLuvo Manyonga – owabuya nembasa kwi-Olimpiki yaseRio, eBrazil, ngonyaka ka-2016. 
“Ndimkwaze kakhulu uMahlangu phambi kokuya ebaleni. Kugxume uNkosikazi wam ekude esiva ingxolo. Ndithe kuye: Khululeka, sukoyisa, zithembe futhi uhlasele ngamandla,” utshilo uCornelius kwimbalelwano ekhutshwe yiTuks Sport. UMongameli welizwe, uCyril Ramaphosa, uqhwabele izandla uNtando Mahlangu no-Anrune Weyers emva kokunika uMzantsi Afrika iimbasa ezimbini zegolide. UCornelius umchaze uMahlangu njengomntu ozimiseleyo kakhulu nothanda izinto ezigqibeleleyo. NgoLwesibini ekuseni, uMzantsi Afrika ufumene enye igolide ephunyelelwe nguPieter du Preez obebaleka ngesitulo esinamavili nenye isilivere.",Paralympic: Abaqhwalelayo bawufunqule uMzantsi Afrika
"Akukho nto ilahlekisa negqwetha umntu ukodlula izalathiso ezigwenxa nezibhalwe ngokungachanekanga.  
Ndikhumbula sihamba nobawo nabantakwethu ndisekwisithuba seminyaka elishumi elinesithandathu, sisiya kumzi ogcina izilwanyana owaziwa ngeSPCA kumangeno ehlathi laseXholorha, hlathi elo liphakathi kwehlathikazi lakwaDontsa ngakuQoboqobo, kunye neentaba zaMathole kweli cala lingaseCumakala. 
 Sithe xa kanye singena kuloo ndlela isingise kuloo mzi wezilwanyana, nowawubizwa ngabemi baseCumakala ngokuba kusezinjeni, isithuthi sikabawo samiswa yinkothovu yexhego eyayihamba nenkondekazi ekwakubonakala ukuba yinkosikazi yakowayo.  
Ekumiseni kwakhe ubawo wavula ifestile yesithuthi esi, ixhego lithethe lenjenje: “Nyana, siyalahleka, kudala sisihla sinyuka kulo mnqantsa usuka ngaseGwiligwili neNgobozana, sifunisa ngomzi wakwaSonkqishe eXholorha. Imini iyaphela sikhangelana nophawu oluza kusikhombisa iXholorha le, kodwa aluveli tu kule ndawo bekuthiwe siza kulubona kuyo.” 
Lithe lakugqiba ukuthetha ixhego, ubawo walijonga ntsho emehlweni, emva koko waqwalasela kuthi bonyana bakhe, wanikina intloko, wadanduluka esithi: “Yhini na kodwa ukusokoliswa kwabantu abadala ngolu hlobo, nalapho besokoliswa kukubhalwa kwezalathiso neempawu zeendlela ngohlobo olulahlekisayo? Bawo nomakhulu, nifikile apho benisiya khona, lo mzi niwufunayo ukweli cala siya ngakulo, nigqitha nje kumzi wezilwanyana ezinjeni, nibe senifikile kwabawo uSonkqishe.”  
Inkonde ikhangeleke inganeliseki yile nkcazo, yabuza yenjenje: “Xa kunjalo mfana wasemaNgwevini, luphi uphawo oluthi Xholorha? 
Nditsho kuba ngoku kufunda kwethu kungagqibelelanga, thina sisabona umbhalo othi Kologha, uncede ungasilahli mfana!”  
Ubawo uye wabacacisela abantu abadala ematshekile, edanile, esithi lo Kologha yinto enye noXholorha, nto nje ubhalwe ngokohlobo oluza kubizeka lula kubantu basemzini abathetha lwimi zimbi, ingesiso isiXhosa. 
Ixhego likhuzile, latsho lisithi “Camagu Mhlatyana”, kucacile bekuya kuhlwa sibhula sisela, kanti lonke ixesha eli, sikhangela indawo esele siyifumene, nto nje silahlekiswe kukubhalwa kwayo ukuze kwaneliswe bantu bambi! 
Mawethu ininzi kwaye iyakhubekisa le ngxaki yokubhalwa kwezalathiso zendlela gwenxa ingakumbi kwiphondo eli leMpuma Kapa.  
Ewe kulungile kwaye bubuntu ukubhalwa kwamagama ezalathiso ukuze afundeke kwaye afikeleleke lula nakubantu basemzini, kodwa xa oku kusenzeka kuphele kuxhaphazeka kubetheka abo bantetho isisiXhosa nabaneentsapho ezi kwezo ndawo, noko ke ngoku kuyakhwinisa. 
 Eyona ngingqi igqame kuyo le nto yokubhalwa kwezalathisi zendlela ukuze zivakale lula kwabo bantetho isisiNgesi, yingingqi yoMda owawuphakathi kweTranskei neCiskei (Border region).  
Uya kuthi xa uhamba ngale ndlela isuka kuKomani usingise eMonti, ufumanise ukuba umntu ongakulandeli ncam ukubizelwa kwamagama noonobumba besiNgesi, angaphela elahleka engayiboni indawo aya kuyo, kanti sele efikile.  
Umzekelo, umhlaba wamaToyise phakathi kweKatikati neCumakala, walathiswe ngophawo olubhalwe Toise, ize ilali emelene nelo lamaToyise ibe nesalathisi esibhalwe Quanti, sibe ke phofu thina bantu banezizalwane ezihlala apho sisazi le ndawo ibizwa ngokuba kuKwanti.  
Xa uqwalasela la magama mabini uToise noQuanti, uye ufumanise ukuba abhalwe ukuze umntu wasemzini angalahlekwa kwaye angaphuncukwa yindlela yokuwabizela nokuwaphimisela.  
Ingxaki yoku ke kukuba lowo untetho isisiXhosa, yena angawafunda la magama anike ntsingiselo yimbi, alahleke xa kulapho ke umntu. 
Qhubekeka ke ngale ndlela isingise eMonti ugqithe eCumakala, udibana nesalathisi esithi Komga, kanti apho kuthethwa ngeQumrha.  
Nakule imeko, kubhalwe uphawu ukuze lufundeke lula kumntu wasemzini, ngeli lixa lowo untetho isiXhosa ebhaduliswa kwiPhondo elinabemi abangamaXhosa abaninzi. Kutheni abanye abantu kunyanzelekile ukuba bacingelwe ngaphezu kwabanye?  
IToyise, Kwanti naseQumrha bekuya konakala ntoni xa bezibhalwe ngolu hlobo zibizwa ziphimiselwe ngalo ngamaXhosa kwizalathisi zendlela? Gqitha ke uye kumangaliseka kwelo laseMonti.  
Uya kufika apho neendawo ezi kuhlala kuzo abantu abantsundu kuphela zinezalathisi ezibhalwe zalahlekisa ngeyona ndlela imangalisayo.  
IGqunube eneentlanga ezahlukileyo ibhalwe yanguGonubie; neNxarhuni yabhalwa yanguNahoon. Andisathethi ke ngeTsholomnqa yamaXhosa angangxengwanga, egqwethwe yanguChalumna olahlekisa ngeyona ndlela ingathethekiyo. 
Inokuba bethu ingaphi ingxaki xa sinokucela iziphatha-mandla zisuse uEast London endaweni yakhe kubhalwe iMonti; endaweni kaKing William`s Town kungene iQonce kuquka nezinye iidolophu ezininzi ingakumbi kweli phondo linabantu abaninzi abantetho isisiXhosa.  
Masitsho ngazwi linye xa singena ku-2018 ukuba zonke izimbo, iingcinga nemikhwa eneentsika zobukoloniyali siyazichila, kuvuseleleke ezo zinobuXhosa nobuntu bethu, ukuze ngale ndlela nathi sifunde nzulu ngayo kwizizwe zasemzini, nazo zizeke mzekweni, zifunde banzi kuthi nangathi. 
Oku kunganegalelo elikhulu kumanyano nakwintsebenziswano emandla phakathi kwezizwe ngezizwe zoMzantsi Afrika.",Izalathiso ezilahlekisayo
"Basengaphakathi eziseleni abarhanelwa ababini baseNgqushwa abajongene netyala lokugwinta uKhanyile Lobese (58) nabathi bambetha ngebhotile bakugqiba bambophelela izandla, iinyawo kwakunye nentloko ngocingo, bemgwinta kuba befuna imali emva kwamarhe okuba ufumene imali kwamasipala engange-R100 000. 
Abahlali kula mmandla babetha ngenqindi phantsi besithi mabanganikwa bheyile aba barhanelwa kuba zizigebenga ezinobungozi ekuhlaleni. 
Abahlali bakutsho oku ngethuba bezalise inkundla yaseNgqushwa logama abanye bebesitsho amagwijo ngaphandle kwenkundla.  Aba barhanelwa nguMphumzi Lobese (27) kwakunye natyholwa naye uAsanda Joni.  
Ingxelo ithi, aba bavingcela uKhanyile kwigumbi lakhe ngosuku emva kweKrisimesi emva kokuba uMphumzi nongumtshana wexhoba eve ubuxoki bokuba umalume wakhe  uphunyelwe yimali engange-R100 000 kwamasipala. 
Oweza nomkhondo malunga neli tyala akubona kuthe cwaka malunga nokuphandwa kwalo ngamapolisa, uNokwakha Mata uthi bengabahlali baqaphela ukuba alisabonakaliekuhlaleni ixhoba (Lobese) xa beyokukroba kwindlu yakhe bafika igumbi linezibhaxu zegazi.  
UMata uthi, kulapho baqala khona ukukrokra. 
“Sihambile singabahlali sayokuchaza emapoliseni xa sibone igazi kweli gumbi. Saphuma iphulo sikhangela sayokungena nakwi bala lezemidlalo apho silibhaqe khona ixhoba. Umbono ombi apho safika ebotshelelwe ngocingo. Kulapho siye saqalisa ukuthatha amanyathelo ukuyokhangela umrhanelwa ngokwethu.” 
“Emva kweveki ndibona ukuba ityala alihambeli ndawo ndaphindela emapoliseni ndikhumbuza ndicinga nokuba ubungqina beCCTV  kwigaraji ewayekhuphe kuyo imali ngekhadi lika Lobese uMphumzi buzakude bucime. Eyonanto indiphakamisileyo kukuba kokwesibini kusenzeka isiganeko esinje kwela bala,” utshilo uMata.  
Ingxelo ithi kwikhadi lexhoba bafumana iR60 kuphela, ingekho iR100 000. 
Abarhanelwa bayavela ngomhla weshumi elinesithathu kwiveki ezayo. 
CAPTION: Abahlali basePeddie Extention ngethuba bephambi kwenkundla zamatyala eNgqushwa.","Wabulawa kubuxoki bokuba une-R100 000, kanti une-R60 kuphela"
"Umqeqeshi weSpringboks, u-Allister Coetzee, abadlali beqela lesizwe nabalandeli bombhoxo nje ngokubanzi – balele bencumile okokuqala izolo emva kwethuba elide iqela labo lingasaqhubi kakuhle kwimidlalo yehlabathi. UMzantsi Afrika uvule ngeyona ndlela incomekayo unyaka embhoxweni ngokuthi ucambalalise iFrance ngo’37-14 kumdlalo obunzima eLoftus Stadium ngokuhlwa kwayizolo. 
  
Lo mdlalo ungachazwa njengeminye yalo midlalo ebekunyanzelekile ukuba kubekho umahluko kuwo emva kokuba umqeqeshi nabadlali bechithe iiveki ezimbini zonke enkampini – apho bebeqweba khona amaqhinga okubuyisela ubunganga beSpringbok embhoxweni. Ngethamsanqa likaCoetzee, abadlali bakhe baye badlala umdlalo ophucukileyo, badlala ngokuzimisela okukhulu baphinda bafaka amanqaku – eyona nto ibalulekileyo kwiqela xa lifuna ukuphumelela imidlalo. Konke oko kwenzekile – kodwa zisekhona iindawo ezisafuna ukulungiswa. 
  
UCoetzee uzamkele iziphumo zomdlalo watsho esithi iqela lakhe lidlule ngoku kwinto ezenzeke kunyaka ophelileyo (ngo-2016). Amabhoko-bhoko alele emgceni amatyeli amane, yona iFrance ilele amatyeli amabini qha. Phambi kwalo mdlalo umqeqeshi weBoks ubophe iqela elingumxube wabadlali abanamava kunye nabatsha – kodwa abanamandla wokwenza umahluko emdlalweni. “Sisivalile ngoku isahluko sika-2016. Le mpumelelo isisa kanye kule ndawo siyifunayo, nditsho ngokwendlela esidlale ngayo emva, xa sihlasela naxasikhaba ibhola,” utshilo uCoetzee emva komdlalo. 
  
Amabhoko-bhoko afumene ithuba lokuyidlakaza iFrance ngethuba kukhutshwa uBrice Dulin ngekhadi elityheli, umqeqeshi uyalithethelela kodwa iqela lakhe. “Umdlalo ngamnye ubanexesha lokutshintsha kwezinto. Singatsho ukuthi ukulala kwayo iFrance emgceni ibekukutshintsha komdlalo,” utshilo uCoetzee. 
Ukapteni weBoks, uWarren Whiteley, uvuye kakhulu emva kokuba iqela lakhe lizuze impumelelo okokuqala phantsi kobunkokeli bakhe. “Esi sisiseko esihle kakhulu. Umdlalo wethu ubungagqibelelanga – kodwa ndonywatyiswa kukuphikelela kwethu phaya emva naxa sisiya phambili. Le yimidlalo yovavanyo emithathu, iFrance izakufuna ukuziphindezela,” utshilo uWhiteley.",Coetzee: Sidlulile kwizinto ezenzeke ngo-2016!
"UKapteni weKaizer Chiefs, u-Itumeleng Khune, uyamkele ngokusesikweni ifolosi efikayo, watsho encoma ezinto eyahluke ngazo kwabanye abadlali. Amakhosi abhengeze uGustavo ‘Tavo’ Paez ngokusesikweni kumajelo eendaba namhlanje eNaturena.  
Lo mdlali, onamashumi amabini anesithandathu eminyaka, ufike kwiiGlamour-Boys ekuqaleni kwenyanga ephelileyo. Uye waphantsi kweliso elibukhali lomqeqeshi weChiefs, uSteve Komphela.  
Ngomhla wokugqibela wokuthengwa kwabadlali kwiPSL, Amakhosi abhengeze uGustavo Paez njengomdlali (wawo) okuphela kwakhe amtyikityileyo. 
Indlela elidlale ngayo iqela likaKomphela kwisigaba sokuqala sesizini ka’2016/17 ayibonwabisanga abanye abalandeli kuba bebelindele lukhulu. Unyaka ophelileyo uphele iChiefs ingekude kuyaphi kumaqela aphambili kwiPSL.  
Ngenxa yokungabikho komdlali ofaka amagowuli ngendlela encumisayo, abalandeli beKaizer Chiefs nabebhola ngokubanzi, bebelindele iChiefs ithenge umdlali onembali ecacileyo kwicala lokufaka amagowuli. 
UPaez unebathwana lamagowuli alishumi elinesithoba emva kwemidlalo elikhulu, amashumi amane anesithathu ayidlalileyo. Kodwa nangona kunjalo, uKhune uyayincoma le folosi yaseVenezuela. 
“UGustavo ngumdlali ongemi endaweni enye xa edlala, uyakhawuleza – kwaye ufake amagowuli kwimidlalo yobuhlobo esiyidlalileyo. Ikhona into azanayo,” utshilo uKhune kwiintatheli. 
UKomphela unalo ithemba – kodwa uthi abantu bamamnike ithuba lo mdlali. “UGustavo akasiso isisombululo sengxaki esinayo yokungafaki amagowuli – kodwa uzakusinceda kwicala lokugqibezela iibhola. Ndiyathemba uyakunikwa ithuba lokuzinza eqeleni ngaphandle kokufakwa phantsi koxinizelelo,” utshilo uKomphela. 
Le ndedeba ifika kweli qela lizama ukubuyisa isidima salo emva kokubuya nemband’esikhova kwisizini ephelileyo. “Ndiyibukele imidlalo yeChiefs kumabonakude. Eli liqela elikhulu phakathi kwamanye e-Afrika. Kumnandi ukufumana ithuba lokudlalela iChiefs, ndizimisele ukwenza elam igalelo,” utshilo uPaez. 
Amakhosi amkele uCalmadine Abraw obekade engadlali ngenxa yokonzakala. Kantsi uSiphelele Mthembu no-Edward Manqele bazakukhululwa yiKaizer Chiefs.",UKhune uncoma ifolosi entsha yaMakhosi
"Okwangoku sele zine izikhululo zamapolisa ezivalwe okwethutyana kweli phondo ngenxa yentsholongwane ikhorona echaphazela amagosa ezi zikhululo.  
Ezi zikhululo ziquka iKinkelbos, uGatyana, Bhisho kwakunye nesisedolophini eQonce. Kuqalwe ngesaseQonce ngeCawe, uluntu layalelwa ukuba luye kwiholo yala dolophu apho iinkonzo zasesipoliseni ziqhuba khona.  
Ngokwengxelo ephuma kuBrigadier Vishnu Naidoo, unobangela wokuvalwa okwethutyana kwazo kukufumaneka kwamagosa aphuma kwezi zikhululo ngokohlukana kwazo echaphazelekile emva kovavanyo lawo kwikhorona. 
 Izikhululo zivalwe kuba kuqinisekiswa ngococo ngaphakathi ngenjongo zokubulala le ntsholongwana kwaye nokukhusela uluntu olungena luphuma kwezi zikhululo.  
UNaidoo uthi uluntu lakuphinda laziswe kungekudala ngokubuyela kwezinto esiqhelweni. AbaseKinkelbos abantu babongozwa ukuba batsalele u10111 okanye iNkumanda yesikhululo ebambeleyo uKapteni Neethling ku: 079 741 4621 xa befuna ukuqonda.  
EQonce bakutsalela u10111 okanye iNkumanda yesikhululo ku: 082 446 3915. EBhisho bakutsalela u10111 ze kuGatyane basebenzise u10111 okanye ezi nombolo 076 7901 932 /082 566 0986.  
Uninzi lwezi zikhululo zisebenzisa amaholo oluntu. Abolawulo kwaSAPS baxolisa eluntwini ngophazamiseko.",Zine izikhululo zamapolisa ezivalwe ngenxa yeCovid-19 ephondweni
"IGXEKE amaqela aphikisayo iANC ngelithi adelele isigqibo senkundla yomgaqosiseko. Oku kulandela ukunganeliseki kwala maqela sisigqibo sesebe lezemali elinyanzelise umongameli weli uJacob Zuma ukuba ahlawule imali ebalelwa kwizigidi ezisixhenxe ezinamakhulu asibhozo amawaka eeranti(R7.8 million).  
Ibalelwa ku250 wezigidi zeerandi imali eyachithwa ngethuba kuphuculwa ukhuseleko kwikhaya likaZuma eliseNkandla, neyakhokelela kumadabi. UZuma zange awuthobele umyalelio woMkhuseli Woluntu uThuli Madonsela owawumnyanzela ukuba ahlawule inkcitho kwizinto ezingeyonxalenye yokhuseleko. Ezi zinto ziquka ubuhlanti, indlu yeenkukhu, ichibi lokuqubha, indawo yokwamkela iindwendwe kwakunye nentendelezo yokudlalela.  
Ukungathobeli umyalelo woMkhuseli Woluntu, nokwamkelwa sisininzi samalungu ePalamente kwezinye iingxelo ezithi uZuma makangahlawuli kwakhokelela ukuba iqela leEFF kwakunye neDA abhenele kwinkundla yomgaqosiseko. Le nkundla yagweba ngelithi uZuma makahlawule inxalenye yemali ngokwesibhambathiso soMkhuseli Woluntu.  
Le nkundla yayalela isebe lezemali ukuba liphande intlawulo ekufanele ukuba uZuma ayikhuphe. Emva kwengxelo yeli sebe inkokeli yeDA uMmusi Maimane uthe uZuma usatyala abemi beli izigidi zeranti, kuba intlawulo ekufanele ayikhuphe ziipesente ezintathu xa kuthelekiswa inkcitho eyenzeke eNkandla.  
Kwelayo icala iEFF ithe linyathelo elifanelekileyo lokubuyisa isidima se-ofisi yoMkhuseli Woluntu. Lo mbutho ulumkise ngelithi alikapheli idabi lokususa uZuma kwisihlalo sokongamela. Isithethi sikaKhongolose uZizi Kodwa uthe inkundla yomgaqosiseko zange ithi isebe lezemali malifumane imvume kumaqela aphikisayo ngeyona ntlawulo uZuma kufanele ayikhuphe. Ukwathe, “Siya ekuwuqosheliseni lo mba kodwa siyayazi ukuba kukho imibutho engathanda ukuwubona uqhubekeka kuba akukho nto yezopolitiko azakusala nayo xa siwuvala.” Inkundla yomgaqosiseko isamkele isigqibo sesebe lezemali. UZuma kulindeleke ukuba ahlawule zingaphelanga iintsuku ezingamashumi amane anesihlanu.",Ifuna uvalwe umba waseNkandla iANC
"Akukho nto inqabe njengothando kwimihla esiphila kuyo. Eli gama lithi uthando linobunzulu obungaphaya kunokuba silisebenzisa, lithetha intembeko, ulwamkelwano nobunye.  
Mhlawumbi ndiyaphazama, kodwa ukho umntu ongathanda umntu angenakuthembela kuye? Masithi mhlawumbi ngokubona kwakho ngenene ukhona, kodwa akungebi uthanda nje into ethile ngaloo mntu athi uyamthanda.  
Ndibuza ke kuba ndiqonda ubumbaxa bengxoxo enokulandela lo mba ndiwuxhokonxayo kungoku. Kum-Afrika ofana nam nawe, okhule esiva amabali angomendeselwano – apho iintombi bezithwalwa, uyokuziva zibe liqela izimvo zabantu abamitshato yabo ivele ngokuthwalwa.  
Omnye uyokuxelela ukuba akukho nto iluthando, umntu ufunda ukumthanda nje kuphela. Mhlawumbi ke olu luvo lungaphikiswa ngempumelelo ngabo bathi umntu umthanda ngokuchukunyiswa yimizwa ethile ngaye, yohluke ke le mbono kwabo bathanda okuthile ngomntu lowo.  
Yima, ikhona na into yokuthanda umntu ungakhethi okuthile ngaye? Ndiyawujula nje lo mbuzo ndinganyeke kugxeka ezi nkalo zingentl’ apha.  
Kambe ayebophelekile amantombi ngexesha langaphambili kuba yayiba lihlazo into yokuzibika emfaneni icela uthando. Zajika mntakamama izinto kwixesha lethu. 
Awangoku amantombi abona ukuba angatshonelwa ngamalanga elindele ukuba umfana azithethele. Yinto eyenze yanguqhelekile into yokungamothuki umntu obhinqileyo ezibika endodeni. Hamba minyaka! Andithi bekuyizolo oku siyibona ilihlazo loo nto? 
Incwadi ethi, Uthando Lunzima yinovelana eyabhalwa nguHope Dube neyapapashwa phaya ngomnyaka ka2007 ngabakwaHeinemann Publishers. 
Kule ncwadi uZami uzibona exakene nokungakwazi ukuxelela uNjongo indlela amthanda ngayo. Mhlawumbi ke uZami lo leli qela liseneentloni nelibambe esiya sidima sobuntombi sakudala. Isasebenza na kanene loo nto? 
 Nokuba ke kungathi kanti ayisebenzi, ukuzithoba isidima yindlela engabonwa ngayo le meko xa lowo ubuzibhekisela kuye engasamkeli eso sicelo sakho. Uthini ke ukungabimanyonywana usazi nje ukuba lowo umthandayo akukho nto ithi thiki ngawe kuye!  
Kona eli nenekazi lalimthanda lingaziva lo mfana ungumqeshi walo. Noko uZami wayekhe angakuqondi ukwenza kukaNjongo, wayesithi akumjonga ambone engummangaliso womntu.  
Ithiwani ke le nto yalo mthetho ungazanga wamiselwa bani wokuzicelela uthando emntwini omthandayo? Asikokubopheleleka na ukungakwazi ukuthi, ndiyakuthanda kuba lowo ubhekisa kuye eyindoda? 
Liqhina elilushica ke eli neliqamangele amanenekazi eli lizwe lakowethu. Intlalo yethu yayamkela de yanga lilungelo lendoda ukuba yiyo ecela uthando, ke xa ingekatsho yona wena ungowasetyhini libala! Yho, hayi inene! Safuduka apho thina, esizenzayo zezeli xesha ledemokhrasi. 
Abe ayesilwela ntoni laa makhosikazi ngo1956 xa singazikuzikhulula kwesi sisinga?  
UZami umonde wakhe wamsebenzela kuba uNjongo noko wayezenza ongamboneli kumthanda nje uZami, naye wayemthanda gqibi, kunjalonje ekholisekile nguye.  
Ukuphakama kwengqondo yale ntokazi yamenza uNjongo akabhekabheka xa efuna umfazi.  
Uthi ukuba wayezicelele ngokwakhe uthando uZami ngeyade yafikelela emtshatweni na le yesi sibini? 
Zifundeleni ngokwenu mawethu iincwadi zenu, isiXhosa senu. Ndimkile! 
Owenu kusiba noncwadi lwesiXhosa!",Sesafuduka thina apho
"UMAKHWEKHWETHA kuluncwadi lwesiXhosa, uNjingalwazi Ncedile Saule, umemelele kwabantsundu ukuba benze ingxolo ngolwimi lwabo lwenkobe ukuze kuphile futhi kuphuhle imvelaphi yesizwe. 
“Sidelelwe kakhulu zezinye izizwe, kufike ixesha lokuba sithi kwanele. Kufuneka siphume senze ingxolo eninzi ngolwimi lwethu. Sithethe ePalamente, ezitalatweni, naphi na, singxole,” utshilo uSaule, ethetha eGinsberg eQonce kumsitho obuququzelelwe liSebe lezeMidlalo, uLonwabo, ubuGcisa neNkcubeko laseMpuma Koloni. 
Lo msitho ibingowokubhiyozela iziswenye zoluncwadi, eziquka uSamuel Krune Edward Mqhayi. 
USaule ucaphule kokwabhalwa nguMqhayi ngo1914, esithi: “Xa ungalwaziyo ulwimi lwakho, ungaluthethi nangoku sele ulwazi, ufunda ukungabinanyani. Izifundiswa zihlozinga nje xa zithetha, kungenxa yokuba azizange zafunda nto kooninakhulu nakooyisemkhulu. 
Kunceda ntoni na umntu anconyelwe ukulisoma ulwimi lwasemzini, ngelo xesha ungumdlungu kolwakhe.” 
USaule ubuze ukuba kutheni le nto oosopolitiki bethetha ngolwimi lwasemzini xa bethetha nabalandeli babo. “Bekwenza oko beyazi ukuba abayazi kwale nto bathetha ngayo.” 
“Okunzima kakhulu, yile yongcwaba (izizalwana zethu) ngolwimi lwasemzini, de sibhale ngqindilili kumafihlo wabo, sithethe nezinyanya zethu ngolwimi lwasemzini. Baza kusiva njani?” kubuza uSaule. 
Lo makhwekhwetha uthi uluncwadi lwethu lugqamisa indlela yokucinga. “Yinkokheli enjani engafundiyo? Akusoze uyibone ifunda nephepha. Ayinalo nethala leencwadi phaya ekhaya.” 
“Uluncwadi lwethu lwesiXhosa lubangela ukuba sibesithi, thina buqu. IsiXhosa singenza nantoni na,” utshilo uSaule.",‘Yinkokheli enjani le ongasoze uyibone ifunda nephepha?’
"Emidlalweni esibhozo edlalwe yiSouthern Kings kwiPRO 14, mnye tshu umdlalo ekwazileyo ukuwuphumelela kule sizini. 
 Lo nto ibeka iqela lomboxo laseMpuma Koloni endaweni yeshumi elinesine kwiPRO 14. Nangani itsala nzima iKings – kodwa inethuba lokubuyisa isidima sombhoxo waseMpuma Koloni xa idibana neToyota Cheetahs emdlalweni ojongwe ngamehlo abomvu eNelson Mandela Bay Stadium ngecala emva kwentsimbi yesithathu emalanga ngoMgqibelo.  
IKings neCheetahs kuphela kwamaqela alapha eMzantsi Afrika adlala kwiPRO 14.  
Ukudlalela phambi kwabalandeli bayo, yinto ekulindeleke iyincede iKings xa idlala neCheetahs esele iphumelele imidlalo emine yonke kwesibhozo eyidlalileyo kule sizini. 
Abadlali beKings baza kuya emdlalweni wempelaveki behlaziyekile emva kokubetha iStormers ngo’13-3 emdlalweni wokucweya obuseLoerie Park Stadium, eKnysna, kwiveki ephelileyo ngoLwesihlanu.  
Ukudlala neCheetahs eqhuba kakuhle ngeke ibe ngumsebenzi okhaphukhaphu, kodwa umqeqeshi obebambele, uVuyo Zangqa, ubaqhwabele izandla abadlali bakhe ababethe iStormers esiqhube kakuhle kwiSuper Hero Sunday ebibanjelwe eFNB Stadium kwiCawe ephelileyo.  
“Imozulu khange isiphazamise kwaphela. Ubumanzi siqhelene nabo xa sidlala imidlalo yePRO 14. Kuhle ngoba abadlali bakwazile ukuyithintela indlela esiqhele ukudlala ngayo umbhoxo iStormers. Abadlali bethu basemva badlale kakuhle kakhulu. Kuyasivuyisa ukubona indlela iqela eliwuphethe ngayo umdlalo. Sizama ukwakha iqela kwaye sinethemba lokuba kuyakuqhubeka nakwimidlalo ezayo kule sizini,” utshilo uZangqa. 
Emidlalweni emithathu eyidlalele ekhaya, iKings ibethwe yiMunster, iCardiff Blues neUlster.  
Abalandeli banethemba lokuba uRobbi Kempson nabadlali bakhe baya kuthi babuyise isidima sombhoxo waseMpuma Koloni esehlileyo ngenxa yokungaqhubi kakuhle kweqela.",Lifikile ixesha lokuvuka kweSouthern Kings
"UBrighton Mhlongo no-Itumeleng Khune ngabo ababangele kungabikho qela eliphumeleleyo kumdlalo wanamhlanje. Amakhosi adlale ntanganye ngo’1-1 kumdlalo obumhle eFNB Stadium ebigcwele imi ngembambo. Ithuba lokufaka igowuli eliphoswe nguWillard Katsande libashiye abalandeli besithi: Akwaba bekunikwe mntu wumbi. La maqela aphose ithuba elihle lokuqokelela amanqaku apheleleyo abenokuwathatha awabeke phezulu kwiPSL. Ngaphandle kokungabikho kwempumelelo, abalandeli abanaso isizathu sokukhala ngoba umdlalo ubumhle kakhulu. 
Amabhaka-bhaka bekufanele ukuba kuyiwe kwixesha lokuphumla ehamba phambili ngamagowuli amathathu. Akubanga njalo ngenxa ka-Itumeleng Khune oxabe endleleni yawo. Khange aqheliselane kwakwimizuzu yokuqala. Amakhosi ahlasele kuqala ngoRamahlwe Mphahlele kwicala lasekunxele – kodwa ibhola yakhe ibingenawo amandla. Emva kwemizuzu elishumi umdlalo uqalile, abadlali bePirates bekhokelwa ngu-Oupa Manyisa obetyala iibhola kuThembinkosi Lorch, Mpho Makola, Thamsanqa Gabuza noDove Wome – baquqe bebuyelela okwezulu laseMthatha – kodwa akavuma uKhune. 
ULorenzo Gordinho no-Eric Mathoho babenako ukubhutyuza okuthile kulo mdlalo kwisigaba sokuqala somdlalo, lo nto inike ithuba uWome noGabuza ithuba lokwenza unothanda kwanyanzeleka asebenze uKhune. Ngomzuzu weshumi elinesihlanu uJoseph Molangoane ulibeke emnatheni igowuli lakhe lokuqala kwidabi laseSoweto emva kwebhola edlalwe kakuhle kuSiphiwe Tshabalala noBernard Parker. Inkqonkqozile kwakhona iChiefs isebenzi uMolangoane kwicala lasekunxele. Ifumene igowuli lokulinganisa iPirates emva kwegowuli elifakwe nguTsepo Masilela ngempazamo – ibhola ebisuka kuLorch obeyinkathazo macala onke kulo mdlalo. 
Nakwesesibini isigaba asukelene la maqela. Kuke kwakhangeleka ngathi iPirates ingafaka igowuli kwangoko kwisigaba sesibini. Umgangatho womdlalo uye wenyuka. Inxele leChiefs, u-Edmore Chirambadare uzamile ukuhlasela – kodwa ibhola yakhe iphume ecaleni kwepali. USteve Komphela wenze iingqu ngokuthi akhuphe uGeorge Maluleka noChirambadare – endaweni zabo kungethe uWilliam Twala noLucky Baloyi abathe bawubamba umdlalo. 
Abadlali beChiefs abakwazanga ukugqobhoza udonga lwasemva obelumiswe nguHappy Jele no-Ayanda Gcaba bexhagwe nguPatric Phungwayo noNtsikelelo Nyauza. Kwelakhe icala uKjell Jonevret ukhuphe uLorch obedlala kakuhle noDove Wome waze wafaka uTendai Ndoro ongakhange abenalo ulwamvila no-Abbubaker Mobara. Amakhosi afumene ipenela ngemizuzu yokugqibela – kodwa ngelishwa lawo uWillards Katsande akakwazanga ukuyivalela emnatheni. 
  
Chiefs: 32. Khune, 2. Mphahlele, 26. Gordinho, 3. Mathoho, 24. Masilela, 31. Katsande, 23. Molangoane, 12. Maluleka 11. Chirambadare, 14. Tshabalala, 25. Parker.  Pirates: 1. Mhlongo, 2. Gcaba, 4. Jele, 34. Nyauza, 21. Phungwayo, 20. Manyisa, 45. Mobara, 5. Makola, 29. Lorch, 35. Wome, 9. Gabuza.",Kwenzeke lanto iqhelekileyo eFNB Stadium
"LIVUKE phantsi uqhankqalazo lwabafundi kwiiyunivesithi zeli, phantsi kwentshukumo ebizwa ngokuba #FeesMustFall.  
Ukuza kuthi ga ngoku, abafundi baphazamise inkqubo yobhaliso kwiiyunivesithi ezintathu. Bagrogrise ngelithi abazukuvota ukuba urhulumente akabaniki mfundo yafele-fele.  
Abafundi bafuna imfundo yafele-fele, kwaye bakwafuna kupheliswe inkqubo yokuqeshwa kwabantu phantsi kweenkampani zabucala. 
 Konzakele oonogada abane kwakunye nabafundi kukrutha-kruthwano olwenzeke kwiYunivesithi yaseWits. Le yunivesithi yenye phakathi kwezo ubhaliso luthe lwaphazamiseka.  
Ezinye yiYunivesithi yasePitoli kwakunye ne-Unisa kwakule dolophu. Nase Unisa amapolisa asebenzise iziqhushumbisi zokundulula abafundi ababevala indlela eya kule yunivesithi.  
Bahlabe ikhwelo kubasebenzi ngelithi mabangenelele, begxeka ngelithi eli ziko liqeshe abasebenzi abacocayo kwakunye noonogada kwinkampani iRed Alert.  
Ukanti nakwiYunivesithi yasePitoli, ubhaliso lwabafundi linqunyanyisiwe ngenxa yoqhankqalazo. Abafundi kweli ziko bathi bafuna isibonelelo samachiza. Abafundi bakhalaza ngelithi abasebenzi abacocayo bahlawulwa imali engamawaka amabini eerandi.  
Ukanti ubhaliso lwabafundi eWits beliqhuba izolo, nangona uqhankqalazo lusaqhubeka.",#FeesMustFall – gqi udushe lweeyunivesithi
"OBESAKUBA nguMongameli uJacob Zuma ulumkise abachasi bakhe kwiANC esithi “konele” ngokurhuqelwa eludakeni kwegama lakhe, watsho esithi uza kuqhaqha amabholo ekuthetha oko ebuza ukuba “ngubani owathengisa uHani?”  
 
UZuma ebethetha nabalandeli bakhe eParktown ngoLwesihlanu ngaphandle kwezakhiwo apho ihleli khona iKomishini ekhokelwa liSekela Jaji eliyiNtloko, uRaymond Zondo, nephendla umbandela wokudlakatheliswa kombuso.  
 
NgoLwesihlanu, usuku lokugqibela lokuvela kukaZuma phambi kwale Komishini, obesakuba nguMongameli akakhange agocagocwe ngamibuzo emva kokuba amagqwetha evakalise ukungaxoli yindlela ewuqhuba ngayo umsebenzi ngakuZuma le Komishini. 
 
UZondo ubhengeze ukuba uZuma uya kuphinda abuye kusuku olakuphinda laziswe.  
 
UZuma uphindile kwiintetha zakhe zasekuqaleni kweveki ukuba le Komishini ligumgedle nje “lokufumana okugwenxa” ngakuye.  
Uthi ubudlelwane bakhe nosapho lakwaGupta abunanto yakwenza nobuqhophololo.  
 
Elumkisa abachasi bakhe kwiANC, uZuma uthe: “Konele ngoku. Bazothi ngelinye ixesha ndiyaphambana xa ndibaxela iziqu ngeziqu.”  
Ukwabuze umbuzo ophakamise amehlo kwabaninzi, esithi: “Ngubani owathengisa uChris Hani? Abanye bathetha kakhulu nje. Mhlawumbi lo mbuzo uya kuphenduleka ngenye imini.”  
 
Emilebeni yoluntu, nangona nje bagwetywa abona bantu baqhumisa irhuluwa kuHani ngo1993, isoloko ivela imibuzo yokuba babethunyelwe ngubani.  
 
UMphatheli Hani wakuSabalele eCofimvaba, ombiza tatomncinci uHani, ubhale kuFacebook esithi: “Impendulo siyayirhalela. Lo mbuzo (wokuba ngubani owathengisa uHani) uvela qho xa oosopolitiki beva kumnandi ukuthetha.”",Zuma: Ngubani owathengisa ngoHani?
"UMphathiswa wesebe lemicimbi yeenkosi zomthonyama eMpuma Koloni uFikile Xasa uvakalise umathuko izolo emva kweengxelo zokuba bathathu abakhwetha abasele bebhubhile kweli phondo.  
Iphepha-ndaba I’solezwe lesiXhosa izolo libike ukuba umkhwetha wokuqala ubhubhele kwilali iButhulo eSajonisi. Iingxelo zithi lo mkhwetha uneminyaka elishumi elisine kwaye ufumaneke enezivubeko zokubethwa. Isithethi sesebe lemicimbi yeenkosi ephondweni uMamkeli Ngam uthi bamalunga neshumi elinesithandathu abakhwetha abahlangulwe kwibhoma elingekho semthethweni eButhulo, ze basiwa kwindawo ekhuselekileyo.  
“Aba bakhwetha bahlangulwe eButhulo bancinci kakhulu ngeminyaka,” utshilo uNgam esaleka ngelithi ukwakhona umkhwetha ofunyenwe ebhubhile kummandla waseLukhanji.  
Isithethi sesebe lezempilo eMpuma Koloni uSizwe Kupelo uthi umkhwetha oneminyaka elishumi elinesibhozo ufunyenwe ebhubhile eLujecweni eNgqeleni. UKupelo uthi lo mkhwetha ufunyanwe eneempawu zokudinwa.  
UNgam ukwathe ukhona umkhwetha ongeniswe kwisibhedlele iFrere eMonti, logama ekwakhona nomkhwetha ongeniswe kwisibhedlele saseBhisho. Bakwakhona nabakhwetha abangeniswe kwisibhedlele saseMthatha bephantsi kwemeko embi kakhulu.  
UXasa udlulise amazwi ovelwano kwiintsapho ezibhujelwe ngabakhwetha. “Sibongoza abazali ukuba batyelele amabhoma ukuqinisekisa ukuba basempilweni abakhwetha. Futhi sicela ukuba banikwe amanzi abakhwetha, bangabethwa,” utshilo uXasa.  
UNgam uthi bangaphaya kweshumi bebonke abakhwetha abangeniswe esibhedlele. UNobhala wombutho weenkosi iContralesa uNkosi uXolile Ndevu ugxeke abazali ngenyhikityha yokubhubha kwabakhwetha.",Imbubhane yabakhwetha
"Akukho hlanga lungenathamsanqa. Kambe ke amanye amathamsanqa ayacubhula; ndide ndizibuze ukuba ikhona na ngenene into elithamsanqa. Ndibuye ndiziphendule ndithi ikhona, qha elam alifani nelakho. 
Ukufumana into engafunyanwanga ngabanye ingaba lithamsanqa? Akubi mhlawumbi oko ukufumeneyo ubumele kukufumana kakade? Andazi, mhlawumbi nawe akwazi. 
Okunye okundinika umdla zizinto ezitenxileyo abantu abathi zilithamsanqa. EsiXhoseni ukuwelwa lilindle lentaka lithamsanqa. Kwee! Ndithi ndakugqiba ukungcoliswa yintaka ndiswenkile uthi ndinethamsanqa!  
Omnye woonondaba beli phepha lakowethu ukhe wabalula ukuba ezinye zeengcali zesiXhosa, xa ebephanda ngentaka ekuthiwa yingqanga, zithe nokubona ilindle lengqanga lithamsanqa (unondaba uthe ‘ubulongwe’ ke yena, ndase ndaxakwa kukuba nobulongwe kwentaka. Kodwa ke andikho apho kwaye ndiyamqonda ukuba ubebaleka ntoni na). 
Ithamsanqa likwachazwa ngeendlela ezingabonisi buthamsanqa, ezingade zibe zililishwa mhlawumbi endaweni yokuba lithamsanqa. Singamakhwenkwe besiwucaphukela kakhulu umqa, sisithi kukudla kwabafazi.  
Besiwudla ngokungancedi kwaye sikubona njengelishwa ukuthi wakuya embiza ufike ujanyelwe ngumqa, ede eneendawo engathi ziyalila. Kodwa kukho iqhalo elichaza ithamsanqa elithi ‘ukuwelwa ngumqa esandleni’. Suka! Umqa nalapha ezintweni! 
Ithamsanqa likwalishwangusha komnye, nangokwahluka kweenkcubeko. EmaNgesini ukubona isikhova lithamsanqa. Kanti wona amaXhosa atsibela iinkambu zawo achile ishwangusha, asithuke asifanise nento yonke embi. Athi esibiza ngosathana abe esithuka ngonina waso. Isikhova; ithamsanqa elililishwa! 
Inqilo yintaka ethanda abantu nethanda ukuba secaleni kwendlela. Wofika ibaleka endleleni phambi komhambi; ithi yakubona ukuba uyayifumana ngamendu ibhabhe, iphinde ichophe kwakufuphi. 
 Iya kukukhapha ke isenza loo nto, suka apho idinwe khona iphambuke ihambe iihambo zakwantaka. EmaXhoseni lo mkhwa wale ntaka uchaza indlela entle.  
Inqilo yintaka yethamsanqa emaXhoseni. Ayizinzi ebantwini into yokuba ngumkhwa wale ntaka lo kwasekudalweni kwayo. Kananjalo lowo uzisikela kwithamsanqa ngokudibana nenqilo ubuya alibale kwangelo xesha lakuphambuka, nantoni na emkholayo adibana nayo angabuyi ayayamanise nenqilo ebedibene nalo. 
Ukukhubeka ngelokunene kuchaza ukuba indlela yakho iza kubantle, ngelokunxele kuthethe ukuba iza kubambi.  
Kanti loluphi unyawo amele ukukhubeka ngalo umntu kungabikho nto? Kanti ukukhubeka oku akuvi kwayamane nokucoselela ukuhamba kusini na?  
AmaXhosa ade aneqhalo elithi ‘unyawo olugidimayo luyayibhuda indlela’; abethetha ukuthini xa kanti akukhutyekwa ngokugidima? 
Ukurhawuzelelwa sisandla kuthetha ukuba uza kufumana into entle ngesandla sakho, enokuba kukubulisa umntu owamgqibela kudala okanye kukuphiwa into. Abantu abathanda imali bakurhawuzelelwa sisandla bathi baza kufumana imali. Andikhe ndilandelele ke ukufumanisa ukuba kude kwenzeke na oko. Ayizixakekisi ingqondo yomntu endinguye ngokukhangela ukuba ukurhawuzelelwa akuvi kuchaza ingxaki esikhumbeni kusini na. 
Ukukhula komntwana kammelwane abe lulutho phakathi kwekhaya kuthiwa lithamsanqa, ingakumbi kule mihla yentshabalalo yolutsha.  
Asizidubi ngokukhangela ukuba kutheni na yena lowo mntwana engathathanga unyawo loontangandini. Oku kuchaza ukuba asizimisele kuqwalasela sifunde ukuze nabethu babenjalo, sithi lithamsanqa. 
Zininzi izinto zilithamsanqa kubantu ngabantu. Okona ndikhangela kona ke mna kukuba iyintoni na kanye le nto ilithamsanqa. Akuvi ubani ezikhethela yena na ukuthatha into ngokuba ilithamsanqa ngaphezu kokuba leyo nto ilithamsanqa ngokunokwayo?  
Ezinye zezi ntetha azivi zizizangotshe zobuciko bamaXhosa ngaphezu kokuba lithamsanqa? Akuvi ithamsanqa iyinkolelo nje kuphela? Ndoke ndive! Ithamsanqa lakho kuwe mntakwethu! Goba msenge iibhokhwe zikutye! 
Owenu kwisiXhosa, Nxuba",Impambano yethamsanqa!
"Ulincimile watsho eliqhwabela izandla iqela lakhe uEric Tinkler emva kokuvala isizini endaweni entle. ICape Town City ifuneme indawo yesibini kwisizini yeDStv Premiership evalwe kutshanje. Ngokwenza njalo, iqela likaTinkler lifumene itikiti lokumela uMzantsi Afrika kwiCAF Champions League kunye neMamelodi Sundowns ethathe indebe yeDStv kwakhona. Ibuyela okwesibini iCape Town City kwiChampions League emva kokuyinceda kwisizini yayo yokuqala eminyakeni egqithileyo. Konke oku kwenzeke emva kokuba iKaizer Chiefs ne-Orlando Pirates zingakwazanga ukusebenzisa imidlalo yazo ebinokuzibuyisela kwiChampions League. 
Ngaphandle kokuqhuba kakuhle kwiDStv, iCape Town City yabethwa emdlalweni wokugqibela weMTN8 ekuqaleni kwesizini ka-2021/22. Ezo zinto zimchulumancisile kakhulu uEric Tinkler obuyiswe ngabaphathi bakhe emva kokuhamba nzima kakhulu kweCity of Cape Town phantsi kukaJan Olde Riekerink waseDutch. “Bekukuhle ukubona wonke umntu esebenza ngokuzimisela. Senze imbali ngokuba liqela elingaphulukananga namdlalo kwelishumi elinesithathu. Eyona nto ebaluleke ngaphezulu kwezinto zonke kukuba sivale isizini sihleli kwindawo yesibini kwiDStv Premiership,” utshilo uTinkler emva kokusongwa kwesizini. 
Kufuneka iqela likaJohn Comitis liqule liligangathe ngoba liza kuxakeka kakhulu kwisizini ezayo. “Umsebenzi wesizini elandelayo uqala kwangoku ngoba amaqela amaninzi aza kufuna ukubetha thina. Indlela esidlale ngayo kufuneka singene nayo kwisizini elandelayo. Izinto ziza kuthanda ukuba nzima ngoba kukho nendebe yehlabathi esekupheleni konyaka. Siza kudlala kwiCAF Champions League, kubalulekile ke kuthi ukuya kuyo sizilungiselele. Nangona kunjalo, kufuneka abadlali bethu baphumle ngokwaneleyo – kodwa ekupheleni kwenyanga yeSilimela kufuneka babuyele enkampini,” utshilo uTinkler. Iindaba ezimnandi unozinti wakhe, uHugo Marques, ufumene iwonga likanozinti oqaqambileyo kwisizini egqithileyo.",UTinkler uliqhwabela iqela lakhe elibuyela kwiCAF Champions League
"Kule mpelaveki siphuma kuyo sibe nenyhweba yokungxisha kudaka lwaseSajonisi xeshikweni kuqhutywa umnyhadala we-Isingqi Sethu Wild Coast Cultural Festival.  
Phakathi kwabo sinokubabalula bekukho uMphathiswa wezobuGcisa, iNkcubeko nezeMidlalo, uPemmy Majodina, kunye nothotho lweemvumi zomculo wesiNtu ezifana noo 4 x 4, Bizana City Boys, Dumza Maswana nooM.X.O ukubalula nje ezimbalwa.  
KwiHolo laseDolophini, eSajonisi, bekukho imiboniso bhanya-bhanya kunye neengxoxo-mpikiswano ngemiba yesiNtu.  
Bekunzima ukulandela inkqubo yalo nyaka ngoba ibingacaci into yezithethi kunye namaxesha ebekumele ukuba kwenzeka ngazo izinto.  
Umnyhadala wonke ube yindibano apho kuhlalwa kwintente enye oko kuthiwe ntsho amehlo eqongeni; kubukelwe iimvumi nabadidiyeli befashoni kuphela.  
Phandle bezikhona ezinye iintente; enye yazo ibilungiselelwe oonomngqushwana – bedlala imidlalo yabantwana, kukwakho neJumping Castle yabo. Kwenye bekukho abayili beempahla nezixhobo zesiNtu kunye neencwadi zesiNtu.  
Ezinye iintente ezintathu bezihleli nje kukhala ibhungane kuzo. Xa uzula-zula kweli bala ubufumanisa ukuba azikho ninzi izinto umntu anokuzenza; bekungekho nabantu aba bathengisa ukutya kwesiNtu, abadidiyeli botywala besiNtu nabo bebengekho.  
Kuyafuneka lo mnyhadala uboleke kweminye iminyhadala eqhubeka kweli laseMzantsi Afrika ukuze baqinisekise ukuba umntu osuka ngaphandle, naye uyakwazi ukuzonwabisa ngodidi lwezinto ezahlukeneyo.  
Isuke yangathi kwenzelwa abahlali baseSajonisi kuphela. Ngunyaka weshumi elinesithoba lo kuqhutywa lo mnyhadala kwaye asibonanga nto inokuthi masiphinde siye pha eSajonisi kulo nyaka uzayo.  
Kwa ukubhengezwa kwalo mnyhadala yinto eyenzeke kwisithuba seeveki ezimbini phambi kokuba ufike.  
Uqaphele ukuba eminye iminyhadala yaziwa kwakudala ukuba izakubanjwa nini.  
Umzekelo, umnyhadala womculo womngqungqo waseKapa sele ubhengeziwe ukuba ungowama 23 -24 kweyoKwindla 2018. 
Yintoni eyohlula abe-Isingqi Sethu ukuba bachaze unyaka usaqala ukuba pha kweyeNkanga 2017 ngomhla othile kuzakubakho umnyhadala wabo ukuze nabasuka kude bakwazi ukuzilungiselela bayokubona ubuhle bendalo yaseSajonisi netalente yasemaMpondweni?",Bayasibhuda Isingqi Sethu
"Amathol’amnyama ziintshatsheli ezintsha ze-O.R.Tambo Soccer Challenge edlalwe egameni legqala lomzabalazo uTambo.  
UMthatha Bucks ubethe iChippa United ngo’1-0 kumdlalo obubanjelwe eMthatha Stadium emalanga ngoMgqibelo weveki ephelileyo.  
Eli qela alikabinaye umqeqeshi omtsha emva kokugxotha * -Ian Palmer kwiveki ephelileyo ngenxa yeziphumo ezingancumisiyo.",UMthatha Bucks ziintshatsheli ze-O.R.Tambo
"Ndingumfundi weli phephandaba nantsi into endivela nayo: Awukho umthetho kweli lizwe loMzantsi Afrika lo nto ibangela kwenziwe unothanda.  
Urhulumente bendicela adlale indima yakhe kuyonakala. Ingxaki yam ngabantu baseMzantsi nakubantu bangaphandle. Okokuqala kubalulekile ukuba simanyane. Kaloku singabantu abamnyama sonke qha sohlukene ngamazwe. 
 Ilizwe eli lethu lilizwe elaziwayo kwihlabathi jikelele singabantu bothando, uxolo nobubele. Abantu bala mazwe angaphandle kuninzi okuhle esikufundileyo kubo. Kodwa esingakwamkeliyo zizinto ezimbi abasiphathela zona; ezinjengeziyobisi, ukuqeshisa amantombazane aselula athengise ngomzimba nezinye. 
Nathi singaboMzantsi akulunganga ukuthathela umthetho ezandleni. Ndinqwenela simanyane singama-Afrika. Soze kulunge kungahlelwanga phantsi kuthethwe. Ukuba abantu boMzantsi bebengabafuni abantu bamanye amazwe kwasekuqaleni ngebagxothwa kweli. Siyabathanda. Qha zizenzo ezimbi esingazifuniyo. Okubalulekileyo ke kukuba simanyaneni ma-Afrika amahle.  
– Mbulelo Rasta Msutwana, eMonti",Umanyano lwabamnyama!
"Abaphathi bamaqela adlala kwiPremier Soccer League bathe sa iinzwane kwiindawo ngeendawo bekhangela abadlali abatsha. Ezimnyama ngenkani (Orlando Pirates) sezithezele emnxebeni ngokuthi zityikitye ihlokondiba leziqwayi zabadlali abatsha phambi kwesizini entsha eza kuvulwa kwisithuba senyanga ukusukela ngoku. Ekuqaleni kwale veki, iPirates ibhengeze amagama wabadlali abatsha abaliqela abasuka kumaqela ohlukeneyo ngelizama ukuqinisa umkhosi kaMilutin “Micho” Sredojevic – opheswe yindebe enkulu izihlandlo ezibini ukusukela oko efikile kwiPirates. Abadlali abatsha kwiPirates: nguKabelo Dlamini, uBongani Sam, uFortune Makaringe, uSiphesihle Ndlovu, uTebogo Tlolane noTshegofatso Mabasa. 
Omnye wabadlali abatsha abasezingeni eliphezulu ofunyenwe yiPirates izolo yifolosi yaseMalawi – uGabadinho Mhango. Ukufika kukaMhlango kwiPirates kothuse umzi ngoba utyikitye isivumelwani sengqesho esitsha kwiBidvest Wits kunyaka ophelileyo nakubeni ebedlaliswa manqaphanqapha nguGavin Hunt. Isibhengezo ngokufika kwalo mdlali waseMalawi senziwe izolo emva kwexesha elide esayanyaniswa neKaizer Chiefs ekhangela abadlali abatsha emva kokuphoswa yiTop 8. “Siliqela sibulela intsebenziswano yabaphathi beWits futhi iyasivuyisa kakhulu indlela abawuphethe ngayo umba kaGabadinho, 26, ngethuba leengxoxo. Umdlali uza kuvavanywa ngoogqirha ngomso,” itshilo ingxelo ekhutshwe yiPirates izolo. 
Kuthengwe abadlali abatsha yiPirates nakubeni idlale kakuhle emva kokoyiswa kukuthatha indebe ye-Absa Premier Soccer League amatyeli amabini. Ukuze kubekho izithuba zabadlali abatsha, iBucs ikhulule inqwaba yabadlali. Phakathi kwabo badlali abahambileyo: nguThabo Matlaba, uGladwin Shitolo, uPhetso Maphanga, uDiamond Thopola noCaio Marcelo. UShitolo, uThopola, uMarcelo noMaphanga baza kudlalela iChippa United ngokokutsho kwePirates. Omnye umdlali othengiswayo yiBucs ngumdlali wasesiswini, uMpho Makola, oneminyaka eliqela eyidlalela. Yena uMatlaba akukacaci ukuba uza kudlalela eliphi iqela emva kokungavumi ukuya kwiChippa United ekuqaleni konyaka (20190 ngethuba kuvulwe inyoba yokuthengiswa kwabadlali.",Ezimnyama zityikitye iziqwayi zabadlali abatsha!
"Umbutho olawula ibhola ekhatywayo kweli lizwe, iSouth African Football Association, ubhengeze amagama wabadlali abazakuthi bathathe inxaxheba kwimidlalo yobuhlobo yeBafana Bafana. 
IBafana Bafana izakujongana neGunie Bissau ne-Angola ekupheleni kwale nyanga yoKwindla [25 & 28 March] njengokuba ilungiselela imidlalo yokuzibekela indawo kwi-Africa Cup of Nations ezayo, iCHAN neFifa World Cup ezakusingathwa yiRussia ngo’2018. UMzantsi Afrika uthe finini kwindawo yamashumi amathandathu anesibhozo (68) kumanqwanqwa eFIFA, apha e-Afrika uhleli kwindawo yeshumi nesithathu. 
Umqeqeshi olibambela, u-Owen da Gama, unikwe umsebenzi wokulungiselele eli qela lesizwe yiSafa kude kube ngumhla wokufika komqeqeshi omtsha ekulindeleke abhengezwe ingaphelanga le nyanga. 
Kweli qela kubuye uKamohelo Mokotjo noKermit Erasmus kukwatyunjwe nabadlali abatsha abangaphansi kweminyaka elineshumi elinambini uPhakamani Mahlambi noLuther Singh. ULebo Manyama nodlala kakuhle kakhulu kwiCape Town City ubizwe kweli qela. 
Umdlalo neGunie Bissau uzakudlalelwe eMoses Mabhida Stadium, kodwa ayikaziwa indawo ozakudlalelwa kuyo ozakube uphakathi kweBafana ne-Angola. 
 
  
Iqela lilonke lime ngolu hlobo:  
  
Oonozinti: Itumeleng Khune, Darren Keet, Shauib Walters. 
Emva: Ramahlwe Mphahlele, Rivaldo Coetzee,Thulani Hlatshwayo, Eric Mathoho, Lorenzo Gordinho, Diamond Thopola, Tebogo Langerman. 
 
  
Esiswini: HlomphoKekana,Thabo Mnyamane, Keagan,Andile Jali, Kamohelo Mokotjo, Tiyani Mabunda, Dean Furman, Themba Zwane, Thulani Serero. 
  
Iifolosi: Percy Tau,Lebo Manyama, Phakamani Mahlambi, Lars Weldwijk,Kermit Erasmus,Luther Singh.",UDa Gama ubhengeze iqela elahlukileyo
"Izikhotha amanxeba iEthiopia emva kokuba ikrolonqwe ngenduku yiCameroon ephumelele ngamagowuli amane kwelinye (4-1) emdlalweni obutaka iintlantsi ngorhatya lwanamhlanje. Umdlalo uqale ngesantya esiphezulu kwisigaba sokuqala. AmaTopiya abhakuzelise umnatha emzuzwini wesine ngebhola efakwe nguDawa Dukele ayinikelwe ngu-Amanuel Gebremichael. Kuye kwanyanzeleka ukuba iCamerool iphendule kwamsinyane. Emzuzwini wesithandathu, uKarl Toko-Ekambi ufake igowuli lokulinganisa ngentloko emva kwebhola entle egotywe nguCollins Fai esekunene. Khange ityhafe iEthiopia, iphinde yazama ukuhlasela – kodwa uAndre Onana ebethe qwa ezipalini zeCameroon. 
Kwisigaba sesibini, iCameroon ibuye ilume ongezantsi. UToko-Ekambi ubhakuzelise umnatha kwakhona. Emva koko uVincent Aboubakar ufake igowuli lesithathu. Kudlule imizuzu emibini, uToko-Ekambi ufake elinye igowuli. Khange ikwazi kwaphela iEthiopia ukudlala ngendlela edlale ngaso isiqingatha sokuqala. Emdlalweni wokuvula iAfcon esingathwe yoyi, iCameroon ibethe iBurkina Faso ngamagowuli amabini kwelinye. Noxa emdlalweni wokuqala yayidikidiki – kodwa kowanamhlanje ibiqhathula. Ngokuphumelela kwayo namhlanje, iCameroon sele iyiqinisekisile indawo yayo kumjikelo wesibini we-Afcon.",iCameroon iyikrolonqe iEthiopia ngenduku emdlalweni wanamhlanje
"USijadu Potelwa waseBolotwa eDutywa nowaziwa ngelikaSagweba, kumculo kamaskandi, ushicilele icwecwe lakhe lokuqala elitshisa bhe, nathi umgangatho walo ubangele iimvumi zalo mculo ezindala zihlale exhaleni. 
USagweba yimvumi kamaskandi, imbongi, umbhali, umkhuthazi ekwanguye nomsebenzi kwi-ofisi yecandelo likaNongxowa weli loMzantsi Afrika. 
Icwecwe lakhe lineengoma ezilishumi eziquka ethi Signal, Inzondo, EmaTavern, uSagweba, UMwangalala kwakunye nezinye. 
USagweba uthi uzithanda zonke iingoma ezikweli cwecwe kodwa eyona ayithanda kakhulu yileyo ithi ‘Ema-Tavern’ kuba esithi kulapho ulutsha luphelela khona. 
“Ulutsha ngabona bantu banamaphupha kwaye balikamva leli loMzantsi Afrika kodwa uthi umntu omtsha akuqhelana nemizi yentselo, aphele engayindawo ngenxa yokuxabisa utywala,” utshilo uSagweba. 
Ngaphandle komculo, uSagweba ukwangumbhali nembongi. 
Uthi enye yemveliso azidla ngayo yimibongo esibhozo ekwincwadi abayinikezela kusapho lakwaNelson Mandela bezimbongi zeli loMzantsi Afrika. USagweba uqhuba athi ukwakwiphulo lokukhulisa ulwimi lwesiXhosa ngokuthi aqambe izaci namaqhalo amatsha. 
Uthi umculo wakhe wamkelwe ngezishushu ngabaninzi, esithi uyadlalwa koonomathotholo beSABC kwanabo basekuhlaleni.",USagweba uxhalabise iimvumi zikamaskandi
"ISIBINI esiphumelel’ iimbasa ngenxa yobuchule baso bokubhala iifilim, uLayla Swart kwakunye noJahmil X. T. Qubeka siphindile kwakho sabuya nebhanyabhanya etak’ iintlantsi. 
USwart noQubeka, abangabavelisi nabanini beYellowbone Entertainment, beza nomdlalo bhanyabhanya obizwa “Blood Psalms.” 
Le filim ilandela impumelelo yabo yeKnuckle City, ekhutshwe ebutsheni balo nyaka. 
Phakathi kweengqaka zabadlali boMzantsi Afrika abadumileyo abadlala kwiBlood Psalms, singabalula uBokang Phelane, Enhle Mbali Mlotshwa, Hlubi Mboya, Zikhona Sodlaka, Warren Masemola, Sdumo Mtshali, Hamilton Dlamini, Thabo Rametsi, Sello Maake kaNcube, Thishiwe Ziqubu nabanye abaninzi. 
Phakathi kwezi ndumasi zabadlali kukho igatyana laKwaBhaca (Mount Frere) uThembekile Komani. 
KwiBlood Psalms uKomani udlala indima kaMzinzi, oyiNkokheli yamaChini. 
Ungene njengenkumanda yesibini emva komama wakhe. 
“Andifuni kulimosha ibali, kufanele balilinde ngomdla. Kodwa ndiyathemba ukuba baza kumthanda uMzinzi kwanezicwangciso anazo nesizwe sakhe,” kutsho uKomani, encokolela I’solezwe lesiXhosa. 
Umdla wakhe wokudlala kwimidlalo kamabonakude neebhanyabhanya waqala kwisikolo samabanga aphakamileyo iSimunye High eDelft ngo2004. 
Ubalisa athi, omnye wabafundi beso sikolo ngelo xesha, uLuvuyo Gaji, waseka iqela ledrama, waze wangena iklasi neklasi ekhangela abafundi ukuze bazibandakanye. 
“Ndaya kuzibandakanya, enye nenye yalandela,” kubalisa uKomani. 
Uthi emva kwematriki wabona ukuba ukudlala kwimidlalo yeqonga uyakuthanda, wahamba waya kufundela iTheatre and Performance eNew Africa Theatre. 
UKomani udlale kwimidlalo equka iNkululeko, Isikizi, Knuckle City, iJAB edlala kwiNetflix sithetha nje, kwanomdlalo obizwa Valedictory ekulindeleke ubekwiisinema kungekudala. 
Ezinye zezinto adume ngazo uKomani ngumdaniso (contemporary dance) nokuba nguDJ. 
Uthi isakhono sakhe sokulinganisa kwimidlalo kamabonakude simfundisa okuninzi ngabantu. 
“Kufanele ukuba phambi kokuba ndinxibe umlinganiswa ndifunde kwaye ndiphande banzi ngaloo mntu ndiza kumdlala. Esi sakhono sikwandifundisa ukuba ubani anganguye loo mntu afuna ukuba nguye, kodwa kweli candelo lokulinganisa kunzima, kufanele umntu anyamezele,” kuncokola uKomani. 
IBlood Psalms isaqhuba nokwenza iziqendu zayo kumaphondo ngamaphondo aquka iMpuma Koloni, iRhawuti noMntla Ntshona. 
Kule veki bebesenza iziqendu zabo kwiindawo ezifana neRhafu, iMonti neCoffee Bay. 
Kulindeleke ukuba le filim ibe kwiShowmax kunyaka ozayo.",Ubuso baKwaBhaca benza ezibukwayo kwiBlood Psalms
"Abalandeli bebhola ekhatywayo bafumene iindaba ezincumisayo namhlanje ngethuba iqela lesizwe, iSA Under-23, lizibekela indawo kwimidlalo ye-Olimpiki eza kubanjelwe eTokyo, eJapan, emva kokubetha iGhana ngo’6-5 kumapenela emdlalweni we-2019 Under-23 African Cup of Nations obubanjelwe kwisixeko saseCairo, eYiphutha. UMzantsi Afrika neGhana zigqibe amashumi alithoba emizuzu zibambene ngamagowuli amabini macala (2-2) emdlalweni. Lo nto iye yanyanzela uzompempe obephethe umdlalo awase kumapenela amaqela ngoba bekufuneka kubekho iqela eliza kuba lelesithathu kulawo aza kumela i-Afrika kwimidlalo ye-Olimpiki kunyaka ozayo eTokyo. Amakhwenkwe kaDavid Notoane atsazise igazi kuqala emdlalweni emva kokuba uHabibi Mohammed weGhana egwaze ngomkhonto ekhaya ngebhola ebisuka kuMatlala Makgalwa. 
 
Nangona uMzantsi Afrika uye kwixesha lokuphumla uhamba phambili ngegowuli elinye – kodwa ulahle inkitha yamathuba ebinokongeza ebhodini. Kwisigaba sesibini, uHJK Helsinki Evan Mensah ufake igowuli lokulinganisa kunozinti woMzantsi Afrika, uMondli Mpoto. Emva koko, uMahlatsi ufake igowuli lesibini loMzantsi Afrika emdlalweni obunzima kakhulu. Abadlali beGhana banyuse umxakatho bakubona ukuba ixesha liyemka. Emzuzwini wamashumi asibhozo anesihlanu, uSamuel Gyabaa, ufake igowuli lesibini leGhana eliye lanyanzela umdlalo uye kumapenela. Baqhube kakuhle kakhulu abadlali boMzantsi Afrika – kodwa elona qhawe ibe nguMondli Mpoto othe wacika ipenela eyenze umahluko omkhulu. Abalandeli bebhola eMzantsi baza kuxola ngoba iGhana ibethe kabuhlungu aBafana Bafana ngo’2-0 emdlalweni ohlakulela iAfcon yooxholovane. Yimbali le kuDavid Notoane unikwe uxanduva lokusa iqela eTokyo engakhange enze namalungiselelo.",SA Under-23: UMzantsi Afrika uzibekele indawo kwimidlalo ye-Olimpiki!
"Umqeqeshi weqela lesizwe labadlali abangaphantsi kwamashumi amabini uchulumancile emva kokuphumelela kweqela lakhe, kodwa uyakuqonda ukubaluleka kokuqinisa ngakumbi kumlenze wesibini.  
Amajita abethe iqela lesizwe laseLesotho ngamagowuli amabini eqandeni kumdlalo wokuqala wokuzibekela indawo kwiCAF U-20 Cup of Nations obudlalelwa eMaseru ngenjikalanga yangeCawe edlulileyo. Ngaphandle kwamathandabuzo, umqeqeshi weli qela loMzantsi Afrika wonwabile futhi ulithembile iqela lakhe, kodwa akafuni kuyifaka entloko lo nto ngoba ibhola isenokujika kumdlalo wesibini ozakube udlalelwa apha eMzantsi Afrika.  
Amagowuli Amajita afakwe nguLiam Jordan kwisigaba sokuqala noKamohelo Sithole ngomzuzu wamashumi amathathu anesixhenxe. Amajita asebenza nzima ukuze abephakathi kwamazwe azakuthi athathe inxaxheba kwitumente yamazwe ezwekazi le Afrika ezakube isingethwe yiZambia. “Siye enkampini isimo sabadlali singesihlanga ngokupheleleyo emva kokungadlali iiveki ezintathu zonke. Uninzi lwabo belukwiiholide kuba kuvalwe izikolo; lo nto ibenomthelela kakhulu kubo.  
Eyona nto esenze asaxhalaba kukuba abadlali bethu bayazana kuba bebekhe badlala bonke ngaphambili, khange kubekho mfuneko yokuqala phantsi umsebenzi,” utshilo uSenong. UMzantsi Afrika akulindelekanga usokole xa udlalela ekhaya, kodwa umqeqeshi uthi akafuni abadlali bakhe bayekelele umxakatho. “Ayakhuthaza amagowuli amabini esiwafumeneyo kakhulu futhi siyawavuyela. Asifuni kuyekelela kodwa kumdlalo wesibini. Siyayazi iLesotho iyafuna ukuya kwi-AFCON futhi izakuza kuthi inomsindo. Sifuna ukuya eZambiia nathi,” utshilo uSenong.",USenong ufuna Amajita aqinise ngakumbi
"Icandelo leeNkonzo zeMpilo kwiYunivesithi yaseWalter Sisulu (WSU) kunye neTshaplenisi yaseOR Tambo bahlanganise abafundi kwiholo leyo yeYunivesithi bebaxelela ukuba asingabo (abafundi) isizathu sokuba bathi bazibone sebengamaxhoba okuxhatshazwa. 
Kuye kwakhanyiswa amakhandlela amane aneenjongo ezine ezohlukeneyo ngelithi isikhanyiso sizisa unyango emphefumlweni nasengqondweni yomntu. 
UGqirha Thandiwe Mangxa ophethe eli candelo uthe zininzi iindlela zokuhlukunyezwa koomama apha elizweni, ngoku kufuneka abantwana aba befumene unyango ngenjongo yokuzama ukuphucula ingomso labo lingabikho mfiliba. 
Kukhanyiswe amakhandlela amane, onke enomfuziselo wawo othembisa ikamva elingcono. 
“Ikhandlela eliluhlaza umfuziselo walo lithemba, ikhandlela elityheli lona libonakalisa ukuzithanda ungumntu, uthande isiqu sakho, elimhlophe lona libonakalise uxolo nobunye nokonwaba ize elibomvu libonakalise uthando lomntu,” utshilo uGqirha Mangxa ecacisa amakhandlela ebekhanyiswe kule ndibano. 
Ethetha nabafundi kunye nabasebenzi, uMpostile Ntuthu, uthe iingxaki zeli lizwe ziqala emakhayeni esikhulela kuwo ngoba umntu uphuma kowabo sele egula kakade. 
“Andifuni le nto siyigxininise entweni yokuba kugula ootata qha ngoba eyabo ayisafuni nokuthethwa icace gca ukuba iingqondo zabo ziyagula xa bebonke bona, kodwa masikhumbule nayo indoda ikhuliswa ngumfazi. Umntu ongumama kufuneka axelele unyana izinto ezilindeleke ukuba azenze emntwini wasetyhini, amxelele uxanduva lwakhe njengendoda,” utshilo uNtuthu. 
Uthi ziyamangalisa izinto ezenzeka kweli lizwe ngokuba ayingomadoda odwa la enza izinto ezingamasikizi, kusaswele nje igama lokubabiza. 
“Kukho ingxelo ezindabeni yokuba owasetyhini ubulele umntwana wakhe, kukho nomnye usisi obone umqulu welifa likanina emva koko wambulala. Lo nto ibonakalisa ukuba ilapha elizweni le nto.  
Ukuba sizothi ngamadoda la agulayo sizonyanga wona odwa, siyiyeke into yokuba ilizwe eli lilonke ligula ngengqondo, siphele sesinyanga abathile. Indoda ayinokuzenza ezi zinto zinje, sisaswele igama lokubabiza,” wongezile uNtuthu. 
Lo kaNtuthu uthi isimo seli lizwe sifuna kubuyelwe kundebendala nalapho ibiluxanduva lwekhaya ukuqoqa nokukhomba indlela umntwana azokutsho akhule eyazi into elindeleke kuye. 
“Ukuba onke amakhaya angathatha uxanduva lokuxelelana ukuba yintoni elungileyo nengalunganga, wonke umntu angayazi into egwenxa ayenzayo hayi le nto yethu yokufathula nje kungekho kwamthetho onikwe kowenu,” uqhubile uNtuthu. 
Uthi isigulo seli lizwe lethu sicaca kakhulu kule nto yokuba oomama beyeka ootata babulale abantwana ngenyanga enye. 
“Oomama bayagula nabo ngamanye amaxesha ngoba umntu uthatha umntwana aye wamkhulisa iminyaka elishumi elinesibhozo emva koko ayomnika utata ukuba ayombulala esuthwini ogqiba bathi lo nto iyalelwe yibhayibhile bexoka. Ibhayibhile ithi unyana kaMoses woluswa ngumkakhe. 
“Amadoda abanomthetho, ziphi iinkcubeko zamakhaya ezazigcinwa kumakhaya onke? Kufuneka kuthathwe bonke ootata baye kufundiswa ngobudoda ngoba sele benxila kangaka nje bayagula, abaqeqeshwanga,” utshilo uNtuthu. 
Wongezile wathi uyalibona ilizwe libuxabisile utywala kakhulu. 
“Umntu oxabise ukunxila uyagula ke qha, asikho isizathu sokuthatha imali yokugqibela uyoyinxila. Oko kukungabi nangqondo. Unganxila uligeza elinganyangwayo!,” wongezile uNtuthu. 
                                     – isibhalo@inl.co.za",‘Abemi beli bagula ngengqondo’
"Kungelishwa ukuba xa ubeke ilaphu elikhulu elimhlophe uze ufakele ichokoza elinye, wonke umntu uzakubona elo chokoza.  
Kumakhasi agqithileyo ndikhe ndamemelela ukunikwa ithuba koosomashishini bethu neendawo zabamnyama ezisezilokishini kumaqiqithi-qithi ezoqoqosho. Oku kuquka iindawo zokulala, ukudla kunye nezinye xa kukho imidlalo emikhulu.  
Kodwa kuninzi ekufuneka kusiwe iso xa kuzakwabelwa uluntu elisezilokishini kweli qhekeza. Kwiveki esiphuma kuyo sibenenyhweba sileli phondo lokusindleka imidlalo yokubhiyozela inyanga ebekelwe ecaleni ngumbutho wehlabathi wezizwe ezimanyeneyo yalowo wabangumongameli wokuqala weli uNelson Mandela. 
Le midlalo ibaluleke kakhulu iye yasindlekwa eBhayi kwilokishi yakwaNoxolo nalapho amazwe amathathu; iSeychelles, Amajamani kunye noMzantsi Afrika ebequbisene khona.  
Iholo iGeorge Botha ibizele imi ngeembambo kungekho nendawo. Le nto yasinika isidima esingafumanekiyo xa kudlalwa kwiindawo ezisezidolophini nalapho ibangabadlali bodwa ababukelanayo. Oku kunika umdla omandla nakubatyeleli ukuze bakwazi ukuva umfutho walapha ekhaya. 
Phambi kokuba siqhwabe izandla ke kodwa akhona amatyheneba angabangela umbathalala ukuba akukho mhlabelo. Okokuqala ulutsha ebelusisininzi sababukeli sinako ukunganqandeki ngakumbi xa sikhe sadlula emaphandeni. Ndibukele indlela ebekuyaluzela ngayo xa kuculwa imihobe yezinye izizwe neyelapho kananjalo. Ukuchasa nokuxwaxwa kweembethi manqindi zamanye amazwe nako akuhlanga kamnandi. 
Eyona nto ke ebelihlazo kukuduka kwempahla zabasemzi, zibiwa ngethuba besiya eqongeni. Igosa lesebe lezemidlalo lona liqhekezelwe inqwelo-mafutha kwaduka izinto ebezingaphakathi.  
Zonke ezi zinto zenza ukuba eli khwelo lokuzisa iziyunguma zalo mdlalo kwindawo ibenkenenkene ngakumbi. Kuninzi ke ekufuneka kwenziwe ukuze kulaliswe abantu bakwamnye amazwe, badlalele kwiindawo zethu. Eyona nto ke ingundoqo ngele kokhuseleko ekufuneka lenziwe kufuneka iimfundiso ezizodwa. 
Ngobani ke ekufuneke bashumayele indlela yokuziphatha kwesizwe sethu? Kutheni sisiszwe esingakhathaliyo? Le mibuzo mibini yimibuzo esiyibhala sizama ukuphendula kodwa kufuneka isisombululo esisiso ngokukhawuleza.  
Amaholo asezilokishini uninzi lawo awenzelwanga kusindleka imithamo emininzi neendawo zokubeka iinqwelo-mafutha ezizizo, kulapho izigila mkhuba zifumana ithuba. Kufuneka xa kusenziwa iindawo zokudlalela kubandakanywe imibutho yamangqindi ukuze le miba ingentla isiwe iso. 
Isimemelelo sokuba kufundiswe ukubaluleka kwemihobe yesizwe makubeyinxalenye yezifundo zesikolo, kufundiswe ubuthandazwe nokuzingca kolutsha nakuluntu jikelele. Oku kunganqanda ukungahlonitshwa komhobe wesizwe nabandwendweli. 
Kunyanzelekile ndoyamile kubaququzeleli bomsitho kuba banoxanduva lokuqinisekisa ukuba abantu basemzini bakhuselekile maxa onke.  
Kungoko kufuneka ukuba kudityenwe neekomiti zokuhlala kunye nabahlali banikwe imfundiso ngokubaluleka kwabatyeleli kwindawo yabo. Ukhuseleko lokuqala luphuma kubahlali ngokwabo. Olunye ukhuseleko lubayinxalenye yokujongwa ngokukodwa abatyeleli. 
Kuninzi ke ekufuneka kwenziwe ekuqiniseni eli khwelo njengoko imidlalo yale mpelaveki isibonise imisantsa nomsebenzi ekufuneka wenziwe. Masiyeni ke sizwe sikaNtu siyokufundisa umlisela nomthinjana ngokubaluleka komhobe wesizwe nokuphathwa kweendwendwe zethu.  
Ikhwelo lokulalisa nokusindleka iziyunguma ezilokishini malungacinywa ngoonqalintloko abangakhathaliyo sisidla amazimba. Ndisatshaya!!!!!!!!!!!!!!!!!!!!!!!",Makufundiswe ukubaluleka komhobe wesizwe
"AmaBhokobhoko asoloko esisixhaphaxhapha seWales emidlalweni yombhoxo yamazwe ngamazwe. Emidlalweni emihlanu ukusukela ngo-2016, iWales iwubethe kane uMzantsi Afrika ophumelele kanye qha. Njengokuba AmaBhokobhoko ekutyelelo lwaseYurophu, kulindeleke adlale imidlalo ebalulekileyo namazwe aquka iFrance, iNgilane neWales. NgoMgqibelo, uMzantsi Afrika uza kudibana neWales emdlalweni wokuqala ePrincipality Stadium ngo-07:30, eCardiff. Nangona iqela likaJacques Nienaber lisenomfutho emva kokubetha iNew Zealand kwinyanga ephelileyo – kodwa lona ixhala likhona. 
Olisekela-mqeqeshi, uDeon Davids, uvumile ukuba indlela edlala ngayo iWales iphuculwe kwaye umdlalo uza kubanzima. “Njengokuba sisiya emidlalweni yokuvala unyaka esiza kuyidlala neWales, iScotland neNgilane, kubalulekile ukuqhubela phambili nendlela esidlale ngayo ngethuba sibetha iNew Zealand emidlalweni yeRugby Championship. Iingqondo zethu sizibeke emdlalweni ophakathi kwethu neWales. Sizimisele ukujongana nomdlalo omnye ngexesha ukuze singaphazamiseki,” utshilo uDavids. 
“Asikwazanga ukuyibetha iWales eminyakeni emihlanu yonke. Silindele umdlalo onzima kakhulu. Ihleli kwindawo yesithandathu kumanqwanqwa ehlabathi. Sasokola ukuze siyibethe emdlalweni wetumente yehlabathi eJapan,” utshilo uDavids ekuqaleni kwale veki. Nangona iWales ibethelwe oogqirha nezicaka ngo’54-16 yiNew Zealand kwiveki ephelileyo – kodwa kulindeleke ukuba ifune ukubuyisa isidima sayo ngokubetha uMzantsi Afrika. Kulindeleke yamkele abadlali abafana noDan Biggar, uTaulupe Faletau, uNick Tompkins, uLouis Rees-Zammit, uCallum Sheedy, uThomas Young noChrist Tshiunza abangadlalanga emdlalweni ogqithileyo ngenxa yokonzakala. 
“Umdlalo ngamnye unezinto othi wahluke ngazo kweminye. Akululanga ukudla neNew Zealand. Ibingumdlalo onzima kakhulu. Yiyo lo nto iWales yonzakalelwe ngabadlali abathile. Xa sijonga la mdlali, kucace gca ukuba iWales iza kufuna ukudlala ngcono ngempelaveki. Inabadlali abanamava futhi abasemgangathweni ophezulu,” utshilo uDavids. Umdlali ongekayi eYirophu ngenxa yengxaki yamaphephamvume nguSbu Nkosi – kodwa uAphelele Fassi kulindeleke angene endaweni yakhe.",AmaBhokobhoko anexhala lokudibana neWales engavuka ngawo ngoMgqibelo
"Umdlali ophambili weChippa United, uMark Mayambela, uyivumile induku emva kokuba iqela lakhe lingonjwe kanobom yi-Orlando Pirates ngamagowuli amane kwamabini [4-2] kumdlalo we-Absa Premier Soccer League obutak’iintlantsi ngenjikalanga yanamhlanje eNelson Mandela Bay Stadium. Nangona uMayambela ebengomnye wabadlali abathe badlale kakuhle kulo mdlalo – kodwa akakwazanga ukuyihlangula iqela lakhe kwiPirates elandele ngasemva ngamagowuli. Iqela leMpuma Koloni belizimisele ukufumana amanqaku apheleleyo phambi kwalo mdlalo kuba lincwase ukubethelela indawo yalo kwiTop 8. Amagowuli wePirates afakwe zizitshovutshovu zeefolosi, uJustin Shonge (ofake amagowuli amabini), elinye lifakwe nguBernard Morrison noThembinkosi Lorch owayekade edlalela iChippa United ngaphambili. Kanti aweChippa United amagowuli afakwe yindedeba efike kulo nyaka isuka kwiJomo Cosmos, uMxolisi Macuphu, negqala uKatlekgo Mashego ongene okuzeni kuphela komdlalo 
“Besidlala neqela elidlala kakuhle kakhulu. Ndiyavuma ngamanye amaxesha bekunzima kakhulu kuthi ukumelana nabadlali bePirates. Kodwa nabo sibasokolisile ngamaxesha athile emdlalweni ngakumbi kwisigaba sokuqala somdlalo endicinga ukuba ngesihambe phambili nokuba ngamagowuli amabini. Ibhola ke ngumdlalo ekufuneka uwasebenzise kakuhle amathuba, ukuba awenzanga njalo – uphulukana nawo umdlalo. Kubalulekile ke kuthi kwimidlalo enje ukuba sifunde kwiimpazamo esizenzileyo,” utshilo uMayambela kwiSuperSport TV emva komdlalo. 
Iimpazamo ezenziwe ngamakhwenkwe kaTeboho Moloi zinike iPirates ebilambele impumelelo ithuba lokunyukela phezulu kumanqwanqwa wePSL. UMayambela uthethe ngeempazamo ezimbi abazenzileyo bengabadlali ebaleni – kodwa kwangaxeshanye ubancomile oogxa bakhe. “Ngaphandle kokwenza iimpazamo emdlalweni, kufuneka sikhule siye phambili. Sakuhlala sibambelela kwizinto ezintle kumdlalo ngamnye esiwudlalileyo. Ndicinga ukuba abalandeli bethu bawonwabele umdlalo obumhle. Lo ngoyena mdlalo endingatsho ukuba sidlale kakuhle kuwo kule sizini futhi sizimisele ukulwa ukuze siye phambili,” utshilo uMayambela 
IiChilli Boys kunyanzelekile zikhawuleze zilibale ngokwenzeke namhlanje eBhayi ngoba kwiveki eqala ngomso ziya kwiCape Town City esokolisayo kakhulu. Ukuba iChippa ifuna ukufezekisa umnqweno wayo wokufumana indawo kwiTop 8 xa kuphela isizini, kufuneka ifumane indlela yokuphumelela imidlalo yayo elandelayo.",UMayambela uthi abazunikezela emva kokungonjwa yiPirates namhlanje eNelson Mandela Bay Stadium
"Oosompempe belizwe loMzantsi Afrika kuvuyisenwe nabo ngumbutho olawula ibhola, iSAFA, emva kokuchongwa kwabo njengabanye [babo] bazakuthi balawule imidlalo kwi-2017 African Cup of Nations. Le tumente kulindeleke iqale phakathi kwinyanga yokuqala kunyaka ozayo. 
UDaniel Bennett noZakhele Siwela bazakuntingela kwilizwe laseGabon kunyaka ozayo, lo nto imvuyise kakhulu u-Anastasia Tsichlas. 
La madoda ngamanye phakathi kwamaninzi enza umsebenzi omhle kwi-Absa Premier Soccer League.  
“Sililizwe elizingcayo kwicala lokuvelisa oosompempe abakumgangatho wehlabathi – ukuchonga kwaba sompempe babini kuqinisekisa kanye lo nto. Inkqubo yethu yophuhliso (Vision 2022) ayisoze igqibelele ngaphandle kokuvelisa abantu abafana noBennett noSiwela. Nangona apha ekhaya begxekwa osompempe bethu – kodwa ukusetyenziswa kwabo yiCAF neFIFA kuthetha ukuthi senza kakuhle,” utshilo uTsichlas kwikhasi lomnatha leSAFA. 
UMzantsi Afrika uyakuxoliswa bubukho bala madoda mabini njengoku iBafana Bafana izakuphoswa yile tumente.",Ivuyisana noosompempe bayo iSAFA
"Kwilinge lokuzama ukugalela kuvimba wokubhalwa, ukugcinwa nokukhuselwa kolwimi lwesiXhosa, uNwabisa Gxothiwe ubhale incwadi ethi ‘Unesiduko Nje Unetyala’.  
Uncwadi nakuluphi ulwimi ludlala indima ebalulekileyo ukukhusela nokugcina ulwimi olo ukuze lubonwe zizizukulwana ezizayo. 
“Incwadi le ingokuchubeka kwenkcubeko yethu, unxibelelwano nemveli uQamata umhlaba, uQamata amanzi, uQamata umoya nezinye ke,” kucacisa uGxothiwe.  
Uthi ukubhala kwakhe kuhamba nentumekelelo esuka kumazantsi wombilini wakhe. Oku kubhala ngentumekelelo kungqinwa yiNjingalwazi edla umhlalaphantsi uTshobisa Mtuze kwezinye zezifundo zakhe esithi: 
“Umbhali kumele ukuba aqhutywe yintumekelelo xa ebhala angenzi kuba ebona abanye bebhalile,” kwatsho uMtuze.  
Le ncwadi ilikhwelo kwabo banesiduko ngokwendalo yabo, idlala indima yokukhumbuza banzi ngonxibelelwano lomntu nesiduko sakhe. Incwadi le yincwadi yamavo angentlalo yakwaNtu kumaxesha akudala. 
“Unesiduko nje unetyala likhwelo elihlatyelwa wonke umntu onesiduko ukuba abuyele kwindlela ababesenza ngayo abanikazi besiduko esi azibiza ngaso, ukunxibelelana nemveli, nendalo,” kutsho uGxothiwe. 
Lo mbhali ukwasebenzise eli linge ukukhusela ulwimi lwesiXhosa kumaxesha anzima okukhula nokudweba kweelwimi zakwanonibe phakathi kwentlalo yoluntu. 
“Uphando lubonisa ukuphuncuka nokulahleka kolwimi lwesiXhosa, phakathi kwabantu abantetho isisiXhosa, naphakathi kwezinye iilwimi ingakumbi iilwimi zesiNguni,” utsho uGxothiwe.  
Lo mbhali utyhola umabonakude weli ngokuphakamisa ezinye iilwimi ngaphezu kwezinye iilwimi, ebhentsisa ingcinezelo yesiXhosa. 
“Iinkqubo ezidumileyo zone kumabonakude zithethwa ngesiZulu ngenxa yoko seside silahlekelwe ngamagama esiXhosa, sithi ukuxhatshazwa kukuhlukunyezwa, okanye imbokotho kuthwe yimbokodo,” ugadlela atsho uGxothiwe. 
UGxothiwe yinzalelwane yaseDikeni, usebenze iminyaka elishumi elinesine njengetitshala emva kokufundela ubutitshala eCPUT yaseKapa. Kungoku nje uxakeke lishishini lakhe ekunye nomyeni wakhe uQondani Gxothiwe, iBuyelembo yodumo yaseQonce. Le yincwadi yakhe yokuqala ayibhalileyo.  
Kulindeleke ukuba imiselwe ngokusesikweni kwinyanga yoMsintsi kulo nyaka eBuyelembo Village eQonce.",Unesiduko nje unetyala
"Omnye wabadlali abathembekile emva kwiChippa United, uJames Okwuosa, uzenzele imbali kwimpelaveki edlulileyo ngokuthi abengumdlali wokuqala ofince ikhulu lemidlalo. Lo mdlali ufikelele kweli nqanaba emva kokuthath’ inxaxheba kumdlalo we-Absa Premier Soccer League iChippa United ebethe kuwo iCape Town City ngo’2-1 eSisa Dukashe Stadium ngejikalanga yayi zolo. Le ndedeba yaseNigeria ineesizini ezingaphaya kwesine idlalela iiChilli Boys. Phambi kokudlalela eli qela laseMpuma Koloni, u-Okwuosa udlalele amaqela afana ne-El-Kameni Warriors, iLobi Stars, Enugu Rangers (onke ngawaseNigeria) ne-Ajax Cape Town. 
Ngumdlali wokuqala osele efikelele kwikhulu leminyaka kwaba bakhoyo abadlali. Lo nto uyivuyele kakhulu kwaye wenze amazwi ombulelo kumphathi, kubaqeqeshi nakoo gxa bakhe. “Ndicinga ukuba yinto enkulu kakhulu kwaye ndibulela uThixo ngalo nto. Ibe yindlela enzima, ndibulela usihlalo weChippa nabo bonke abaqeqeshi abandincedisileyo kweli khulu lam lemidlalo. Yinto enkulu kakhulu le kum futhi ndiyathemba ukuba uThixo uyakundipha amandla okuqhubela phambili nokudlala,” utshilo u-Okwuosa. 
Lo mdlali, oneminyaka engamashumi amabini anesithandathu, uxelele iintatheli ngezinto azinqwenelayo nangovuyo lwakhe emva kokuba iqela lakhe lizuze impumelelo yalo yesibini kule sizini. “Ebholeni akufuneki uzikhathaze kakhulu ngezinto ezimbi, kufuneka ugxile kwezi zintle. Okubalulekileyo kukuzama nokwenza umsebenzi kude kube sekugqibeleni. Ingase uThixo andinike impilo entle ukuze ndikwazi ukuqhubela phambili nokudlala. Kodwa ke ndilapha ngenxa yokusebenzisana nabanye abadlali. Abadlali abatsha mabagade izimilo zabo ukuba bafuna ukuhlala ixesha elide ebholeni, bakhuthale emsebenzini abawenzayo. Akukho nto enokubathintela xa benokusebenza ngaphezulu kwam baqinise nasemfundweni” 
“Ndiyivuyela kakhulu le mpumelelo; sidlale imidlalo emihlanu ilandelelana. Eminye imidlalo kuye kwanyanzeleka ukuba samkele inqaku elinye – kodwa siphumelele. Ngexesha lokuphumla, umqeqeshi uye wasikhumbuza ukuba singoobani. Sibuyele ebaleni sasebenza nzima satsho safumana amanqaku amathathu,” uvale ngalo mazwi u-Okwuosa.",UJames Okwuosa ufince ikhulu lemidlalo kwiChippa United
"Njengokuba abantu belizwe loMzantsi Afrika besakhwankqiswe kukungaqhubi kakuhle kweBafana Bafana – kodwa bafumana intuthuzelo kwindlela iBanyana Banyana eqhuba ngayo.  
Eli qela lesizwe lamantombazaba adlala ibhola ekhatywayo liya kumjikelo ophambi kwamagqibela kankqoyi we-2017 COSAFA Women’s Championship emva kokuba liphumelele imidlalo emibini nokudlala ntanganye komnye kuGroup C. 
 Umqeqeshi weBanyana Banyana obambeleyo, uDesiree Ellis, ushiyeke ephoxekile emva kokuba iqela lakhe libambene ngo’1-1 neBotswana.  
IBanyana Banyana ibethe iLesotho ngo’3-0 yaphinda yabetha iNamibia ngo’3-1 kwimidlalo yayo edlulileyo – kodwa uEllis uthi ushiyeke ephoxekile yindlela abadlali bakhe abadlale ngayo neBotswana acinga ukuba bekufanele okokuba bayibethile.  
“Ndiphoxekile ngoba bendicinga ukuba sizakuwuphumelela la mdlalo. Abadlali bethu badlale kakubi kwisigaba sokuqala somdlalo, kufane kwangcono kwisiqingatha sesibini. Bekunyanzelekile senze iinguqu ngenxa yeemeko esidlala phantsi kwazo,” utshilo * -Ellis. 
Njengokuba iSafa ikwiphulo lokukhangela umqeqeshi osisigxina kwiBanyana Banyana, ukuze uDesiree Ellis aqwalaselwe, kunyanzelekile azibonakalise kwitumente efana neWomen’s Championship.  
Lo mdlalo uphakathi koMzantsi Afrika neZambia umnika ithuba elihle lokwenza umahluko kwikhono lakhe lokuqeqesha nakwibhola yeli lizwe.  
“Kwesi isigaba akukho thuba lesibini. Kufuneka sidlale ngcono kunendlela esidlale ngayo neBotswana. Kufuneka sinyuse umgangatho ukuze sifumane impumelelo. Siyazi abadlali abenzanga ngabom kumdlalo ogqithileyo – kodwa siyathemba lo nto idlule ngoku,” utshilo * -Ellis. 
IBanyana Banyana iza kudlala neZambia ngenjikalanga yangoLwesine umdlalo weCOSAFA Women’s Championship.  
Ithemba lokuqhuba kakuhle kulo mdlalo likhona emva kokuba iBanyana Banyana ifake amagowuli asixhenxe kwimidlalo emithathu eyidlalileyo.",Ellis: Kunyanzelekile sinyuse umgangatho kwiZambia
"Emva kwethuba elide engasayidlali ibhola ekhatywayo, ngoku uTokelo Rantie ngumdlali weMamelodi Sundowns.  
Ukutyikitywa kwakhe uRantie kulandela ukuziqeqesha kwakhe kwinkampu yeDowns ithuba elide.  
Kulindeleke kujongwe kuye emva kokuba iSundowns igqibe kwelokuba ibolekise ngaye uJeremy Brockie oza kudlalela iMaritzburg United kude kuphele isizini.  
URantie, 28, oyifolosi eyaziwayo kakhulu kwiqela lesizwe lebhola ekhatywayo, utyikitye iminyaka emithathu yonke kwiDowns.  
“Ewe, uRantie ngumdlali weSundowns. Ndibulela kakhulu umqeqeshi (uPitso Mosimane) omnike ithuba abantu sebesithi kuphelile ngaye. Ewe, ebenazo iingxaki ebenazo kodwa konke oko kugqithile ngoku,” utshilo uKgori Dinho Mokoro,  umanejala kaRantie.","Kugqityiwe, uRantie ngumdlali weSundowns"
"“Kuthiwa niyanxanwa kakhulu kwesi sikolo, yiyo lo nto eyenze ukuba side simenywe ngamapolisa kuba kuthiwa nisela utywala ngexesha lesikolo noyikise ootishala.”  
Oku kuthethwe ngusekela mphathiswa wesebe lamapolisa uMaggie Sotyu ngethuba etyelele esinye sezikolo ezinengxaki yokusetyenziswa kweziyobisi eNgqushwa, isikolo samabanga aphakamileyo iNcedolwethu.  
“Ingxelo esiyifumeneyo isixelela ukuba nina niza esikolweni nizintyintye ngotywala, kwaye nisebenzisa neziyobisi silapha ukuza kuncedana nani kulo ngxaki,” ucacise watsho uSotyu.  
USotyu uthi, indawo yaseNgqushwa ayinamapolisa aneleyo, kwaye kukho imfuneko yokuba kwenziwe isikhululo samapolisa sesibini ukuncedisana nesi sinye sikhoyo. 
“Ndizakuhamba apha ndimisele ikomiti ezakujongana nesi sikolo nezinye izikolo, eli bhunga lizakuquka amapolisa, amalungu ebhunga lokulawulwa kwesikolo kwakunye nabafundi abathile ukulwa ezi ngxaki zichaphazela izikolo,” utsho uSotyu. 
Iingxaki ezambethe esi sikolo zibangele ukuhla kwezinga lokuphumelela kwabantwana kwibanga leshumi ukusukela oko kuthe kwavela ezi ngxaki. 
Inqununu yesikolo uLuyanda Hlasela, uthi zininzi iingxaki eziphazamisa ukuhla kweli zinga. “Kunyaka ophelileyo sifumene iziphumo ezibi kakhulu kuba sifumene amashumi amane anesihlanu kuphela, kanti kunyaka ophambi kwalowo sasifumene amashumi amathandathu anesithathu eepesenti ekhulwini,” utsho uHlasela.  
Lo kaHlasela, usola isebe lemfundo ngokurhuqa unyawo ukukhawulelana neengxaki abajongene nazo.”Iincwadi zokufunda zabantwana sasifake izicelo ngoSeptemba kunyaka ophelileyo azikafiki nangoku, ingxaki yokungabikho kootishala, le nto yokunxila kwabantwana isuka phaya ngaphandle kwesikolo izekuchaphazela isikolo ke ngoku,” uthethe watsho uHlasela. 
Ingingqi yaseNgqushwa kwisebe lemfundo iqhube kakubi kakhulu kunyaka ophelileyo ngokweziphumo zebanga leshumi ngokwengxelo.  
Usekela mphathiswa uSotyu uthi, intsebenziswano phakathi kwabazali, abafundi nootishala ingabuyisela isidima kwesi sikolo.  
Owayesakuba yinqununu yesi sikolo nongusodolophu waseNgqushwa uSolomzi Ndwayana uqhayisa ngomsebenzi owawusenziwa sesi sikolo ngaphambili. 
“Ngexesha ndandiyinqununu apha esi sikolo sakhupha oogqirha, omnye wabo useCuba nangoku, ncedani nibuyise isidima saseNcedolethu ngokusebenzisana nootishala benu,” utshilo uNdwayana.  
Umfundi webanga leshumi uSinesipho Fumba uthi, ngenene banayo ingxaki yokugqithisa ukusebenzisa iziyobisi abathile kubo.  
“Ingxaki bayathanda ukonwaba, xa kuvelwa emidlalweni bonwaba bagqithise lo nto yenze ukuba baqale ukusebenzisa utywala bade baqhele,” uthethe watsho uFumba.","‘Ingxaki bayathanda ukonwaba, xa kuvelwa emidlalweni bonwaba bagqithise…’"
"Isitshovutshovu seKaizer Chiefs, uKhama Billiat, sithi sizimisele ukwenza umahluko emdlalweni obalulekileyo weCAF Champions League ngempelaveki. UBilliat unethuba elide engasayidlali ibhola ekhatywayo ngenxa yokonzakala – kodwa ngoku ungumqabaqaba okwegqabi leviniga. Amakhosi aza kulwa kubemdaka iisali xa edibana ne-Al Ahly emdlalweni wokugqibela weCAF Champions League oza kubanjelwa eKing Mohamed V Stadium kwidolophi yaseCasablanca, eMorocco. 
Eyona nto eyenza umdla kakhulu kukuba iChiefs iza kudibana ne-Al Ahly eqeqeshwa nguPitso Mosimane waseMzantsi Afrika ongafuniyo ukuhlazwa liqela lelizwe lakhe. 
Abadlali ababini, uBilliat noLeonardo Castro bayiphumelela indebe yeChampions League besadlalela iMamelodi Sundowns ngo-2016 phantsi koMosimane abaza kujamelana naye ngoMgqibelo. Nangona kungecaci nokuba uBilliat angadlaliswa na – kodwa yena uthi ukulungele ukusebenzisa amava wakhe enze umahluko emdlalweni ojongwe ngamahlo abomvu. 
“Ndiyazi kakuhle indlela ekunzima ngayo ukudlala kwiChampions League futhi ndiyayazi nendlela ekumanandi ngayo ekugqibeleni,” utshilo uBilliat, oncome umsebenzi omhle owenziwe ngooxa bakhe. “Abadlali benze umsebenzi omhle kakuhle ukuze iqela lifike kwindawo elikuyo. Ndiziva ndisikelelekile ukuba yinxalenye yalo. Kufuneka sisebenza ngokuzimisela ngoba akudlalelwa indebe yalapha eMzantsi Afrika. Siza kudibana noompondozihlanjiwe be-Afrika kweyona ndebe enkulu. Ndibaqhwabela izandla bonke abadlali abasebenze kwade kwasekugqibeleni. 
“Ndinethemba lokwenzeka kwembali ndikweli qela. Sinemizuzu engamashumi alithoba sifike kweyona ndebe inkulu kwizwekazi le-Afrika. Sizimisele ukwenza esikuxelelwa ngumqeqeshi wethu emdlalweni,” utshilo uBilliat. Kunokwenzeka uStuart Baxter abekhona encediswa ngu-Arthur Zwane noDillon Sheppard abangena endaweni kuGavin Hunt – owagxothwa phambi kokuphela kwesizini ngenxa yokungaqhubi kakuhle kweqela kwiDStv Premiership.",UKhama Billiat utshaziintambo phambi komdlalo weCAF Champions League
"Ilungu lePalamente kuzwelonke uMugwanya Bham utyelele isikolo samabanga aphezulu eMthatha iSouthernwood High School, nalapho anikezele ngesipho seetawuli ezisetyenzisa ngamantombazana xa esexesheni. 
UBham uthi ukwenza oku ngelokunceda amantombazana achitha iintsuku eziliqela rhoqo ngenyanga engalubeki esikolweni ngethuba esexesheni. 
Umfundi ngamnye uzuze isixa seetawuli angasisebenzisa ixesha elingangeenyanga ezintandathu. 
 “Sizonceda ukuthintela ukuba abafundi abangamantombazana bangezi esikolweni xa besexesheni. Sincedisana nomama notata abangathathintweni emakhaya, sifuna abafundi bakwazi ukubaluleka kwemfundo bazimisele ukuze babenekamva eliqaqambileyo,” utshilo uBham. 
Ukwathe “Bafundi sicela ningaphazamiseki zizinto ezingendawo, sebenzani nzima ukuze niphumelele. Ngonyaka ka-2019 sifuna ukubona niphumelela emagqabini.” 
Abafundi basetyhini abalikhulu  kwesi sikolo, babambe ngazibini kweli lungu lepalamente. 
Umfundi oxhamleyo uThabisa Phompolo osuka kwikhaya elingathathi ntweni eZimbane Valley uthi oluncedo luzokwenza umahluko omkhulu kuye nabanye abafundi kwaye ubezidinga kakhulu ezitawuli ngezinye iinyanga. 
Inqununu yesikolo uAyanda Fatman uthe “Sinombulelo ongazenzisiyo kwilungu lepalamente elithe gqolo ukunceda esisikolo esinabantwana abangasuka kumakhaya ohlukeneyo. Oku yinkuthazo enkulu kubafundi bethu, sinomnqweno wokufumana okuninzi nanjengoko sijonge phambili” 
Kokwesibini okaBham esiza nezipho kwesisikolo, nanjengoko ngonyaka ka-2015 wanikezela ngeeyunifom kubafundi abaliqela kwakwesi sikolo. 
ISouthernwood High kulindeleke ukuba ibenebanga leshumi okokuqala ngo-2019. Okwangoku iphela kwibanga lesibhozo.",Baxhamle kwisipho seetawuli zasexesheni abafundi eSouthernwood High
"Izinto zihamba kakuhle kwiimbaleki zoMzantsi Afrika zisuka nje kulo nyaka mtsha.  
UCaster Semenya uzimisele ukubhala iincwadi zembali ngokutsha kwiAthletix Grand Prix kule mpelaveki xa eswantsulisana noDominique Scott-Efurd waseMelika kugqatso oluzakube luseDal Josaphat Stadium.  
Le mbaleki yelizwe loMzantsi Afrika yenze ezibukwayo kwiveki ephelileyo ngethuba etshatshela kwi800m kunye ne1500m kwiSA Championship.  
Okuncumisayo ngempumelelo kaSemenya kukuba ixesha alibalekileyo eliyimizuzu eyi4:01.81 lihle kakhulu ngoku ujonge ukucima imbali eyenziwa nguZola Budd-Pieterse ngo1984 owabaleka ixesha eliyi4:01.99.  
Kunyanzelekile abhinqe omfutshane uSemenya ngoba uScott-Efurd akalilo ifokofoko. Uzibonakalise kwiveki ephelileyo ukuba uyakwazi ukubaleka ngethuba ephumelela ugqatso olungumgama oyi5000m kwiveki ephelileyo ngexesha eliyi16:55.05.  
Into enika ithemba ngoSemenya kukuba uyimbaleki ezithembileyo futhi ezimiseleyo emsebenzini wayo.  
Noxa eza kunyuka umnqantsa kodwa ithemba lokubuya nempumelelo likhona ngenxa yesantya namava anawo.  
“EMzantsi Afrika yitayitile into ebalulekileyo. Ugqatso luzakuba nzima  kodwa ndizimisele ukuleqa irekhodi elenziwa nguZola. Sendinayo intshinga ye800m ne1000m phantsi kwegama lam. Kungakuhle ukuba ndingafumana i15000m ngoku,” utshilo uSemenya.  
Kwelinye icala, uClarence Munyai uqwabaze irekhodi likaWayde van Niekerk ngethuba ephumelela ugqatso ngemizuzwana eyi19.69. 
 Le ndedeba yakwaMinyai inyukele kwinqabana eliphezulu kwezembali kwiinyanga ezintathu ezidlulileyo.  
Ngoku ubonwa njengomnye weembaleki ezinokuthi zibeke uMzantsi Afrika endaweni entle kwimidyarho yeembaleki yehlabathi.  
“Bendisazi ukuba indawo esibaleka kuyo iza kundivumela emva kokubukela abanye abantu bebaleka ngesantya esiphezulu. Ndiye ndazixelela ukuba mandenze qha nangona bendingayilindelanga indlela endiqhube ngayo,” utshilo uMunyai.",UCaster  ufuna ukuqwabaza irekhodi likaZola Budd!
"Ukudinwa ngenxa yokuhamba imigama emide kubafundi baseCala izakuba yinto yezolo emva kokungenelela kwesebe lezothutho elizakunikeza ngeebhayisekile ezingamakhulu amabini kwaba bafundi ngoLwesihlanu. 
  
UMphathiswa wesebe lezothutho eMpuma Koloni uWeziwe Tikana, uza kutyelela kwisikolo samabanga aphezulu iBatandwa Ndondo kwilali iCala Reserve ngentsasa yangoLwesihlanu ukunikeza ngezi bhayisekile. 
  
Zizikolo ezihlanu kulo mmandla ekulindeleke ukuba zixhamle kwesi sipho. 
  
UTikana ukwenza oku phantsi kwephulo iShova Kalula National Bicycle Partnership Project elasungulwa kunyaka ka2001 ukuncedisa abafundi abangeyonxalenye yenkqubo yezothutho karhulumente, kodwa babe behamba imigama evisayo xa besiya esikolweni. Oku ikwaluphawu lokuqaphela inyanga yeDwarha njengenyanga yezothutho.   
  
“Sizimisele ukuqinisekisa ukuba abafundi kwiphondo lethu liphela bayafikelela kwimfundo esemgangathweni. Sisebenza nzima nje kukuba sifuna kuzaliseke esi sifungo,” utshilo uTikana. 
  
UTikana uzakusebenzisa ithuba lokunikeza ngezi bhayisekile ukukhuthaza abazali neenqununu ukuba ziqiniseke ngokufaka izicelo zenkqubo yothutho lwabafundi kwangethuba ukulungiselela unyaka ozayo.",Amakhulu  amabini eebhayisekile kubafundi baseCala
"Kubonakala ngathi iChippa United izakuphulukana nomnye wabadlali bayo ababalulekileyo – uThamsanqa Sangweni.  
Lo mdlali-siswini waKwaZulu Natal kudala efunwa ngamaqela aseGauteng – kodwa ngoku yiBidvest Wits ekuvakala ukuba izimisele ukumthathela kuyo. Iingxelo eziphuma eGoli zithi uSangweni uthiwe tshe ezilolonga neentshatsheli ze-Absa Premier Soccer League zika-2016/17, iWits, ekuqaleni kwale veki. 
Isivumelwano sengqesho sikaSangweni neeChilli Boys sifikelela esiphelweni xa kuphela le nyanga yeSilimela, ngoku kubonakala ngathi lo mdlali akazimiselanga kuhlala eMpuma Koloni kwisizini ezayo.  
USangweni, obekwangukapteni weChippa kwisizini ephelileyo, udlale indima ebalulekileyo kwiChippa kwezi sizini zimbalwa ekuyo.  
Ukuhamba kwakhe zindaba ezimbi kweli qela lisinde ezembeni kwisizini ephelileyo. USangweni udlalele amaqela afana neMamelodi Sundowns, AmaZulu FC ne-Ajax Cape Town.  
ULucky Baloyi, okhululwe yiKaizer Chiefs kutshanje, ngomnye wabadlali ekunokwenzeka batyikitywe yiChippa United phambi kokuqala kwesizini entsha.",IChippa ingaphulukana noSangweni
"UMzantsi Afrika omtsha wazalwa kwidabi lenkululeko elakhokelela ekukhululweni kumakhamandela engcinezelo. 
Ezopolitiko eMzantsi Afrika zisoloko zibonakalisa iimfuno zesininzi sabemi boMzantsi Afrika. 
Kodwa ngoku into efuneka ngamandla eMzantsi Afrika ngumhlaba oqinisekisa inkululeko kwezoqoqosho. 
Intlupheko elutshaba elihleli likhona kumazwe amaninzi yenze ukuba kubekho amaqela athile ezopolitiko eMzantsi Afrika anyanzelisa ukubuyiswa komhlaba ngaphandle kwentlawulo. Inefuthe elinzima ke le ntetho kuba isekelwe kwiingcinga zabantu ababona umhlaba njengento ezakubakhulula kwintlupheko. 
Ezi ngcinga zinefuthe elinzulu xa uzithatha ngokunjalo bazo. 
Umbuzo endinawo ugxile ekubeni umhlaba ungakwazi ukuvelisa indima ebalulekileyo kwezoqoqosho? Ngokulula, umhlaba ungasikhulula njani entluphekweni? 
Umhlaba ngokunokwawo awunamveliso; awuvelisi xabiso, ngaphandle kokuba uphuhliswe ukuze kuvele ixabiso lawo. Oku akuphelelanga ekulinyweni nakumadlelo emfuyo. Xa utsala amanzi kulo mhlaba wandisa ixabiso lawo. 
Indlu, ispaza, naso nasiphi na isakhiwo esisekelwe ekuphuhliseni ixabiso lomhlaba ngundoqo nesiqalo sokuxabiseka kwalo mhlaba ufunwayo. 
Xa sifumana lo mhlaba sizakuwusebenzisa njani ngokwexabiso lawo? Ingakumbi kwintlupheko njengengxaki esentloko. 
Ngokolwam uluvo sikhangela isisombululo sokulwa nentlupheko ngokuthatha uxanduva lokuphuhlisa umhlaba. Kufanele ukuba siqwalasele amathuba oqoqosho ngokukhawuleza, nangavelisa ingqesho. 
Ukuvula amathuba engqesho ayiloxanduva lukarhulumente, lelomntu ofana nam nawe, urhulumente unoxanduva lokwenza ukuba imeko ivumele ushishino. 
Kuyimfuneko ukuba sibonisane norhulumente ukuze enze imeko efanele ukuvulwa kwamashishini, kwakunye nokudala amathuba emisebenzi. 
Viva kwimigaqo-nkqubo evumelana noshishino!  
Viva kwinkxaso-mali!  
Viva kwinkxaso yamashishini akhasayo!  
Viva kwimisebenzi ngexesha lethu! 
*UMbuqe ngumthandi wako konke okucingisayo. Yingqondi esoloko ilangazelela ulwazi nentlalo entle. Ngumhambi weendlela ezingahanjwayo.",Xa sisithi “Sifuna Umhlaba!” sifuna ntoni kanye kanye?
"Kwakhona mawethu! Sikwilizwe apho izinto zenzeka ngokuphazima kweliso. Abantu bayagxanya ukuhamba, kuloo nto bade baqakathe izinto ebekumele ukuba bayazinyathela.  
Yinto esingenakuyinceda ke le kuba yonke nje into itshintsha iguquka ngokukhawuleza. Itekhnoloji nayo ingxama kakhulu, futhi ukungayileqi kukuzikhanda ngenyhek’ etyeni.  
Uzibona sewuwedwa kubomi bakudala ngeli xa abantu obucinga ukuba uphila nabo sebekwamanye amazwe. Unxibelelwano kumaqonga kawonkewonke luxananaze de lwaphixikela nakwiindawo ebekungafanelekanga lukuyo.  
Sizibona sibila sisoma sinqanda umhla nezolo imifanekiso yamakhwenkwe asesuthwini afotwa ze loo mifanekiso ijikeleziswe. Kodwa ndikuthethile oku asinakugxeka konke kolu phucuko yeka nje ukuba thina sisuka sizikhucule.  
Intatheli enje ngoThandile Ntlangano eyayisebenza phantsi kweemeko ezingaginyis’ amathe yayinokuvuya ixhumaxhume ukuba le tekhnoloji yayikho ngamaxesha ayo.  
Kancinci nje, apha ndiphethe incwadi ngosiba lukaM.S. Mlandu esihloko sithi, Kwisizwe Esitsha. Le yincwadi yamabali amafutshane neyapapashwa phaya ngomnyaka ka2004 ngabakwaVia Afrika. Kumabali athwelwe yile ncwadi ndinelo lisihloko sithi, Idabi likanondaba. 
Kweli bali umbhali usilandela imbali nezidubedube ezazilimise mantsantsa ilizwe lethu. Kanye ngexesha elalidinga uxolo ngalo. Kaloku uThandile Ntlangano oyintatheli uzibona exakekile eqokelelela iphephandaba awayelisebenzela, Iliso Lesizwe iindaba zemfazwe eyayigquba phakathi kwemibutho yopolitiko eyayikho.  
Eli xesha kaloku mfundi leli kwabanjwa ngalo iingxoxo kulungiselelwa ulonyulo lokuqala kuMzantsi Afrika.  
Izixhobo zokusebenza koonondaba zazingentle konke konke, uThandile wayephithizela apho sele phela ebulawa nayimbumbulu angenakwazi nokuba yayivela kweliphi icala. 
Sisakhono umntu asifumana ngokusifundela esi, yiyeke le yanamhlanje yokusuka sibe ziintatheli sonke. Ukuba yintatheli kumaxesha angaphambili kwakuthetha ukubasemfuthweni wolwazi, kulibhongo izinto ziqala zibikwe kuwe ze wena ubikele abantu.  
Ngamaxesha esesidlule kuwo lawo. Namhlanje kuthe tshitshilili oonondaba ndawo yonke, kunjalonje nguwashiywa nowashiywa ukubhengeza iindaba. Bathi befika abo bafundele obo buntatheli zibe sezibhengezwe zathi saa nkalwana zonke ezo ndaba.  
Loo ntatheli ifika seyinikwa ngoosinga-nondaba esebekho kuloo ndawo ibonakala njengeyenza iindaba, afane achutyelwe eyona nto ibisenzeka ngabo.  
Ziya kuthi zibhengezwa kumaziko eendaba kube sekuyingxokolo luluntu kumakhasi onxibelelwano zigwadla. Andithi kaloku bona bazive kooqalazive bokwenene, abo basemsini.  
Ke olu lwabo untathelo aluhluzi, into luyibeka njengoko luyibona yaye aluzidini ngokubuza mibuzo. Ukhona phofu umntu obenokuyivumela into yokuzibona ephoswa imibuzo nguye nabani na?  
Andiqondi, kuba ke ngenene umntu unenkululeko yakhe, ke ukuhamba umiswa uhlatywa imibuzo kuba usaziwa kungakufaka engozini. Bubomi beli xesha ke obu futhi bulunge bunje kubantu babo.  
Makhe sithi ubuntatheli obu bebusafana naphaya ngaphambili, apho ubani eberhubuluza engozini efuna iindaba yaye abantu bengawuqondi nomsebenzi wakhe na kakade, ndiyakuxelela ngekunzima!  
Ewe, unyanisile okaMlandu lidabi likanondaba eli. Namhla ke umngeni yitekhnoloji efike yasenza sazibona ubunondaba xa sisonke.  
Yinto esuke yawutshabhisa umsebenzi woonondaba leyo. Bakho ke oonondaba ababengenokusebenza ngeliya xesha lemfazwe eyayiseTransvaal, imfazwe awayeyilandela rhoqo uThandile Ntlangano. Xa kuthethwa ngoonondaba akudlalwa, oku sikwenzayo. Ndiniyekile!",Ngamagorha oonondaba
"Nangalo nyaka, kumakhaya ngamakhaya nakwiindawo ngeendawo ehlabathi jikelele, sikhumbula iqhawe lethu sonke uNelson Rholihlahla Mandela owakhokelela abantu boMzantsi Afrika enkululekweni nokuhlonitshwa kwamalungelo ethu sonke. 
Usuku lukaMandela – elagunyaziswa Zizizwe Ezimanyeneyo njengomalubhiyozelwe minyaka yonke kwihlabathi jikelele , lufika mna noogxa bam sithe bhazalala kwiindawo ezinabantu abahlala ematyotyombeni siqhuba uphando-nzulu oluququzelelwa ngabe Human Sciences Research Council kunye neSebe Lezentlalo Yoluntu. Lubandakanya iintsapho ezikumatyotyombe angamawaka amahlanu kwizwe lonke, kuquka eli phondo leseMpuma Koloni. Iinjongo kukuzoba umfanekiso ocacileyo malunga nemo yentlalo yabantu abasematyotyombeni, ingakumbi kwiindawo ezibhaliselwe ukuphuhliswa ngurhulumente ngokuthi kwakhiwe izindlu zeRDP, kuphuculwe izibonelelo ngamanzi, umbane, iindlela, ukugutyulwa kwelindle, kunye nokuvulelwa kwamathuba emisebenzi eyamkelisa imali abangaziphilisa ngayo abantu. 
Usuku lukaMandela lusifikela noogxa bam sesinyathele kwiindawo ezifana ne-Amalinda, eZiphunzana, Mdantsane, Hankey, Despatch, Tinarha, New Brighton. Ukanti sisaya naseMthatha, eCala, Aliwal North, nakwezinye iziphaluka. 
Kaloku sikhumbula okokuba uMandela ebebaxabise kakhulu abantwana njengeendlalifa zeli lizwe, esenza konke okusemandleni okuqinisekisa okokuba bakhuliswa ngohlobo olufanelekileyo, amalungelo abo ayahlonitshwa, amakhaya nemo yentlalo abakhulela kuyo zibakhuthazela kwikamva eliqaqambileyo. Kungoko waseka ingxowa-mali iNelson Mandela Children’s Fund ukuze iqhubele phambili iinkqubo ezibonelela iimfuno zabantwana. Kungoko norhulumente esakhela izindlu izigidigidi zabantu abasematyotyombeni. 
Kungoko kulo nyaka xa sikhumbula usuku lukaMandela, isininzi sethu sizingca ngokuba ilizwe lethu linconywa emhlabeni jikelele ngemigaqo-nkqubo kunye nemithetho ekhuthaza inkqubela phambili nophuhliso loluntu, kuquka umgaqo-nkqubo ngokukhuliswa kwabantwana okugxininisa iintsuku eziliwaka zokuqala ebomini bomntwana, ukusukela unina esazithwele ukuyokutsho kwiminyaka emibini umntwana ezelwe njengexesha elibalulekileyo ekwakhekeni kwesiseko sokukhula komntwana.  
Kaloku kukho amava anzulu nobungqina obuphathekayo obubonisa okokuba uchitho-mali ngononophelo kwizinto ezifana nokutya okunesondlo, ukunikezelwa kweenkonzo ezisemgangathweni zezempilo nezemfundo kunembuyekezo encomekayo ekukhuleni komntwana ngokuthi kutshayelele amathuba angcono okokuba umntwana akhule esempilweni, afunde aphumelele amabanga aphakamileyo esikolweni, nokuthi abe ngummi welizwe onegalelo elililo kwezoqoqosho. 
Okubaluleke nangakumbi kukuba kwikhaya ngalinye umntwana abenekhonkco lonxibelelwano nomntu omdala onothando nokhathalayo ngendlela akhuliswa ngayo umntwana. Kaloku ukungabikho komntu omdala osisigxina nokhathalayo kusengabangela iingxaki ezininzi ekukhuleni komntwana ngenxa yokungahoyeki ngokufanelekileyo. Ukuhoyeka komntwana akupheleli nje ekumtyiseni nasekumgcineni ekhuselekile ezingozini, koko kuquka ukumdlalisa ngohlobo olumgcina edlamkile. Okunqwenelekayo kukuba lowo uhoya umntwana akwazi ukusukumela phezulu amthuthuzele xa ekhala ngenxa yokokuba elambile okanye efuna ukutshintshwa iimpahla azimanzisileyo, xa egodola, okanye esozela. Kuthi kube nzima kakhulu kwiintsapho ezisematyotyombeni ngenxa yokungonelisekiswa kweemfuno zosapho okubangwa yindlala, ubuhlwempu, nentswela-msebenzi. Ematyotyombeni akukho zihlobo, zizalwane okanye abamelwane ubani angathembela kubo kwathini ngokuncedisana ekukhuliseni abantwana. 
Okuxhalabisayo kwiindawo ezinamatyotyombe esele sinyathele kuzo kukuba ambalwa amaziko aziwa ngee-Early Childhood Development Centres okukhulisa afundise abantwana abaneminyaka engaphantsi kwesixhenxe. Okuqaphelekayo kukuba, kulamatyotyombe kukho ihambonzima engaphaya kunokokuba sicingela njengoko amaxhegwaza ezifumana ekhulisa abazukulwana ngethuba iintombi nomolokazana bephezu kweenzame zokufumana imisebenzi. Amanye amaxhegwazana akhulisa abazukulwana kuba abazali babo sebaswelweka. Bukhulu ubunzima bomthwalo wokukhulisa abantwana kwiintsapho ezininzi ezihluphekayo, ingakumbi ezisematyotyombeni. Le meko isikhokelela kwizikhalazo ngakurhulumente ngokurhuqa iinyawo ngokuphathelele kwizicwangciso zokukhusela amalungelo abantwana kunye neentsapho zabo njengoko kugunyazisiwe kumgaqo-siseko welizwe. 
Xa siqwalasela kulo nyaka, iinkqubo zikarhulumente ezaqaliswa ilizwe lisaphethwe nguMongameli Mandela ezibonelela ukukhuliswa kwabantwana zisawa ngeneno ekuhlangabezeni neemfuno ezingundoqo ezingaqinisekisa ikamva eliqaqambileyo labantwana. Kungeso sizathu ke ekulindeleke okokuba urhulumente kunye nabo bonke abakhathalayo babhinqele phezulu ekulungiseni lo mba, ngenjongo zokuqhubela phambili umsebenzi oncomekayo owaqalwa livulandlela nesithwalandwe uMandela.",Kukhunjulwa uMandela nesisa sakhe
"USUKU lwezithandani lufikile, umoya wothando sele uvakala. Ukuba ucinga ngokwenzela iqabane lakho into entle ngosuku lweValentines, cinga ngokulinda umhla we-16 kweyoMdumba. 
Inyanga yoMdumba yaziwa njengenyanga yokubhiyozela uthando kwabo bazizithandani. Kusuku lwe-14 kule nyanga (eyoMdumba)  lubekelwa bucala njengeValentines Day. 
Ngalo mhla, amaqabane enza oko kwenziwa ngabathandanayo,  ukuthengelana izipho, ukukhutshelwa kwiindawo zikanokutsho zokutya, iihotele, ukuya kwiipikiniki, ukuya kubukela umfanekiso bhanya-bhanya eCinema njalo njalo. 
Abanye abayi kubanathuba ngolu suku ngenxa yokuxakeka, kodwa ungaxhalabi, ingakumbi wena mntu oseMonti ngokuba iNight of Soul Music yeyakho. 
Ngobu busuku izithandani namanxila eengoma ezincamis’ umxhelo azakube esonwatyiswa ligqala kumculo wothando uRingo Madlingozi, uSbo The Poet, Betusile Mcinga, Mali, no-NJ Kunene. 
Umbhexeshi womsitho nguAmaza Ntshanga woMhlobo Wenene FM. 
Encokolela I’solezwe ngalo mcimbi, umsunguli uMfez……….. uthi le yingcamango awayenayo kwango-2014, efuna ukuqala nayo ngeValentine ka2015 kodwa akabinabo abaxhasi balo mbono. 
“Okona kunikisa umdla kokokuba nangoko ndandifuna ezimvumi zinye,” kubalisa uMfezi. 
 “iNight of Soul Music bubusuku bokubhiyozela umculo we-Soul nothando kuba olu hlobo lomculo lolothando. Sikhethe inyanga kaFebruwari nanjengoko usazi yinyanga yezithandani.” 
Amatikiti afumaneka eComputicket nge-R200 ze ele-VIP ibeyi-R380. 
 Ubusuku ngumhla we-16 kweyoMdumba 2018 eOrient Theatre ngentsimbi yesixhenxe ngokuhlwa.",IValentines Day iza nomculo oncamis’ umxhelo eMonti!
"Amanqindi ngumdlalo othandwayo ngabantu bawo – kodwa ayingomdlalo olula ngakumbi kumanenekazi kuba udlalwa kakhulu ngamadoda. Ubuninzi bawo amadoda aye acinge ukuba amanqindi ngawawo kuphela, nto leyo ebasokolisayo abo bangengomadoda. UNosisa Msindeli lelinye lamanenekazi ambalwa azimisele ukwenza umahluko kulo mdlalo wamanqindi. “Ndingumqeqeshi apha emanqindini,” utshilo uMsindeli. 
UMsindeli ngumqeqeshi kwiSisonke Boxing Club yaseMdantsane. Wangena emanqindini kwiminyaka emibini edlulileyo emva kokuchitha ixesha elininzi kwiKarati – eyona nto akhule eyidlala. Wafakwa emanqindini nguNoma-efese noNamhla Tyhuluba. Esi sikhuthali sentokazi besiqeqesha iimbethi manqindi ezisafufuzayo ebezikhuphisana kwiBuffalo City Mayoral Cup kwiveki ephelileyo. Amanqindi yinto ayithandayo uMsindeli futhi azimisele ukuya kude kuyo. Indlela ebezimisele ngayo kule tumente yamanqindi ibonise umntu ofuna ukwenza izinto ezibonakalayo. Ubomi bakhe uMsindeli abululanga emanqindini kuba elinenekazi, ngaphezulu koko kuba amanqindi engakhulelanga kuwo. Njengokuba ephakathi ngoku ulwa nezo zinto. Zizinto ekungekho lula ukuzilwa – kodwa ngoba ungumntu oqeqeshiweyo futhi ozimiseleyo – iingxaki unyathela phezu kwazo. 
 
“Ndingumntu onomdla kumanqindi akula mgangatho uphezulu. Ukusebenza nabantwana kuyandikhuthaza ngoba bayamamela kwaye benza abakuxelelwayo. Ndiyakuthanda ukubalapha emanqindini, ingase ndikhule kuwo,  ndikhulise naba bantwana,” utshilo uMsindeli. 
Eli nenekazi lithi kusekho izinto ezingafanelekanga abagagana nazo bengamanenekazi emanqindini. “Into endifike ndayithanda apha emanqindini kukuba kuthethwa phandle. Thina kwiKarati asizithethi zonke izinto, apha umntu uthetha nawe ngelo xesha xa kukho ingxaki. Kodwa thina manenekazi asixhaswa emanqindini. Ngamanye amaxesha kukho indawo yokusidelela emadodeni. Bayathanda ukuthi asinakuzenza izinto ezithile kuba singamanenekazi okanye kuba ndingawadlalanga ekukhuleni.",‘Anayo indawo yokusidelela amadoda’
"OOMASIPALA abasixhenxe baseMpuma Koloni, kuquka namaqumrhu amathathu ee-arhente zophuhliso, bafumene iincwadi ezicocekileyo (clean audit) kwingxelo ebhengezwe ngoLwesithathu nguMphicothi ziNcwadi jikelele uKimi Makwetu. 
  
UMakwetu ubhengeze le ngxelo yonyaka-mali ka2015/16 kwinkomfa noonondaba kwisixeko sasePitoli. 
  
Oomasipala abafumene ingxelo yeencwadi ezicocekileyo yiJoe Gqabi, Engcobo, INgquza Hill, Matatiele, Nyandeni, Senqu noMzimvubu. Kwicandelo lee-arhente zophuhliso, iMandela Bay Development Agency, Chris Hani Development Agency neNtinga OR Tambo Development nazo zifumene iincwadi ezicocekileyo. 
  
Oku kuthetha ukuba oomasipala abangamashumi amathathu anesibhozo eMpuma Koloni, abazifumenanga iingxelo zeencwadi ezicocekileyo. 
  
UMakwetu utyibele umasipala waseNgcobo esithi ungumzekelo worhulumento olucocekileyo nolusekezelwe kuphuhliso loluntu. “Iyasikhuthaza kakhulu into yokubona urhulumento olucocekileyo kumasipala waseNgcobo apho sibone ukuba iinkqubo zezicwangciso zohlahlo lwabiwo-mali zisenziwa ngendlela eyonelisayo,” utshilo uMakwetu. 
  
UMakwetu uthi umasipala waseNgcobo ukwazile ukuchitha imali engange-R8.5 yezigidi zeerandi yofakelo-mbane ngendlela esemgangathweni, kwaye kwankqu nomsebenzi lowo ugqitywe ngethuba obuqingqelwe lona. 
  
Kusenjalo uMakwetu ugxeke umsebenzi wesigaba sesihlanu (Phase 5) wokulungiswa kwesitalato iFleet eMonti esithi ungumzekelo wobubhutyubhutyu bomsebenzi ongakhathalelwanga. 
  
Kulo msebenzi, ngokokutsho kukaMakwetu, unokontraka wokuqala – okwanyanzeleka ukuba atshintshwe ngenxa yomsebenzi ongekho semgangathweni – wahlawulwa iR11.3 yezigidi zeerandi kodwa wawushiya phakathi lo msebenzi ze umasipala waseBuffalo City wahlawula enye imali engange-R15.7 yezigidi zeerandi kunokontraka wesibini.",Naba oomasipala baseMpuma Koloni abaneencwadi ezicocekileyo
"Utshintsho yinto engaqhelekanga, nekunzima ukuyamkela. Isebe lemfundo esisiseko kwelo Mzantsi Afrika linomceli mngeni wokuguqula imfundo kumabanga aphantsi, ngokuthi landise izifundo ngolwimi lwenkobe. 
Eli phulo linomceli mngeni wabantu abalibona njengelitsalela emva, njengoko ihlabathi lisiba yindawo ebumbeneyo ngokwentsebenziswano.  
Umphathiswa wezeMfundo eMpuma Koloni uMandla makupula udize ukuba eli sebe likwiphulo lokunabisa inkqubo yokufundisa ngolwimi lwenkobe kwizikolo ezingamakhulu amabini anamashumi amathathu kweli phondo. 
UMakupula uthe eli phulo linwenwela kwizikolo ezikwizithili ezilishumi, kwezo zingamashumi amabini anesithathu emva kokumiliselwa eCofimvaba. “Sizakuqinisekisa ukuba kukho utitshala ojongene nokumiliselwa kwale nkqubo kwisikolo ngasinye khon’ ukuze ibe iyalandelwa,” utshilo uMakupula. 
Udize ukuba kukho abayijongele phantsi le nkqubo, “Kuba sasiphantsi kwamaNgesi ngethuba lobukoloniyali kwasicinezela oko, kuba ngoku sicinga ukuba yonke into ebalulekileyo kufanele ukuba yenziwe ngesiNgesi.  
Ndityelele kumazwe afana neTshayina, iJamani neFrance, ndandibana nooNjingalwazi bala mazwe. Xa ndithetha nabo ngesiNgesi bayanqwala, ukubonakalisa ukuba bayandiva, kodwa  xa bendiphendula bathetha ulwimi lwabo lwenkobe,” woleke ngelo okaMakupula. 
Ukwathe abafundi abamnyama banomceli mngeni wolwimi, ngakumba ngexesha leemviwo. “Xa umfundi efumene imibuzo ngesiNgesi into aqala ayenze kukuguqulela lanto isephepheni esiXhoseni, emva koko aziphendule ngesiXhosa phambi kokuba ayibhale phantsi ngesiNgesi,” uqhube watsho uMakupula. 
Ukwathe uvavanyo ngale nkqubo eliqhutywe leli sebe eCofimvaba liyimpumelelo. Abafundi banikwa iphepha lemibuzo ngesiNgesi nangesiXhosa. UMakupula uthe oku kubenza bangasokoli kangako ukufumana iimpendulo. 
Ukwadize nokuba ngootitshala bebakala lika Grade R abayi-991 abazakuba sezikolweni kunyaka ozayo, nto leyo ayichaze njengeyokuqala ezimbalini zesebe lemfundo kweli phondo. 
Isebe lezemfundo kweli phondo belisingathe amawonga ootitshala abathe bagqama kumagumbi okufundisa kunyaka ophelileyo. Isithethi seli sebe uMali Mtima uthe, “Injongo yethu kukuwonga abo benze okuncomekayo ezikolweni, nokukhuthaza nabanye ukuba bazeke mzekweni.” Ukwathe eli sebe lifuna ukunciphisa inani lootitshala abashiyayo kwezemfundo, bakhangele kweminye imisebenzi. 
 
 
  
Igqala letitshala uThandi August nokhuphe oosaziwayo kwezopolitiko abaquka lo kaMakupula uzuze iwonga le Lifetime Achievement, ngegalelo lakhe kwezemfundo.",Lulwimi lwenkobe isisombululo kwimfundo yabantsundu
"Usekela mongameli weli uCyril Ramaphosa ukugxeke kabukhali ukubulawa kwamapolisa okuqhubeka kweli, ngethuba ebethetha kwisikhumbuzo samapolisa abhubhele emsebenzini ePitoli izolo. Amapolisa oMzantsi Afrika aqhuba esi sikhumbuzo minyaka le ngenjongo zokukhumbula loomapolisa athe awa ngethuba esembenzini. “Bonke abantu ababulala amapolisa mababanjwe bagwetywe ngokufanelekileyo, kuba ukubulala ipolisa kukulwa norhulumente uqobo,”uthethe watsho uRamaphosa. Usekela mongameli uthethe kulomsitho egameni likamongameli uJacob Zuma obekulindeleke ukuba enze intetho ephambili kulomsitho. 
 Intsapho zamapolisa eziphuma kwilizwe ngokubanzi bezikho ukuzimasa nokhumbula onyana nentombi zabo.”Uluntu loMzantsi Afrika maluncedise amapolisa ukubamba abantu abahlele ukubulala amapolisa welizwe lethu, amapolisa akhusela abantu,” utshilo uRamaphosa. Eli lizwe lelinye lamazwe anengxaki yokubulawa kwamapolisa ngethuba esemsebenzini. Amapolisa akhunjulwe apha ngalawo abhubhe phakathi kwenyanga ka Epreli wonyaka ophelileyo ukuza ku Matshi walonyaka, itshilo ingxelo. Ngamashumi asixhenxe anesibini amapolisa abhubhe eMzantsi Afrika kunyaka ophelileyo,kuwo angamashumi amane abhubhe ejijisana nolwaphulo mthetho, itsho ingxelo.",URamaphosa ukhalimela ukubulawa kwamapolisa
"PhaYA kweyeKhala, kweli phephandaba, kukhe kwabhalwa ngomntu obanga ukuba unguThixo. 
Phambi kokuba kwenziwe nantoni na ngomntu ozibiza ngokuba unguThixo kukumsa kooGqirha bengqondo kwangethuba. Ngethamsanqa, eKapa apho akhoyo lo mntu baninzi oogqirha bolo hlobo. Mabancede torho abakowabo bamse. 
Baninzi apha eMzantsi Afrika abantu abahlohla ezabo ngokuqhatha abanye besebenzisa igama likaThixo.  
Baninzi maxa onke noozamazama kwelo cala. Into yokudlala ngabantu kusetyenziswa igama likaThixo indala kakhulu apha kweli lizwe, kodwa le yokuba umntu ade azibize ukuba unguThixo ihamba yodwa. Ngaphambili amaxoki amaninzi ayeye abange nje ukuba athunywe nguThixo engathunywanga. 
Ndisemncinci kwakha kwakho nomntu owayesithi ugxothwe nguThixo emasangweni eZulu ngenxa yokuba izono zakhe zininzi kangangokuba zinokonakalisa isihogo sikaThixo enokufakwa esihogweni.  
Wayesithi ke uThixo umthumele emva apha emhlabeni, emthumelele ukuba aze kuphungula izono zakhe ngokuzichaza ebantwini esidlangalaleni. Wayehamba ke ezitalatweni ezilokishini zoomaMonti, Qonce noKomani – esasaza izishiqi namanyala awayebanga ukuba wawenza ekuphileni kwakhe kwangaphambili. 
Yonke ke into awayeyithetha lo ‘mprofeti’ wayengayithethi ngohlobo olunokuviwa ngabantu kuba wayekhonkotha okwenja, enotata endimaziyo owayemtolikela. 
 Yaye iyitoliki yodwa eyaye iyiva into ethethwa ngulo mprofeti owada wabizwa ngokuba nguKhonkotha. 
Mna ndambona kwakanye kungorhatya phambi kwakwaMaDlamini eMbonisela Street, ekoneni yeMbonisela neCamp Street, eNew Brighton kwaMekeni. 
Kuthiwa ke ubuprofeti nokukhonkotha kwalo mprofeti kwaphela mhla wabanjwa ngamapolisa amhlophe aseKomani awayesazi kakuhle isiXhosa, wona ke athi akuva utoliko lwamabibi ambamba amfaka ngaphaya kwezitshixo phambi kokuba ambethe kanobom emxelela ukuba aza kumbetha ade athethe engeyonja nje. Kuthiwa ke waphela ethetha.  
Kuthiwa wenziwa ukuba athethe esidlangalaleni ukuze beve abantu ukuba uyakwazi ukuthetha. Kwaphelela apho ke ukukhonkotha kukaKhonkotha. Baphelela apho nobo buxoki bobuprofeti.  
Ungacingi ke ukuba wayengenabalandeli uKhonkotha. Kungekudala ndidibene nomntu endixelela ukuba yena umazi kakuhle uKhonkotha, esithi wayengumprofeti wenkululeko owayelandelwa nguyise, uyise embona uKhonkotha njengoYeremiya wasebhayibhileni owayekhalela isizwe sakowabo esasisekuthinjweni. 
Indlela abathanda ukukholelwa ngayo abantu balapha abantsundu iyaxaka. Wonke umntu ongafuni kuphalaza gazi, xa efuna lula ubutyebi, uthatha ibhayibhile akugqiba ukuzilungisa isiqu, akhe ibandla lakhe nokuba akazi nto ngabhayibhile nabuKristu, nokuba akakwazi nokucengceleza uBawo wethu osezulwini. 
Ubuninzi bezifo nobunzima bokufumaneka konyango olululo kwenza namhlanje ukuba abantu babe licham lwenkitha yabaprofeti namaxwele obuxoki. 
UJohn Gunther waseMelika owabhala incwadi ebizwa “Inside Africa” ngethuba loo1954, uthi enye yezinto ezammangalisa kakhulu eMzantsi Afrika bubuninzi beeCawa kubantu abamnyama.  
Uthi ezinye zezi cawa zinamagama amangalisayo. Uthi enye awayifumanayo igama layo laye liyi “King George VI Win The War Hallelujah Church in Zion.” Uthi enye inkonzo igama layo laye liyi “Codliver Oil Dead Church.” 
Kanti ke apha eMonti nakwezinye indawo yakha yakho inkonzo eyayibizwa ngokuba libandla lika-Adam. Kwakuvalwa iminyango neefestile xa iqhutywa.  
Uthi umntu owayendichazela ngokuyazi kuba umkhuluwa wakhe waye ngumfundisi kule kaAdam, kwakunganxitywa mpahla tu enkonzweni, ibandla lonke lingumzekelo kaAdam noEfa emyezweni, kuculwa kujikelezwa, umfundisi eze ngokwakhe ngabazalwana nodade.  
Yena ke ujikelezwa ephethe igqajolo loswazi lokubetha umzalwane nokuba ngudade obonakala, kolo hambo ze, esoyiswa sisono sokuqala esagxothisa umntu eEden. 
Kanti ke ekuqalekeni koo1960, abanye abasebenzi basemizini yabelungu eKabega Park eBhayi, bathi bakubona ukuba kunzima ukugoduka ngoLwezine bazenzela inkonzo eyaye ingathiwa pa-ha eyayibizwa ngokuba kuseLudusheni ngabantu bayo. Kuthiwa le nkonzo yayingena ngokuhlwa etempileni yabelungu engasetyenziswayo. Kule nkonzo yaseLudusheni kwakugqityelwa ngokuthi umshumayeli wesibini, athi ukuphela kwengoma  “masiye emadolweni”. Xa kusiyiwa emadolweni, igosa elingasemnyango lalicima zonke izibane. Kuthi kwakubamnyama, adanduluke umshumayeli athi “udushe eludusheni”. Ibe ludushe ke ebumnyameni, abantu bagoduke ngokugoduka ukubuyela apho baxelenga khona. 
Kanti ke apha eMdantsane ngo1980, ndeva ukuba kukho inkonzo engena yonke imihla ententeni kwi-unit ethile. Kwakusithiwa le nkonzo xa ibizwa, yinkonzo yombhovuzo.  
Xa ndibuza ukuba yintoni eqhubekayo embhovuzweni. Impendulo yabo bonke abandiphendulayo yaye iyeyokuba into eqhubekayo kukunikana kwabantu bakaThixo uthando lwasenyameni. 
Kwathi ke xa ndiphikisa usisi ongumakoti owayendincomela le nkonzo sincokola ebhasini, mna ndisithi soze ihle into enje ngale wayendixelela yona, ndisithi soze kubekho ntente igcwele abantu abenza umkhuba onjalo bayekwe ngamapolisa bangabanjwa. Uthi umakoti, “tyhini bantu, ngubhuti onjani lo?”  
Uthi zizibhanxa zamapolisa oza kuzichola phi ezi ziza kuthi zingamadoda zifike kubhovuzwa ngamanye amadoda, zisuke zona zithi endaweni yokwenza njengamadoda, zikhuphe iintsimbi zibophe abantu bethandana?  
Yho! Akwaba bendinomnakwethu bendizaw’goduka ndiyokumthatha ndithi, yiza, yiza mntakamama, nasi isisulu sigqunywe ngelema eMdantsane”. Ndamjonga lo mfazana ndasuka ndaphela yintsini, ndaqiniseka ukuba ndinyanisile ukuba ayikho inkonzo yombhovuzo. 
Ndothuka emva kweminyaka engaphezu kweshumi xa beliqela abantu abathi kum, yayikho ngokwenene inkonzo yombhovuzo. Ndixakwa kukuba yapheliswa yintoni. 
Ukuqhela uThixo negama lakhe yingozi enkulu. Xa abantu bengoyiki bantu, bengoyiki ntolongo, bengoyiki naThixo, yintoni embi abangenakuyenza befuna ukuyenza? 
Abazali mabafundise abantwana ukwenza okulungileyo kwabanye abantu. Mabafundise abantwana ukuzidla ngegama labazali babo.  
Ndikhumbula ukuba thina sisengaphantsi kweminyaka esibhozo sasifundiswa ukuba masikhusele iingelosi zethu ukuba zingabhityi kukuhlekwa zezinye ngenxa yezenzo zethu zokugeza. 
Ingqeqesho yomntu ayisoze iphumelele xa umqeqeshi efuna ukuba mayibenencasa koqeqeshwayo.  
Ingqeqesho yomzali, umfundisi welizwi neyetitshala mayingafani neyomama kanonkala, othi xa efundisa abantwana ukuhamba ngqo abenzele umzekelo ngokuhamba goso.  
Ewe, ayilula lo nto, kodwa mayizanywe kuba kakade ubomi ngumzamo. 
Abantu mabazi ukuba ayisiso isono ukungayikholwa into ongayiqondiyo.",Othi unguThixo makasiwe koogqirha bengqondo!
"Ingxowa-mali yabafundi iNational Student Financial Aid Scheme (NSFAS) ihlab’ ikhwelo kulutsha lwaseGcuwa neendawo ezingqongileyo ukuba luzimase umsitho ojolise ekukhuthazeni abafundi nolutsha olungaphangeliyo ukuba lufake izicelo zenkxaso-mali kule nkampani. 
 Lo msitho uza kubanjelwa kwiholo yaseMsobomvu eGcuwa emini emaqanda ngoMgqibelo (umhla wamashumi amabini ananye kule nyanga). Oku kwenziwa phantsi kwephulo iFaka Isicelo Ngoku (Apply Now). 
 Ixesha lokufakwa kwezicelo lakuvalwa ngomhla wokugqibela kwinyanga yeNkanga. Abaselungelweni lokufaka izicelo ngabafundi bebanga leshumi (Grade 12 ), okanye ulutsha olungaphangeliyo olufuna ukufunda eyunivesithi okanye kwiiTVET Colleges.-Sithandiwe Velaphi",Faka isicelo sikaNSFAS ngoku!
"Inenekazi lakuCentane kwilali yaseMsento, uSiphesihle Mfaxa (24) ocula iAfroPop, unethemba lokulandela ekhondweni likaFez Junior kukhuphiswano lomculo lwesi sikhululo sosasazo iTruFM.  
UMfaxa ongumfundi kwiyunivesithi iWalter Sisulu eGcuwa, uphakathi kweemvumi ezilishumi elinesithandathu ezikhuphisana kwicandelo lomculo kwiTru Talent Search.  
Lo mfundi ukunyaka wesithathu kwizifundo zakhe zePublic Management, unephupha lokuba yimvumi egqibeleleyo kwaye iminqweno yakhe ingafezekiseka ukuba angaphumelela.  
“Iphupha lam linye kukuphumelela iTru Talent Search ukuze ndizibone ndiyimvumi ephuhlileyo,” kutsho le nzwakazi yakuCentane ngaphambi kokuba ingenele kwiTru Talent Search kunyaka ophelileyo, wancokola noFez Junior waseMsobomvu eGcuwa owaphumelela olu khuphiswano ngo2015. 
“UFez Junior wathi kufuneka ndizimisele kwaye ndibonise uluntu isiphiwo endinaso emculweni,” uqhube watsho.  
UMfaxa ukhule ethanda iimvumi ezinjengouThandiswa noNtsiki bakwaMazwai, Amanda Black, CICI kunye noFez Junior omenza abenethemba lokuphumelela ukhuphiswano.  
Le ntwazana icela uvotele ngokuthumela umyalezo othi “Music 11” kwinombolo ethi 32666 ukuze ifezekise iphupha layo.  
Umyalezo ngamnye utyabula imali engange R1. Iivoti zivalwa ngalo Mgqibelo.",Imvumi yakuCentane kwiTru Talent Search
"ABAKWANTSASANA eGeorge, banqakule umfundi ominyaka ili-17 ubudala wesikolo samabanga aphakamileyo, emva kokuhlatywa komnye umfundi wabhubha ngoMvulo.  
Ongumlomo wamapolisa ala mmandla, uCaptain Malcolm Pojie, uthi esi siganeko senzeke ngaphandle kwamasango esikolo kulandela uxambuliswano phakathi kwala magatyana mabini.  
Uthi eli xhoba liselula libhubhele kwiklinikhi yale ngingqi emva kokuhlatywa izihlandlo ezithathu.  
Lo mrhanelwa, nongenakuthiwa pa-ha ngegama ngenxa yokuba lula kwakhe, uvele kwinkundla kamantyi waseGeorge ngoLwesithathu ngamatyala okubulala.",Umfundi ubanjelwe ukubulala omnye
"Ibhunga lomasipala waseNgcobo liqhube uqeqesho kooceba balo masipala ngeenjongo zokuhlangabezana neemfuno zoluntu. Oku kuyinxalenye yephulo elikhokelwe yinkulumbuso yeMpuma Koloni uPhumulo Masualle elibizwa ngokuba yiMasiphathisane. 
Phantsi kukaMasiphathisane kusekwe iqonga elibizwa ngokuba ligumbi kaxakeka (War Room) ngenjongo yokukuhlangabezana neemfuno zoluntu kwiindawo abahlala kuzo.  
Lendlu kaxakeka igxile kwiingxaki zabantu abadala, abakhubazekileyo, ulutsha, abagulayo nabadinga uncedo kumasebe karhulumente ohlukeneyo. 
Umasipala waseNgcobo ububambisene namaqumrhu, kwakunye namasebe karhulumente. 
Ooceba kulindeleke ukuba bafundise abantu kwiiWadi abaphuma kuzo ngabakufundileyo, nangendlela abazakusebenzisana ngayo noluntu. 
Ojongene ne-ofisi elwa ukwanda kwesifo sikagawulayo kulo masipala uNobuhle Maninjwa uthi bafuna ukuqinisekisa ukuba lamagumbi kaxakeka ayasetyenziswa.  
”Nanjengoko igumbi likaxakeka lidibanisa uluntu ekuhlaleni sibone kubalulekile ukuba ooceba njengabantu abakufuphi ebahlalini bafundiswe ngendlela yokuwasebenzisa, ukuqokelela iinkonzo zisiwe ebantwini,” utsho uManinjwa. 
Uqhube wathi akufanelekanga ukuba abantu babizwe imihla ngemihla, beziselwe iinkonzo ezohlukeneyo, yilonto iinkonzo bezibandakanya neMasiphathisane ukuze zisiwe ngaxeshanye eluntwini.  
”Sikhuthaza ooceba babaqokelele abantu babo kwiiWadi zabo bancedwe kuzo, abanye abantu abanamali yokuya rhoqo edolophini. Xa sisebenza sisonke namasebe ziye kubo ngexesha elinye iinkonzo abazidingayo songa ixesha labo nemali. ” uvale ngelitshoyo. 
Ooceba bakwafundiswe ngendlela yokukhawulelana neengxaki abangazibona bedibana nazo ekuhlaleni, bekwanikwa nethuba lokuveza iingxaki abasele bedibene nazo ukuza kuthi ga ngoku.  
 Igumbi likaxakeka lizakusebenzisa amavolontiya, nanoxanduva lokukhuthaza abantu ngokubaluleka kokundwendwela amasebe karhulumente kwiinkonzo abazidingayo.",Baqeqeshwe ukujongana neengxaki zoluntu ooceba eNgcobo
"ULunathi Mdatyulwa ngumdlali weChippa United opheleleyo.  
Lo mdlali utyikitywe yiChippa emva kokuzibalula kwiNedbank Ke Yona yalo nyaka.  
UMdatyulwa ngumdlali wokuqala kwiqela labadlali abaveliswe yiKe Yona othathwe liqela elidlala kwiPSL.  
“Ndifuna ukuthi enkosi kuNedbank ngokundinika ithuba elinje ebomini bam. Ukufikelela kwinqanaba endikulo kunzima kakhulu. Ndizimisele ukubamba ngezandla zozibini ithuba endilifumeneyo,” utshilo.",UMdatyulwa uthathwe yiChippa
"Umbutho olawulayo iANC, ukholelwa ukuba ooceba beANC kuwadi 43 ababini abadutyulwe babhubha eNelson Mandela Bay, uAndile Andries, 45,  kwakunye noLubabalo Keso, 41,  ukubulawa kwabo akunanto yakwenza nenkomfa eza kubanjwa kule mpelaveki eMonti. 
Aba badutyulwe ngoMvulo emin’ emaqanda kule veki kwilokishi yakwaNobuhle eGqeberha. Bebephuma endlini kaAndries besiya phandle ngethuba bedutyulwa ngabantu abakhwele kwiQuantam neye yabaleka emva koko. Esi sibini siye sabhubha ngoko nangoko kwindawo leyo yexhwayelo. 
Unobhala wengingqi yaseNelson Mandela Bay, uLuyolo Nqakula, udlulise amazwi ovelwano kusapho lwamaxhoba nakwabanye oogxa babo beANC. Uthi abenze oku babafuna bebanjiwe  kwaye batshutshiswe. Uthi oku akunanto yakwenza nenkomfa ekujongwe kuyo kule mpela veki. 
Esi sehlo sokuhlaselwa kooceba eNelson Madela Bay ayisesokuqala kulo nyaka nanjengoko kwinyanga ezidlulileyo kudutyulwe kwabulawa uceba waseNelson Mandela Bay uMzwandile Booi  esemotweni yakhe. 
UBrigadier Tembinkosi Kinana, uthi unobangela wokuhlaselwa kwaba babuleweyo awukaziwa, amapolisa asaphanda kwaye bekungekabanjwa mntu. UKinana ukwabongoza kuluntu luncedisane namapolisa malunga noku kwaye luza kukhuseleka, kungenjalo lutsalele ku08600 10111. 
Inkomfa yeANC yeli Phondo kulindeleke ukuba ibanjelwe eICC eQuigney eMonti ukuqala ngoLwesihlanu ukuya ngeCawa (6-9).",Badutyulwe babhubha ooceba ababini beANC
"NOXA nje eMpuma Koloni kukho imisebenzi emitsha eyi-65 000 kwikota yokuqala ka2021, eli phondo lelona lineqondo eliphezulu kwintswelongqesho eMzantsi Afrika. 
Kwiziphumo zohlolo lweqondo lwemisebenzi ezikhutshwe liZiko leeNkcukacha Manani loMzantsi Afrika (Stats SA) kule veki, iMpuma Koloni ineqondo eliphezulu lentswelongqesho ngo-43.8% kwikota yokuqala ka2021, ube wona uMzantsi Afrika uphela uneqondo lentswelongqesho elikwi-32.6%, kweli xesha linye. Oku kuthetha ukuba iphondo laseMpuma Koloni logqitha nelizwe liphela ngokweqondo lentswelongqesho. 
Iphondo lesibini ngokwentswelongqesho yiFreyistata ngo-35.6%, ze kwindawo yesithathu ibeyiRhawutini ngo-34.4%. 
Inani labantu abangaphangeliyo eMzantsi Afrika lonyuke ngamawaka asibhozo ukuya kwi-7.2 million, ze inani labantu abakruqukileyo ekufuneni imisebenzi lonyuka nge-201 000 (okanye i-6.9%). Kodwa inani labantu abangalungelanga marike lehlile nge-38 000. 
Iqondo lentswelongqesho kubantu abatsha likwi-46.3% logama iqondo lentswelongqesho kwabo bathweswe izidanga eyunivesithi likwi-9.3%. La ngamani aphume kuhlolo lweqondo lwemisebenzi kwikota yokuqala ka2021. 
Umsebenzisi kaFacebook ozibiza ngoKuhle Mbiko ubhale kuFacebook wakhe kule veki esithi: “EASTERN CAPE ukhangela umsebenzi ide ibengumsebenzi wakho ukhangela umsebenzi”. Oku kuthetha ukuba, ngokukaMbiko, kwiphondo laseMpuma Koloni ubani ukhangela umsebenzi de afane nomntu olinde uNxele ngenkqu. 
Kunyaka ophelileyo urhulumente wephondo, ngokomlomo kaMphathiswa wePhondo kwiSebe lezeZimali noPhuhliso loQoqosho, uMlungisi Mvoko, wabhengeza ukuba iphondo liphulukene ne-R23.9 billion (esisabelomali esivela kwiSebe lezeZimali kuZwelonke) ukusukela ngo2011, ngenxa yabantu abashiya eli phondo beyokufuna amadlelo aluhlaza kwamanye amaphondo. 
Kodwa urhulumente waseMpuma Koloni uvakalise ukuba uyakwamkela ukuthoba iqondo lentswelongqesho ukusuka ku-47.9% kwikota yesine ka2020 ukuya kwi-43.8% kwikota yokuqala ka2021. 
“Urhulumente waseMpuma Koloni oku ukubona njengokusabela koqoqosho lwethu, okuchaza ukuswabuluka kwemarike emva kokuvalelwa yiCOVID-19. Njengorhulumente waseMpuma Koloni, sixakekile luxanduva lokukhulisa uqoqosho nokudala imisebenzi sikhokelwa siSicwangciso sePhondo sokuVuselela uQoqosho,” utshilo uMvoko kule veki.",‘EMpuma Koloni ukhangela umsebenzi ide ibengumsebenzi wakho okhangela umsebenzi’
"KAPA: INDODA yaseDelft eNtshona Koloni ifunyenwe itshoba lilele umbethe, itshe icala lobuso, ijinga ivili entanyeni kwibala elikwisitalato iCheesewood izolo.  
Usapho lakwaRamotsabi luthi luvuswe sisikhalo sikaPhelang erhuqwa liqela lamadoda, bemtsalela emotweni emva kwentsimbi yokuqala ekuseni ngethuba elele kwityotyombe lakhe.  
Luthi abahlali bathi uye walwa namanye amadoda ngelixa ebevela esimokolweni.  
Ilungu lamapolisa okuhlala eDelft uLunga Velebhayi, uthe sibothusile esi siganeko kwaye basaphanda ukuba asinxulumenanga nokuthathela umthetho ezandleni na.  
Uthe yagqibela kudala ukwenzeka into enje kule ngingqi.  
“Sisathetha neetshomi zakhe,  sizama ukuphanda ukuba ebengenazintshaba na okanye wakhe wamosha abantu mhlawumbi kudala. Siyathemba ukuba baza kusebenzisana nathi,” utshilo uVelebhayi.  
Uthe ukuba liyinyani elokuba kukho abantu axabene nabo bayakwenza konke okusemandleni ukuqinisekisa ukuba bayabanjwa.  
“Ukuba lo nto injalo bubugwala obukhulu obo. Awunakulinda umntu aye kulala xa uyindoda ze nimrhuqe ingakumbi xa emnye,” utshilo, esithi kungokunje basathuthuzela usapho.  
ULukhanyo Mavata uthe umgqibele uPhelang esesimokolweni.  
“Sive sele kusithiwa kukho umntu okhalayo kwiAvanza emhlophe. Siphumile, salandela umkhondo de saya kufika kwibala eliseCheesewood ngaku R300. Akhange sikholelwe xa sibona uPhelang etshe icala lobuso ejinga ivili entanyeni. Ihambisa umzimba indlela abulewe ngayo. Kwaye asimazi engumntu oneentshaba thina bamaziyo.”  
Isithethi samapolisa uAndre Traut, uthe akukabikho mntu ubanjiweyo malunga nesi siganeko.  
“Indoda eneminyaka eyi-25 ifunyenwe itshile itshoba lilele umbethe eCheesewood eDelft ngo 1:15 kwintseni yangeCawe.”",Irhuqwe yatshiswa indoda eDelft
"Ibinguphantsi phezulu ngethuba abasetyhini bedlala ibhola yombhoxo kumabala aseMzamomhle eSantini, ngeCawa. 
 IGonubie Mighty yaseMzamomhle nebidlala neBreakers yaseKomani zidlale ngokukhulu ukuzimisela nanjengoko la maqela ebefuna impumelelo. IBreakers yiyo ephumelele lo mdlalo njengoko ithe yabetha iGonubie Mighty ngamanqaku angamashumi amabini anesibini kwasixhenxe. 
Umqeqeshi weBreakers uThulani Katshwa uthe bebewulungiselele lo mdlalo kwaye impumelelo yabo ayibothusanga kuba kudala bewulindele uqhube watsho.  
“Oko sizilungiselela kwaye eyona nto besiyifuna yimpumelelo,” utshilo uKatshwa.  
Ukwathi eyona nto bayifunayo kukuhlala phezulu kunawo onke amaqela adlala kunye nawo kwiBorder Womans Rugby, uthi ukuba kumaqela amane phezulu kuyamvuyisa kodwa bajonge ukubamba indawo yokuqala.  
UThulani uthi imnika umdla kwaye uyonwabele indlela iqela lakhe elidlale ngayo, uthi ujonge phambili ngoku. 
UYolanda Sana oyikapteni yeli qela uthe ukuphumelela kwabo kumvuyisile kuba bafuna ukuba lelona qela ligqwesileyo uthethe wathi: “Sonke sidlale ngokukhulu ukuzimisela, besidlalela impumelelo.”  
Uqhuba athi ngethuba besuka eKomani basuke bezixelele ukuba inye into abazoyifuna eMzamomhle yimpumelelo, kwaye uthi bazoqhubeka badlale ngokuzimisela kuba umnqweno wabo kukuhamba phambili kunamanye amaqela.  
UThulisa Pinana nongukapteni weGonubie Mighty uthi ukubethwa kwabo kubaphethe kakubi kakhulu kuba bebefuna impumelelo, uthi uyayazi ukuba baphoxile abalandeli beli qela nabebephume ngobuninzi ukuzoxhasa eli qela, uqhube wathi:  
“Siyazi siluphoxile uluntu lwalapha nabalandeli bethu, siyaxolisa.”  
Uqhube wathi kumdlalo wabo olandelayo zizakubakhona iinguqu, ukwakhale nangokuba ibabethile into yokungabi namqeqeshi kwabo, nathi kwixesha elizayo bazodlala ngcono kakhulu kuba bazakube sebenaye umqeqeshi.",IGonubie Mighty ayinamqeqeshi
"“NDITHE ndakucinga ngemisitho ehlelelwe ukubhiyozela iminyaka yam engamashumi amahlanu, ndacinga ngesizwe sam esidada kwintlupheko nendlala.” 
Oku kuthethwe nguKumkani Mpendulo Zwelonke Sigcawu, wamaXhosa, xa kanye isizwe sikaPhalo singena ngokusesikweni kwimibhiyozo yokugqiba iminyaka engamashumi amahlanu wazalwayo unyana kaKumkani Xolilizwe Sigcawu. 
Izolo iindwalutho ezihlonitshiweyo, ukusuka kwabezoshishino ukuya kwabezopolitiko, bezidibene eMonti ukubhiyoza neKumkani. 
“Andingomntu uthanda ukubhiyozela umhla wokuzalwa, kodwa kulo nyaka ndiqonde ukuba xa ndigqiba iminyaka engamashumi amahlanu mandibhiyoze nesizwe sam,” utshilo uSigcawu. 
Ukubhiyozela ukuzalwa kukaKumkani, unyaka ka2018 ubekelwe bucala ukwenza amaphulo aza kushiya umzila kubantu besizwe sale Kumkani, abizwa njengeKing Zwelonke Legacy Projects. 
Isizwe sakwaXhosa, siza kufumana ukubhiyoza neKumkani ngomhla wamashumi amabini ananye eNqadu kuGatyana, apho le Kumkani iza kondlala ngokusesikweni inkqubo yonyaka equka amaphulo okuhlangula abantu bayo endlaleni. 
KweyeSilimela, uSigcawu uza kutyelela eNgilane ngenjongo zokuya kubamba indibano neKumkanikazi yamaNgesi uElizabeth wesibini. 
“AmaNgesi abulala uKumkani uHintsa, ngoko ke sifuna ukuya phaya sibone ukuba singabakha njani ubudlelwane namakomkhulu aphaya,” kutsho uNkosi Xolile Ndevu, osondeleyo kwimiba echaphazela uKumkani. 
UHintsa wabhubhela ngakulo mlambo waseNqabarha ngo1835 emva kokudutyulwa nguGeorge Southey, ipolisa elimhlophe alalikhokele umkhosi ofuthwe ngamaBhritane uphehluzelisa isizwe esintsundu kumhlaba waso. Intloko yakhe kuvakala ukuba yathathwa yasiwa eBhritane njengophawu lokoyiswa kwamaXhosa. 
Ukanti ngoLwesibini uZwelonke ebedlala igalufa eWest Bank Golf Club eMonti, kwiinzame zokukhulisa ingxowamali yakhe ukuze aphuhlise isizwe.  
Lo mdlalo wegalufa ubuzinyaswe ngabadlali abaziwayo kule ngingqi kuquka noPutco Mafani.",Kubhiyozelwa ukuzalwa kukaZwelonke
"Umdlalo olidabi lobukhaya obuphakathi kweSuperSport United neMamelodi Sundowns utake iintlantsi njengesiqhelo. Okuye kwahluka kweli ityeli kukuba iSuperSport United ikwazile ukuziphindezela ngamagowuli amabini kwelinye (2-0) emdlalweni weDStv Premiership obubanjelwe eLucas Moripe Stadium ebusuku namhlanje. Abethe ngenqindi phantsi Amatsatsantsa athi: ngeke sibethe kabini liqela elinye. Kwiveki ephelileyo ePitoli, iSundowns iphumelele ngamagowuli amabini eqandeni (2-0) emdlalweni weMTN8 Cup obuseTuks Stadium. Iziquququ zeDowns ezifikayo, uMarcelo Allende no-Abubeker Nasir, ziqale umdlalo namhlanje okokuqala – kodwa ngelishwa, azikwazanga ukuyinceda namhlanje. 
Emzuzwini wesibhozo kwisigaba sokuqala, uThapelo Maseko uqhufuze iqanda ngegowuli alifumene ngebhola ayinikelwe yifolosi ekhuthele kakhulu, u-Iqraam Rayners. Bazamile ukuhlanganisa iibhola abadlali beDowns bekhangela igowuli lokulinganisa. Phambi kokuphela kwesigaba sokuqala, uBradley Grobler ufake igowuli lesibini leSuperSport United. Nakubeni iSundowns ibihamba emva – kodwa wona umdlalo wayo ubumhle futhi ibiyiyo ebihlasela. Emva kokufumana amagowuli kwangoku emdlalweni, abadlali beSuperSport bavale mba emva. UThulani Hlatshwayo ngoyena mdlali oyithinteleyo iDowns ebiyinkathazo macala. Amathuba wona ebekhona – kodwa bekunzima ukugqobhola kuGeorge Chigova ezipalini. 
Kuthe kwakucaca ukuba kuhamba ixesha iDowns ingabhaqi nto, abaqeqeshi bafake uThemba Zwane, uSipho Mbule noSurprise Ralani. Ubukho babo benze umahluko omncinci kakhulu ngoba umdlalo ubusele ukuyo iSuperSport United. Ikwazile noko iSundowns ukufumana igowuli lokubika ekhaya. Lona lifakwe nguNasir kwixesha likasompempe. Lo ibingumdlalo wesibini iSundowns ephulakana nawo kule sizini eqhubekayo. UGavin Hunt, obesoloko ekhala ngokungabinabadlali, ufumene impumelelo entle kwaye umdlalo wanamhlanje uza kuphungula umthwalo ebadlalini bakhe abangayiqalanga kakuhle ncama isizini njengeminye iminyaka. UHlatshwayo, ochithwe yiPirates kutshanje, ufumene iwonga lomdlali oqaqambileyo emva komdlalo. 
SuperSport United: Chigova, Dithlokwe, Hlatshwayo, Lungu, Bhasera, Nhlapo, Mbatha, Maseko, Johannes, Grobler, Rayners. 
Amalalela: Pule, Philipps, Rapoo, Donn, Maziko, Ngoma, Webber, Maswanganyi, Gabuza. 
Mamelodi Sundowns: Williams, Lakay, Morena, B. Onyango, DE Reuck, Jali, Mokoena, Nasir, Allende, Shalulile. 
Amalalela: D.Onyango, Mudua, Lebusa, Ralani, Mkhulise, Mbule, Zwane, Modiba, Mvala.",iSuperSport United iziphindisele kwiDowns emdlalweni weDStv Premiership
"UWilliam Mugeyi nowaziwa kakhulu kwibhola ekhatywayo kweli leMpuma Koloni uza kuba ngumcebisi kwiqela lebhola ekhatywayo leYunivesithi yaseWalter Sisulu.  
UMugeyi nosele esuka kudlalela iqela lebhola ekhatywayo iMthatha Bucks, uza kwesi sikhundla kanye xa eli qela liza kuya kukhuphiswano lweVarsity Football Challenge okokuqala. Kwaye yimidlalo emithathu ubuncinane yeli qela eza kusasazwa ngqo kwijelo likamabonakude iSupersport. 
Le tumente iza kuqala  ngokuhlwa komhla wamashumi amabini kuJulayi nalapho kuza kube kungquzulana iWSU neyunivesithi yaseMntla-Ntshona kumdlalo wokuvula eMthatha. Umqeqeshi weli qela * -Alfred Kuchou xa ebencokola nabakwa varsitysports.com uthe nangonanje beliqela elitsha kolu khuphiswano, baza kuyilwa into yokuxhatshazwa ngamaqela asele kukudala engenela kolu khuphiswano. Ijelo losasazo iSupersport linoxanduva lokusasaza umdlalo olindelwe ngamehlo abomvu wokuqubisana kwamaqela amabini eeyunivesithi zephondo leMpuma Kapa, iWSU neNMMU ngomhla wamashumi amabini anesixhenxe ku-Agasti kumabala aseWSU, eNelson Mandela Drive campus. 
“Amaqela esiza kudlala nawo asiwazi indlela adlala ngayo, ngokunjalo nawo awayazi indlela esidlala ngayo, lo nto ithethe ukuba sizisa umahluko kolu khuphiswano. Sichulumanciswe kukubuyisela ibhola ekhatywayo eMthatha ” kutsho uKuchou. Weleke ngelithi iqela lizele luvuyo xa imidlalo yalo iza kube isasazwa ngqo kumabonakude kuba izikhulu kwakunye nee-arhente kwibhhola ekhatywayo ziza kube zibukele le midlalo ngelokukhangela izakhono. 
 Ikapteni yeqela laseWSU uZwide Nxumalo oneminyaka engashumi amabini anesithathu uthi le tumente liqonga eliza kuvelisa amathuba okuba batsale amehlo amaqela akudidi oluphezulu. 
 Ibambela lesithethi saseWSU, uThando Cezula uthi inqanaba lokuzilolongela le tumente liphezulu nanjengoko la makhwenkwe engene kwiveki yesithathu ekwinkampu engqingqwa phambi komdlalo wabo wokuvula nalapho iWSU iza kube inyathelana iinzwane neyunivesithi yaseMntla-Ntshona ngomvulo.",I-WSU iza kudlala okokuqala kwi-FNB varsity football
"KUBANJWE iqela labahlali baseSomerville kuTsolo emva kokuxina amasela ekukholelwa ukuba kudala egqugqisa esiba imfuyo kule ndawo. 
I’solezwe lesiXhosa libone umboniso bhanyabhanya onemizuzu emine nesiqingatha oveza umfana oneminyaka elishumi elinesithoba, waseMahlubini kuTsolo, exinwa ngemibuzo ngabahlali befuna achaze ingcombolo ngomkhambathi wabo wokuba imfuyo. 
“Apha eMahlubini usebenzela bani?” Lo ngumbuzo obuzwa ngumhlali. Ukuphendula, lo mfana uthi usebenzela umntu ochazwe njengoFaku esithi bayathunywa bayokuba imfuyo emva koko bazithengise emaplazini. Kukho amarhe okuba lo Faku “ukwazenza inkosi” phaya eSomerville. 
Iqela labahlali baseSomerville liye labanjwa emva kokubamba umfana lo ethe emva kokuxinxwa ngemibuzo wachaza nabanye abantu ekudala esiba nabo imfuyo kwiilali ezingqonge iSomerville. 
UNkosi Zwelethu Tyali, inkosi kwinqila yamaMpondomise aseNtshonalanga, uthi iyabothusa le nto ingakumbi xa idibanisa igama lobukhosi. 
“Into endikhwankqisayo kukuba le nkwenkwe ibibanjwe ngabahlali ikhombe ukuba basebenzela lo mntu kuthiwa uyinkosi. Lo mntu kuthiwa yinkosi asimazi thina enqileni futhi akaziwa nangurhulumente. Iyasidanisa ke lo nto kuba ibeka igama elibi kubukhosi. 
“Sikwaxhalabile nangokubiwa kwemfuyo, kuba imfuyo yeyona nto ibalulekileyo kuthi bantu basezilalini,” utshilo uTyali. 
Bekungacaci ukuba bangaphi abantu ababanjiweyo noxanje bebevele kwinkundla yakuTsolo izolo (ngoLwesithathu wale veki). Iinzame zokuqhakamshelana nalo Faku ziphanzile. 
Kwinyanga ephelileyo, inyanga yeNkanga, uMphathiswa woPhuhliso lwamaPhandle kwanezoLimo eMpuma Koloni uXolile Nqatha ebetyelele eMdeni kuQumbu ukuya kuphehlelela ukusetyenziswa kwesixhobo (iTracker) yokulwa nomkhwa wokubiwa kwemfuyo kwimimandla yasezilalini.",Kubanjwe abahlali emva kokuxina amasela emfuyo kuTsolo
"Iqela laseLimpompo, iBaroka FC, libhale ngokutsha iincwadi zembali yebhola ekhatywayo eMzantsi Afrika namhlanje ngokubetha i-Orlando Pirates ngo’3-2 kumapenela emdlalweni weTelkom Knockout obubanjelwe eNelson Mandela Bay Stadium. Umdlalo uphele ebambene amaqela ngo’2-2 emva kwexesha elongezelelweyo. IBaroka iphumelele indebe namhlanje okokuqala ukusukela mhla yanyuselwa kwinqanaba eliphezulu. Nangona iPirates idlale ingaphelelanga –  izamile ukulwa kwade kwase kugqibeleni – kodwa ngelishwa izinto aziyihambelanga kakuhle kumapenela. 
Umdlalo uqale ngesantya esiphakathi kubonakala ukuba omabini amaqela asafundana futhi lingekho elifuna kufakwe igowuli kulo kuqala. Ngomzuzu wesihlanu kwisigaba sokuqala, unozinti weBaroka, uElvis Chipezeze, wenze umsebenzi oncomekayo ngethuba evala ibhola ebinzima ikhatywe nguThembinkosi Lorch. Izamile ukuphendula nayo iBaroka ngokuhlasela – kodwa ayikwazanga ukuyisebenzisa ikona eyifumeneyo kumzuzu wesixhenxe. ULorch noVincent Pule bayinyusile igiya batsho beyixhesha iBaroka macala. 
Umdlalo iwuthathele kuyo iPirates ebihlasela emaphikweni – apho ibisebenzisa uPule, uLorch no-Asavela Mbekile – kodwa abadlali bayo bebefika iBaroka ivale mba emva. UVusi Sibiya, uAnanias Gebhardt noBonginkosi Makume benze umsebenzi omhle kakhulu benqanda iibhola ebezithutyeleziswa nguXola Mlambo noMusa Nyatama. Unikwe uphumaphele uNyasha Munetsi nguVictor Gomes emva kokudlala kakubi umdlali weBaroka. UJemondre Dickens ubhakuzelise umnatha ngomzuzu wamashumi amane anesihlanu. 
ULorch, uPule noJustine Shonga bayihlasele ngamandla iBaroka beyivela macala onke – kodwa bekunzima ukugqobhoza ngoba ibihleli emva yonke. Ubhakuzelise umnatha uMusa Nyatama ngomzuzu wamashumi amahlanu anesithandathu emva kwebhola exake unozinti isuka kuShonga. Nangona iPirates ibityhala ngabadlali abalishumi, isigaba sesibini ibisilawula. IBaroka ibiyonganyelwe ngokupheleleyo yiPirates. 
UMulenga uphose ithuba lokubeka iPirates endaweni entle ngethuba ephosa ithuba emva kokufumana ibhola kuLorch obetshawuza okombane ekunene. Izamile ukubuyela emdlalweni iBaroka kwimizuzu yokugqibela kwisigaba sesibini – kodwa uSiyabonga Mpontshane ebesevukile emaqandeni. Ibhola kaTebogo Sodi ayingqube kamnandi ngentloko iphume ngaphezulu kweepali kuhliyeke imizuzu emithathu qha ebhodini. UChipezeze uvale ibhola embi ebikhatywe nguShonga sekuphela umdlalo. Umdlalo uphele iPirates neBaroka zibambene ngo’1-1 kwayiywa kwixesha elongezelelweyo. UMdududzi Mdantsane ufake igowuli ngepenela emva kokuba uMpontshane ewise umdlali weBaroka FC ebhokisini. ULorch ufake igowuli lokulinganisa kwixesha elongezelelweyoo kwisigaba sesibini yatsho yangu’2-2. 
Baroka FC: Elvis Chipezeze, Matome Mabeba, Bonginkosi Makume, Ananias Gebhardt, Mdududzi Mdantsane, Tebogo Sodi, Goodman Mosele, Talent Chawaphiwa, Thabiso Semenya, Jemondre Dickens, Vusi Sibiya. 
Amalalela: Ayanda Dlamini, Matome Kgoetyane, Ranga Chivaviro, Collins Makgaka, Davies Nkausu, Mpho Kgaswane, Onkabatse Makgantai. 
Orlando Pirates: Siyabonga Mpontshane, Happy Jele, Nyasha Munetsi, Asavela Mbekile, Innocent Maela, Musa Nyatama, Xola Mlambo, Vincent Pule, Thembinkosi Lorch, Justine Shonga, Augustine Mulenga. 
Amalalela: Jackson Mabokgwane, Marcelo Da Silva, Paseka Mako, Mpho Makola, Linda Mntambo, Thabo Qalinge, Thabiso Kutumela",Ziintshatsheli ezintsha iBaroka emva kokubetha iPirates eNelson Mandela Bay Stadium namhlanje
"Isaqhuba nanamhlanje inkomfa yootata eAbbortsford Christian Centre eMonti neqhutywa liSebe lesiPolisa lePhondo.  
Le nkomfa iqale izolo iqosheliswa ngomso, ithabathe iintsuku ezintathu nalapho injongo yayo ikukuza nesona sisombululo kwiingxaki ezigqubayo zobundlobongela. 
Amapolisa ngawona iba ngawokuqala ukusabela kwiziganeko zobundlobongela, nangona nje amanye awo amapolisa ingamaxhoma okuxhatshazwa emva emakhaya.  
Ingxelo ephuma kuBrigadier Thembinkosi Kinana ithi inkomfa le iyaxhobisa, iyacebisa njengoko amadoda enikwa iqonga ekubeni axoxe malunga nezi ngxaki. 
“Le nkomfa ibanjwe kanye ngexesha lobunzima kweli loMzantsi Afrika sijongene nezinga eliphezulu lezenzo zobundlobongela noxhatshazo. Kungoko uSAPS weli phondo leMpuma Koloni egqibe ekubeni abambe le nkomfa yokunika amadoda iqonga phantsi kwesihloko esithi, “ Thetha Ndoda”. Apha kuxoxwa ngezinto ezahlukeneyo ezichaphazela amadoda kwakunye nabafazi kubundlobongela,” utshilo uBrigadier Kinana. 
UMphathiswa wamaPolisa kuZwelonke uNjengele Bheki Cele kwakunye noMkomishinala wamaPolisa uNjengele Khehla Sitole balindelekile kule nkomfa. 
Abanye abalindelekileyo nguNkos’ uNgangomhlaba Matanzima omele iMoral Regeneration Movement kwakunye noMbuyiselo Botha weGender Equality.",INkomfa yooTata: ‘Thetha Ndoda’
"Likhona ithemba kwi-Olimpiki zalo nyaka emva kokuba imbaleki yeli lizwe, uCaster Semenya ebaleke umgama ongamakhulu amane eemitha kumdyarho obuseStellenbosch ngoMgqibelo odlulileyo.  
USemenya ubaleke lo mgama ngexesha eliyimizuzwana engamashumi amahlanu [50.76], ebhukuqa ixesha elenziwa yimbaleki yaseMelika, uJaide Stepter.  
Le mbaleki yaseLimpopo izuze intshinga yomgama ongamakhulu asibhozo eemitha ngexesha elingumzuzu nemizuzwana engamashumi amahlanu [1.56:48]. Kukulo msitho walo nyaka apho uSemenya abeyeyona mbaleki ibaleke ngesantya esiphezulu. 
Le nzwakazi yafumana imbasa kumgama ongamakhulu asibhozo kwiiLondon Olympics ngo-2012, ngoku unethemba lokwenza ezibukwayo.  
USemenya, oneminyaka engamashumi amabini anesihlanu, uhleli phantse iminyaka emibini engabaleki ngenxa yokwenzakala.  
USemenya ukhe ngowe-2009 kwathandatyuzwa isini sakhe, Kodwa oko kwalungiswa.",Akabalekanga ususe amaphepha uCaster
"USEKELA Mphathiswa weSebe leNkcubeko neMicimbi yeMveli kweli uMaggie Sotyu, ungqinelene ngaphandle kwamathandabuzo nekomkhulu lakwaNkosi uJongumsobomvu Maqoma nombutho iNtinga-ntaba kaNdoda ngelithi masibuye isidima sikaNkosi uMaqoma.  
 
Oku kuvele ngethuba lo mphathiswa etyelele ikomkhulu lamaRharhabe eMngqesha nekuthe kamva watyelela ingcwaba likaNkosi uMaqoma phezu kweNtaba-kaNdoda. 
 
“Silapha size kusabela kweli komkhulu likaNkosi uMaqoma elikhokelwe nguNkosi Luvuyo Maqoma. Bafake isicelo sokuncedwa ukuvuselela umzila kaNkosi uMaqoma, size kubona ke ukuba kwenzeka ntoni, singanceda ngantoni,” utsho uSotyu.  
 
UNkosi Jongumsobomvu Maqoma ngunyana weNdlu eNkulu kaNgqika kaRharhabe, owathi wazibalula ukusukela ngokulwa ezona mfazwe ziphambili phakathi kwamaXhosa namaNgesi.  
 
UMaqoma uzelwe ngo1798 waza wabhubha ngonyaka ka1873 esiqithini eRobben Island emva kokujijisana namabutho wamaNgesi awayethathela kuwo umhlaba wabantu abamnyama.  
Ngo1978 amathambo akhe abuya eRobben Island ngoncedo lukaLennox Wongama Sebe owayephethe eCiskei ngelo xesha. Umzukulwana weli gorha uNkosi uLuvuyo Maqoma ucacisa ezona njongo zabo ngeNtaba kaNdoda apho alele khona amathambo kaMaqoma.  
 
“Sibambisene neNtingantaba kaNdoda, sifuna ukuba le ndawo yenziwe ibe yindawo yotyelelo, amathala eencwadi, amaziko embali neendawo zolonwabo – abantu bakaMaqoma baphile apha,” utshilo uNkosi Maqoma. 
  
UMaqoma ngomnye weeNkosi zeli ezaphikisa isiprofeto sobuxoki esasize nentombi kaMhlakaza, uNongqawuze ngo1856 nango1857.  
 
Ongumlawuli weBhunga elijongene nezinto ezililifa kweli uSonwabile Mangcotywa, uthi bayinxalenye yeenzame zokubuyiswa kwesidima kumzila odlalwe nguNkosi Maqoma. 
 
“Thina siza kulwela ukuba le ndawo ifumane iwonga elifaneleyo lokuba ibizwe ngokuba sisiza esililifa njengezinye ezikhoyo apha eMzantsi Afrika,” utshilo.  
 
Ilitye lesikhumbuzo lale ngonyama yaseMaTshaweni lityhilwe kwakule Ntaba kaNdoda ngo2015. Igama lale ntaba lisuka kwigama leNkosi yabathwa eyayinguNdoda,  eyabethwa yoyiswa nguMaqoma namabutho akhe. 
 
USotyu akavumanga ukuchaza indlela abaza kunceda ngayo imvuselelo yembali kaNkosi Maqoma. 
 
“Kumele ukuba sithathe inxaxheba kumalinge okuvuselelwa komzila wakhe kwidabi lokulwela ilizwe lethu,” utshilo uSotyu.",Aaah! Jongumsobomvu!
"Umsebenzi ugqityiwe, ngoku lixesha lokuba kuvuzwe abo bathe baqaqamba ebudeni besizini yePremier Soccer League ka2017/18. 
 Ekuqaleni kwale veki, iPSL ikhuphe uluhlu lwamagama wabadlali nabaqeqeshi abanethuba lokuwongwa kumsitho ozakube ubanjelwe eGoli ngokuhlwa ngoLwesibini weveki ezayo. 
 Abadlali beMamelodi Sundowns, umqeqeshi wabo uPitso Mosimane, kulindeleke ukuba bawole amawonga aliqela emva kokuba iqela labo liphumelele eyona ndebe yePSL isihlandlo sesibhozo.  
UJingles wenze imbali kweli lizwe ngokuthi abe ngumqeqeshi wokuqala omnyama ophumelele indebe yePSL izihlandlo ezithathu, iNedbank Cup, iTelkom Knockout, iCaf Champions League neSuper Cup. 
Kwiveki ezayo, kulindeleke ukuba uPitso azuze iwonga lomqeqeshi wesizini emva kokuphumelela eyona ndebe ibalulekileyo kwibhola yaseMzantsi Afrika.  
UFadlu Davids, othathe iMaritzburg United wayisa kumagqibela kankqoyi weNedbank wayibeka kwindawo yesine kwiPSL, ukhuphisana noPitso.  
UMilutin Sredojevic weOrlando Pirates uphakathi kwabaqeqeshi abanethuba lokufumana iwonga lomqeqeshi ophambili emva kokubeka iqela lakhe kwindawo yesibini kwisizini ka2016/17.  
UPercy Tau kulindeleke agoduke newonga lomdlali wesizini emva kwendima ebonakalayo ayenzileyo kwisizini ephelileyo.  
Lo mdlali uncedise kakhulu oogxa bakhe ebaleni kanti uzibonakalisile kwicala lokufaka amagowuli alishumi elinanye abambene ngawo noRodney Ramagalela wePolokwane City. 
Kwiwonga lomdlali wesizini, uTau ukhuphisana nesiquququ uHlompho Kekana kunye nomdlali onekamva eliqaqambileyo weMaritzburg – uSiphesihle Ndlovu.  
Omnye umdlali odlale kakuhle nonethuba lokuzuza kwiveki ezayo nguMusa Nyatama wePirates. Ukhuphisana noTau noNdlovu kwiwonga ekukhetha kulo abadlali.  
UDennis Onyango ukhuphisana noItumeleng Khune noRichard Ofori kwiwonga likanozinti owenza umahluko kwisizini yonke. 
 Abadlali beDowns kulindeleke ibengabo nomqeqeshi wabo abawola amawonga abalulekileyo kumsitho wePSL kwiveki ezayo emva komsebenzi ophucukileyo abawenzileyo. 
Uluhlu lwabagqatswa 
Goalkeeper of the Season: 
Itumeleng Khune, Richard Ofori, Denis Onyango 
Defender of the Season: 
Bervan Fransman, Innocent Maela, Siyanda Xulu 
Midfielder of the Season: 
Siphesihle Ndlovu, Hlompho Kekana, Musa Nyatama 
Young Player of the Season: 
Sibusiso Mabiliso, Teboho Mokoena, Siphesihle Ndlovu 
Player’s Player of the Season: 
Siphesihle Ndlovu, Percy Tau, Musa Nyatama 
Footballer of the Season: 
Hlompho Kekana, Siphesihle Ndlovu, Percy Tau.",AbeDowns baza kuwola amawonga kumsitho wePSL
"IINGCALI zobalo-bantu kwihlabathi zisendleleni eza eMzantsi Afrika kwinkomfa engamanani wabantu kwihlabathi, emva kokuba abakwa Statistic South Africa bememe le nkomfa ngempumelelo.  
Ingxelo ithi le nkomfa izakuxoxa iingxaki zokonyuka kwamanani abantu ehlabathi bekhangela iingxaki zendlala, ukubhubha kwabantu kwanexesha elihlalwa ngumntu ngamnye emhlabeni.  
Othethe egameni leStats SA uLesedi Dibakwena uthi uMzantsi Afrika lilizwe lokuqala ukusingatha inkomfa elolu hlobo kweli lamazantsi weAfrika. 
“Umongameli uJacob Zuma kulindeleke ukuba enze intetho ephambili ,  ethetha noogqirha neengcali zenzululwazi zobalo-bantu emhlabeni ngomhla wamashumi amabini anethoba kule nyanga eKapa,  apho izakuqhutyelwa khona le nkomfa,” ucacise watsho uDibakwena.  
Ngabantu abakwiibhiliyoni ezisixhenxe abaphila kwihlabathi ngoku, kwaye eli nani kuthwa linyuka ngokukhawuleza. 
 “Ngabameli abakumawaka amabini abazakuba bemele amazwe abo , bephuma kumazwe akwikhulu namashumi amathathu ananye ehlabathi,” utsho uDibakwena.  
UNjingalwazi uTukufu Zuberi ophuma kwiyunivesithi yasePennslvania uzakube esenza intetho ephambili kulo mcimbi,  ecacisa banzi ngamanani wabantu abaphila kwihlabathi. 
 Le yinkomfa yamashumi asibhozo anethoba elolu hlobo, kodwa iyaqala ukuza kweli leAfrika. 
 Ilizwe loMzantsi Afrika linabantu abakumashumi amahlanu anesihlanu ezigidi ngokwengxelo zokugqibela zobalo-bantu lwango-2011. 
 UMphathiswa uJeff Radebe uphakathi kwabaphathiswa abazakube bengqonge umongameli uJacob Zuma ngethuba ezakube esenza intetho yakhe kule nkomfa.",7.6 Bhiliyoni abantu behlabathi
"Amehlo ayegcwele uthando, Indlebe zivalwe bububele, Ndingafuni nokuva ngaye, Abantu bendicebisa mna ndizicebula kubo, Endibiza ngosithandwa sam, Ndingaqaphelanga ukuba uyandigenya, Andijonge andincumele ndakumnikel’umva andinyevulele, Ndandingazi ukuba ungumkhohlisi.  
Wandikhohlisa ndakhohliseka, Ndabek’ithemba lam kuye, Eyimvuzemvuze enobubele, Kanti uthi “lala gusha ndikuchebe”, Wayishiya intliziyo yam ityumkile, Iipokotho zam zibhokoxekile, Ubomi bufana nencindi yekhala, Nam ndandingaz’ukuba ndiqondene noSomaqhinga.  
Ndandithi siyakwaluphala sobabini, Sibambane sisiya endodleni, Kanti uzakundityekeza phambi kwexesha, Ayishiy’intliziyo yam ibubutyobo, Egameni lothando ndamfameka, Ndabuyela eluntwini ndimanyonywana, Ndasala ndingumph’ochutywe walahlwa, Kodwa andisoli mntu ngalo nto, Yaba sisifundo sokuqala sobomi, Nam ndandingazi ukuba yingcuka eyambethe ufele legusha.  
Wayishiy’intliziyo yam izingceba, Bendinqanda ababonayo mna ndingaboni, Bendinqwanqwada mna ndinqwale, Kanti ndingen’emgibeni wobudenge, Ndingeniswa yinkohliso nobumfama, Bethetha abazali ndabazulisela, Zithetha izihlobo zisithi ndiyantlokothiswa, Ngamehlo engqondo ndandibona ikamva eliqhakazileyo, Ngamehlo enyama ndibona ikamva eliqaqambileyo, Ndandingaz’ukuba ndibethwa ngemfe iphindiwe. 
 Ndandisithi ungumhlobo kanti ulutshaba, Ndandisithi ulubambo kanti usisibetho, Ndandicinga ukuba usisithandwa kanti ngumthakathi, Wayihlinza intliziyo wayihlahlela wandishiya ndihlazekile, Kodwa namhlanje ingqondo ihlaziyekile, Inkungu emehlweni igabukile, Ihlazo landishiya ndihluphekil’emoyeni, Kundehlele okundehleleyo kwaba sisifundo sobomi, Ndaqokelela iingceba zentliziyo yam, Ndazakhela ileli yokunyuka kobu bomi, Sonke sifunda ngeempazamo, Nam ndandingazi ukuba ndijongene nodyakalash’onkone.",Nam Ndandingazi
"Ibhunga lamaphondo (NCOP) elimele iMpuma Koloni kwiPalamente kazwelonke liliqukumbele utyelelo lalo eMpuma Koloni ngokuthi limamele ingxelo ebanzi ngophuhliso lwentlalo yabantu bomasipala wesithili saseChris Hani.  
Ingxelo ithi usodolophu waseChris Hani uKholiswa Vimbayo unabise ubunzulu beenzame zabo zokuphucula intlalo yabantu ngenkqubo ezinika ingqesho kwanezo zincedisa uluntu emakhaya. 
 Othethe egameni leli gqiza uManelisi Ntsodo, uthi uVimbayo unike ingxelo eyanelisayo kumalungu eli bhunga eKomani. 
 “Nangona amalungu aye abanemibuzo elumkisayo kwiindawo ezithile, uninzi lwengxelo yakhe inconywe kakhulu ngamalungu, ingxelo yakhe ibonisa ithemba lokuguquka kwentlalo yabantu eChris Hani,” utsho uNtsodo.  
Kwingingqi yaseChris Hani, eli bhunga lityelele iphulo lolimo nokufuya eShilow eWhittlesea kumasipala waseEnoch Mgijima, neziko lonkcenkcesho eNcora kumasipala waseNtsika Yethu. 
 Olilungu leli bhunga uMandla Rhayi, ungqinile ukuba ngenene ingxelo kaVimbayo iza kubancedisa ukuze urhulumente akwazi ukuphucula impilo yabantu. 
 “Indlela ecacileyo yokuxhotyiswa ngezimali kwenkqubo zophuhliso loluntu, ingcaciso ngeemfuno zabantu abakulo masipala wesithili saseChris Hani yenye yezinto eyenza umdla, ezakwenza ukuba kube lula ukuncediswa kwiinkqubo zophuhliso,” uthethe watsho uRhayi.  
Uninzi lwemisebenzi karhulumente ejoliswe ukuphucula intlalo yoluntu iphelela esithubeni ngenxa yokungabikho kolawulo nesikhokelo kwabo bachaphazelekayo, itsho ingxelo.  
“Sakukwazi nathi ukunika ingxelo ecacileyo kwibhunga lamaphondo xa sibuyela eKapa kwiveki ezayo, oku konke kungenxa yengxelo ecacileyo esiyinikwe ngusodolophu negqiza lakhe,” utshilo uRhayi. 
 Equkumbela egameni leli bhunga,  okwalilungu lebhunga lamaphondo eKapa uVusi Magwebu uthethe wathi. 
 “Okona sikufunayo xa sihambela oomasipala kukunikwa ingxelo ecacileyo ngemali evela kurhulumente naleyo ivela kwiinkampani zabucala, ngokukodwa indlela esebenze ngayo, nobungqina obu bonakalayo bokusebenza kwayo,” ugadlele watsho uRhayi.  
Amagqiza amathathu ahlukeneyo ahambele oomasipala kwizithili ezithathu eziquka iChris Hani, Sarah Baartman kunye neAlfred Nzo.",Iqukumbele utyelelo lwayo iNCOP eMpuma Koloni
"Iintshatsheli ezikhuselayo zeDStv, iMamelodi Sundowns, zibuyele phezulu emva kokubetha iKaizer Chiefs emdlalweni obutshisa eLoftus Stadium ngorhatya namhlanje. Amakhosi ayophisa emba kokuba ebekwe endaweni yawo ngo’2-0 yiSundowns ebikelemile kowayo emdlalweni weDStv Premiership obujongwe ngamehlo abomvu ngabalandeli bebhola ekhatywayo. Isiqingatha sokuqala siphele iSundowns ihamba phambili ngegowuli elinye eqandeni. Nangona uSamir Nurkovic eqale wankqonkqoza ezipalini zikaDenis Onyango – kodwa yiSundowns etsazise igazi kuqala. Igowuli leDowns lifakwe nguGrant Kekana ngentloko emva kwebhola ebikhatywe nguGaston Sirino ngobuchule. 
UKeagan Dolly ngoyena mdlali obeyinkathazo kwiSundowns kwigaba sokuqala – kodwa into angakwazanga ukuyenza kukufaka ibhola emnatheni. UPeter Shalulile noKermit Erasmus, bexhaswa nguThemba Zwane noSirino, ngawona madoda ebethande ukuxakekisa uEric Mathoho neDaniel Cardoso emva. Kwisigaba sesibini, umdlalo unike umdla ngakumbi ngoba iChiefs ebisilwela ukufumana igowuli lokulinganisa, kanti yona iSundowns ibikhusela into enayo. Ibhola kaSifiso Hlanti iphume ecaleni emva kokubethwa nguDenis Onyango. Esiphakathini sesiqingatha sesibini, iSundowns ifumene igowuli lesibini elifakwe nguPeter Shalulile ofumene ibhola ebidlalwe kakuhle nguThemba Zwane kwicala lasekunxele. 
Amakhosi anikwe ipenela ngusompempe emva kokuba uRivaldo Coetzee ebambe ibhola ngesandla ebhokisini. ULebogang Manyama, ongene kwisigaba sesibini, uyikhabe ngamandla yabetha epalini. Ngalo ndlela, iChiefs yaba iphoswa lithuba lokulwela ukuphela komdlalo ilingana ngamagowuli okungenani neSundowns ehleli phezulu ngoku kwiDStv Premiership. Ibikokokuqala iChiefs iphulukana nomdlalo kule sizini entsha. Emidlalweni emithathu, iDowns iphumelele yamibini yaze yadlala ntanganye komnye. Yona iChiefs iphumelele kanye, yadlala ntanganye yabethwa komnye. Komnye umdlalo wanamhlanje, iRoyal AM izuze impumelelo yayo yokuqala ngokubetha iChippa United ngo’1-0 emdlalweni weDStv Premiership obubanjelwe eChatsworth Stadium emalanga. 
Mamelodi Sundowns: D. Onyango, Morena, Lakay, De Reuck, G.Kekana, Coetzee, Jali, Zwane, Sirino, Erasmus, Shalulile 
Amalalela: Mweene, Mkhulise, Domingo, B. Onyango, Kutumela, Modiba, Maema, Safranko, Vilakazi. 
Kaizer Chiefs: Bvuma, Dube, Hlanti, Mathoho, Cardoso, Blom, Alexander, Nange, Billiat, Dolly, Nurkovic. 
Amalalela: Akpeyi, Frosler, Mabiliso, Njabulo Ngcobo, Parker, Akumu, Manyama, Nkosingiphile Ngcobo, Sekgota.",Amakhosi ayophisa emva kokubethwa yiSundowns ebikelemile kowayo
"Abahlobo balowo ebengumbhexeshi weANC kuMasipala waseSakhisizwe eCala, bathi ukubulawa kwakhe uThanduxolo Peter Nobongoza kunento yokwenza nobungqongqo bakhe ekulweni urhwaphilizo kulo masipala.  
Bebethetha kwinkonzo yesikhumbuzo kaBongoza ngoLwesibini kwiholo yoluntu eCala. UNobongoza, 42, wadutyulwa wabhubha kwangoko ngethuba esazithele chu ngeenyawo zakhe kwidolophu yaseCala kwiveki ephelileyo.  
Isithethi sooKhetshe ephondweni uAnelisa Feni, uthi emva kokuba ibutho looKhetshe kuKomani lincedisana nabecuphi bephondo bezobuntlola belandele imikhondo malunga nokudutyulwa kukaBongoza, babambe abarhanelwa ababini abaphakathi kwamashumi amathathu anesine kwakunye nonamashumi amane anesihlanu. Aba babanjwe kumakhaya abo kuTsolo, omnye eElliot ngoMgqibelo. 
 Aba bavelile phambi kwenkundla yamatyala eCala ngoMvulo malunga netyala abajongene nalo lokubulala, ze ityala alaqhuba ngenxa yokungabikho kombane.  
Abarhanelwa baphinde bavela ngoLwesithathu, ityala labo lamiselwa iveki ezayo kwakhona.",Bavele enkundleni abadubule ilungu leANC eCala
"Igoduka umsila uphezulu i-Orlando Pirates emva kokuba ivuthulule iMaritzburg United ngemvula yamagowuli amathathu kwelinye (3-1) emdlalweni weNedbank Cup obuvutha bhe eHarry Gwala Stadium ngokuhlwa kwanamhlanje. Ukuphumelela kweZimnyama kuthetha ukuthi ziphakathi kwamaqela azibekele iindawo kumjikelo olandelayo. Lo nto inika iqela likaJosef Zinnbauer elinye ithuba lokongeza kwindebe yeMTN eliyiphumelele phambi kokuphela konyaka ka-2020. Amaqela omabini asukelene kwangoko emdlalweni. 
Elona qela ebelinamandla kakhulu ibiyiTeam of Choice ebisebenzisa izikhuthali phambili, uThabiso Kutumela noBongokuhle Hlongwane. Kuye kwanyanzeleka uRichard Ofori abethe ibhola embi ebikhatywe nguSibusiso Hlubi emzuzwini wesixhenxe. Emva kwemizuzu emibini, uKutumela ufake igowuli engekho uRichard Ofori – olahle ibhola engaphaya komhlaba wakhe. Abekhona amathuba afunyenwe yiMaritzburg emva koko – kodwa ayikwazanga ukuwasebenzisa. 
Uqale ngesantya esiphezulu umdlalo kwigaba sesibini. Amakhwenkwe ka-Ernst Middendorp azamile ukulwela igowuli lokusonga umdlalo – kodwa yala iPirates. Izinto zitshintshe emva kokuba uZinnbauer efake uKabelo Dlamini endaweni kaBen Motshwari. Ithe yakufumana igiya yayo yamandla iPirates yatsho yafumana igowuli lokulinganisa elifakwe nguDlamini. 
Kungaphelanga nomzuzu, uDeon Hotto ufake igowuli lesibini emva kokunikelwa ibhola nguLinda Mntambo othe gqi ephikweni lasekunene. Emva kokubethwa kabini, amandla weMaritzburg aye ehla kakhulu – ingakumbi uMarcel Engelhardt ezipalini. Komnye umdlalo wanamhlanje, iBlack Leopards ibethe AmaZulu ngegowuli elinye emdlalweni obubanjelwe eThohoyandou Stadium. Kanti izolo, iTshakhuma Tsha Madzivhandila ibethe iSwallows FC ngo’4-3 kumapenela. Yona iCape Town All Stars ibethe iCape Town Spurs ngo’5-3 kumapenela. 
Maritzburg: Engelhardt, Mngonyama, Daniels, Ismail, Tlolane, Graham, Bhengu, Carnell, Hlubi, Hlongwane, Kutumela. 
Amalalela: Mpandle, Shandu, Zuma, Modise, Meza, Buthelezi, Sifama, Hachi. 
Pirates: Ofori, Hlatshwayo, Jele, Ndlovu, Mako, Motshwari, Monare, Mntambo, Makaringe, Pule, Hotto. 
Amalalela: Sandilands, Mundele, Tshobeni, Muwowo, Maela, Zungu, Sam, Dlamini, Nyauza.",iPirates yenze umtsi kwiNedbank emva kokuvuthulula iMaritzburg United
"IMEMELELE kuluntu lweli ukuba lithobe amaxhala imanyano yootitshala iSADTU eMpuma Koloni.  
Le manyano ibizibandakanye nendibano yesebe lezemfundo ebikrwecwe yinkampani yakwa-Old Mutual nebidibanisa isebe lezemfundo, abezoshishino, uluntu nemibutho yasekuhlaleni.  
UChris Mdingi ongomnye wabalawuli bale manyano kweli phondo usebenzise eli thuba ngelithi iingxelo ezigxeka le manyano zingadala inkxalabo kwabo bazimisele ukutyala imali kwezemfundo kweli.  
Le manyano isabhula isela emva kokuba uphando lwegqiza ebelityunjwe ngumphathiswa wemfundo esisiseko kweli uAngie Motshekga liyifumene inesandla kwibholo lokuthengiswa kwemisebenzi yootitshala.  
Noxa kunjalo iSADTU iyazikhaba ezi ngxelo, ngelithi iziphumo zolu phando lityabeka abantu abathile hayi imanyano.  
OkaMdingi uthe, “ISADTU ithathwa njengengxaki kwezemfundo kweli. Sithi akunjalo, siyiSADTU sixhasa onke amaphulo okuphucula imfundo nekamva lomntwana wendlu entsundu kweli leAfrika.”  
Kwakule ndibano uAndile Nontso we-Eastern Cape Chamber of Business ukhuthaze ukufundiswa ngolwini lwenkobe.  
Uthe, “Entshona Koloni i74 yeepesente yabafundi ifundiswa ngolwini lwenkobe, ngu26 pesente ofunda ngolwimi anaglisebenzisiyo ekhaya, lo nto iyacaca nakwiziphumo zemfundo kwela phondo.”  
Ukwathe oosomashishini abakhasayo bayayixhasa imfundo kweli phondo, kodwa banodano kuba eli sebe linika iithenda kwiinkampani eziphuma ngaphandle kweli phondo.",I-SADTU ithi makuthotywe amaxhala malunga nayo
"Molo tat’ uMhleli, sinengxaki ndingumhlali waseMfuleni, eKapa. Sihlala ematyotyombeni endaweni engumgxobhozo akhona mabala apha.  
Iikomiti zalapha ziyazithengisa indawo; ibala yiR6000, akukho ziToilet, akukho mbane, uhamba ucela amanzi. Sinalongxaki. Izindlu sasizibhalise ngo2012, unanamhlanje asikafakwa ezindlini kwakhiwa iifulethi kwafakwa kuzo amakhaladi kuthiwa ayalwa akavumi kungenwe kuzo sicela uncedo..  
– Umhlali okhathazekileyo, eMfuleni (Bhurundi) 
– Thumela eyakho ileta eya  
kumhleli ku 063 743 9538  
ngeSMS okanye *  Whatapp)",Sisentweni eMfuleni!
"Imvakalelo kaKgothalo iyenyuka xa uLincoln emxelela ngezicwangciso zakhe zokufikelela kuNina. Woyikisela ubomi bakhe uNina kuLincoln xa ethabatha unyawo lokuqala ekuziphindezeleni ngokwenziwa nguNina kuNikiwe.  
Kubonakala imimoya xa uDlangamandla ebuyela kwindawo yentselo. ULalage unomona wobuhlobo obutsha bukaHendrik. ULungi uveza elinye icala nelothusayo.",Kumabonakude wakho  kule veki
"Ndisabel’ubizo, lowo nguLungisa Olwethu Mjakuca oyinzalelwane yakwaGobityolo ePeelton eQonce, kwaye eso sisihloko sencwadi yesiXhosa equlethe imibongo ayibhale ngokwakhe. 
“Sasisithi xa sibuya esikolweni emva kokuba kutyiwe kuvaswe izitya, silungise umondlalo wethu singqengqe, umakhulu wethu owayethanda kakhulu isikolo wayeye aqinisekise ukuba akulalwa kungakhange kufundwe iincwadi zesiXhosa,” utshilo uMjakuca. 
Ebalisela eli phephandaba ngentsukaphi yokuxabisa kwanokuthanda isiNtu kwakunye nolwimi lwakhe, uthi esesengqondweni nangoku yincwadi eyayisithi Ithemba Liyaphilisa. Uthi babe tshintshiselana endlini ingumakhulu olawulayo, kugqitywe enye kungenwe kwenye, iyinto emnandi eyayisele isisithethe kubo. UMjakuca uthi lo nto ke yabangela indlela abasithetha ngayo isiXhosa iphuhle kwaye nendlela abenza ngayo kufundo lwamagama esiXhosa iphucuke. 
“Ngoko ke ndandingaqondi ukuba kukho into eyityalayo ngaphakathi kum le nto sasiyenziswa ngumakhulu rhoqo ngorhatya. IsiXhosa yeyona nto ichaza ubuthina bethu ukuze ube  ngumntu uba ngumntu ngale nto uyiyo. Ndizokukhula kakhulu ukulithanda ndakuqaphela ukuba kwathina bantu balo silujongela phantsi. Ndanento ethi ukuba andithathi nxaxheba kwaye andinandima ndiyidlalayo ekukhumbuzeni abantu bakuthi ukubaluleka kolwimi lwethu kwakunye nesiNtu sakwaXhosa, ndakuba nam ndifana nabaninzi abalijongela phantsi olu lwimi. 
“Kulapho ndafikelela kwisigqibo sokuba ndibhale le ncwadi yemibongo ethi Ndisabel’ ubizo. Ukubhala kum kufana nomshologu, asiyo nto uvuka uyenze nje nakanjani na, ndiba nento endithumayo okanye endithunukayo ethi bhala nokuba ndiyazulisa into indithi nca. Owam umshologu ngulo wokubhala kwaye andinguye lo mbhali uthunywayo ndingulo uye athunukwe yinto kwaye ndithundezwe yilo nto efuna ukuhoywa. Ndivume ukuba sisithunywa, ndivume ubizo lokubhala de ukonwabele ukubhala kuba unezinto ezingathi ziyakusebezela,” utshilo Mjakuca. 
Lo mbhali uthi umnqweno wakhe kukubona olu lwimi lusiya emanqwanqweni lukhule ngakumbi. Uqhuba athi lukhulile olu lwimi ngexesha looBaw’ uMqhayi, obaw’ Jolobe, baw’ uSomgxada, oobaw’ W.K. Thamsanqa, ebalula abaninzi nabafana noobaw’ uBongela, W.B Rubusana ukuya koobaw’ uTiyo Soga. Uthi baninzi ababhali abanendima abayidlalileyo ekuqinisekiseni ukuba olu lwimi lwethu luthathelwa ingqalelo. 
Uthi into izokufuna ukuphoncuka apha kuthi, kungoko esithi umnqweno wakhe kukufuna ukulibuyisela kwela zinga lababhali bakhankanywe ngentla. “Oku zinzame zokuba ndilubuyisele kwela zinga lwamhla mnene lwababhali babe nefuthe elimandla ekutshintsheni intlalo yoluntu ngokubanzi.” 
Lo mbhali ukwancome nendima edlalwa lisebe lezeMidlalo, iNkcubeko nobuGcisa kwakunye noPanSALB, esithi mva nje likhulu kakhulu ifuthe labo liyabonakala, yanga bangaqhubekeka bexhasa nababhali. 
UMjakuca uvale ngelithi unqwenela ukuba axhaswe luluntu nazizikolo kwenzele incwadi yakhe iyokufikelela kumntu wonke nakubantwana ezikolweni, bakwazi ukuva akuthunyiweyo. Uthi  uthethela isizwe sonke ezama nokuvuselela kwanokuthundeza izazela ezifileyo. Injongo ikwakukukhumbuza umntu omtsha ukuba iphupha alifi koko liyabuna nto nje lifuna ukuhlaziywa ngokunkcenkceshelwa. 
Xa unomdla wokufumana incwadi le yemibongo ungamfumana kuFacebook nguOlwethu L. Mjakuca.",Umbhali: ‘Andithunywa ukuze ndibhale ndiyathunukwa’
"IINKOKELI zolutsha lweCongress of the People eMpuma Koloni, zithi uMongameli weCope uMosioua Lekota makarhoxe esikhundleni kuba zikholelwa ukuba “ungunobangela” wokufeda kwalo mbutho. 
ICope Youth Movement ityhola uLekota ngokuba “nguzwilakhe” ongafuni kuphikiswa mntu kwiCope. Ngenxa yoku, ngokokutsho kweli khaba lolutsha, iCope ithe gqolo ukuphulukana nenkxaso kumalungu nakubaxhasi bayo. 
UNtsikelelo April, unobhala weCope Youth Movement eMpuma Koloni, uthi uLekota “uwuhlazile” lo mbutho. 
“Ngolonyulo luka-2009, samnika amalungu asePalamente kazwelonke angamashumi amathathu, kodwa ngo-2014 wabangela ukuba sibe namalungu amathathu kuphela. Kunyulo loomasipala ngo-2011, samnika ooceba abangaphaya kwamakhulu amabini anamashumi amathandathu, kodwa ngo-2016 wabangela ukuba sibenooceba abangamashumi amane anesihlanu kuphela,” utshilo uApril. 
KwiPalamente yaseMpuma Koloni eBhisho, iCope yayinamalungu alithoba ngo-2009 kodwa ngoku inelungu elinye kuphela. Lo mbutho wawunooceba abangamashumi amathandathu anesihlanu ngo-2011, kodwa emva konyulo lwanyakenye inooceba abathandathu kuphela kweli phondo. 
Kwindibano ebibanjelwe eRhawutini kwimpelaveki ephelileyo, amalungu ekomiti embaxa yalo mbutho (Congress National Committee) athe aphakamisa ukuba akasenalo ithemba ngakulo kaLekota, atsho exhasa ukuba arhoxe kwisikhundla sakhe. 
Ilungu lale komiti uPatrick Sikhutshi, ungqinile ukuba ngenene ukuba imbalelwano ebonakalisa ukungamthembi uLekota iye yathiwa thaca kule ndibano. 
“UMnumzana Lekota ebekhona kule ndibano ngethuba simxelela ukuba siswele ithemba ngakuye, futhi sifuna ukuba athi gu bucala sizokwazi ukubuyisa intembeko yamasebe ombutho wethu,” utshilo. 
Iinzame zokufumana ilizwi kuLekota ziwe phantsi nanjengoko engakhange awubambe umnxeba wakhe.  
Isithethi seCope uDennis Bloem, uthe unolwazi ngale mbalelwano kodwa wala ukuthetha ngokuqulathwe kuyo.",ICope iphelelwe lithemba ngakuLekota
"Khawukhe ube nomfanekiso-ngqondweni womntu egaxeleka kwingozi yemoto, onzakale, aye kwingxowa-mali yeengozi zendlela (Road Accident Fund / RAF) asakuphuma esibhedlele.  
Athi xa engena kwisakhiwo sabo adibane nomntu othi angamdibanisa negqwetha elinokuqinisekisa ukuba ufumana imali engaphaya kwanale ebenokuyifumana xa eziyela ngokwakhe kwaRAF. Nyhani naye umntu ajike, aye kweli gqwetha.  
Lihambe ixesha, akayifumani imali yakhe okanye uyifumana seli incinci. Singakhuthaza nabani na ukuba akhe afunde esasibhalo sikwiphepha lesithathu kweli kwaye atyelele nekhasi labo lomnatha.  
Kuphinde kubekho nomngeni kwa pha kule ngxowa-mali. Yingxowa engenamali. Yona kaloku iphantsi kwesebe lezothutho kwaye yenza imali ngomrhumo othi uthathwe kula mali yepetroli esiyibhatalayo. Ngenyanga bayayiqokelela imali epha kwiibhiliyoni ezintathu zeerandi. 
 Kodwa ufumanise ukuba imali abayibhatala abantu okanye kumabango abantu iye iyokutsho pha kwiibhiliyoni ezingapha kweshumi zeerandi qho ngenyanga. Noko, ayondlela yokushishina ke leyo. Izakuvela phi na le mali? 
 Uyakukhumbula ukuba iRAF yasekwa pha koka-1942, ngeminyaka yokuqala kwengcinezelo ngokohlanga kweli. Ayonto eyayisenzelwa isininzi okanye amahlwempu. yayiyinto eyayilungiselelwa abantu abaphangelayo nabanezithuthi.  
Uninzi lwabo ngoko yayingabantu bohlanga oluthile kuphela. Kusakufika inkululeko kwabakho umasilingane, kwavuleka amathuba. Abantu baneemoto, abantu basebenzisa izithuthi zikawonkewonke kwaye amathuba okugaxeleka kwiingozi onyukile ngokonyuka kwenani lethu ezindleleni.  
Kuyafuneka abakwaRAF bazigocagoze baxoze omnye umphini. Eyona ingalula kukufezekiswa kwalo mthetho uthi abantu bakuhlawulwa qho ngenyanga, hayi ngesithonga semali kanye ezakuthi iphele kwamsinya.  
Oku kunganciphisa namathuba obuqhophololo nokutyelwa kwabantu iimali ngamagqwetha nabanye oohlohlesakhe abavuzela izinkcwe abantu abo bakwiingxaki. Siyalixhasa elinyathelo leRoad Accident Benefit Scheme Bill.",AbakwaRAF bakumgaqo ofanelekileyo
"Ityiwe kwakhona iKaizer Chiefs! AmaBhakabhaka aphumelele gqathu emva kokuba ebethe iChiefs ngamagowuli amabini kwelinye (2-1) emdlalweni weTelkom Knockout obudlalelwa eMoses Mabhida Stadium ebigcwele ime ngeembambo emalanga namhlanje. Yindebe yesibini le ephulekene nayo iChiefs kule sizini. Kanti kwelinye icala, iPirates iya kumdlalo wokugqibela wendebe okokuqala phantsi kwesandla sikaMilutin “Micho” Sredojevic oqale ukuyiqeqesha kwisizini egqithileyo. UGiovanni Solinas uqale umdlalo ngoLebogang Manyama obekade onzakele – logama yona iBucs idlalise uJackson Mabokgwane endaweni kaSiyabonga Mpontshane oqhele ukudlala njengonozinti. 
Amakhosi asukele kuqala emdlalweni futhi kubonakala okokuba afuna igowuli elikhawulezileyo. Khange kube kudala, uThembinkosi Lorch ubhakuzelise umnatha ngomzuzu weshumi elinesithathu kwisigaba sokuqala somdlalo emva kokufumana ibhola entle egotywe nguVincent Pule oyisike enyuka kwicala lasekunene. Babhinqe omfitshane abadlali bakaSolinas emva koko. Emva kwemizuzuu nje emihlanu, uLeonardo Castro ufake igowuli lokulinganisa. Umdlalo ubumhle kakhulu kwisigaba sokuqala futhi okuncomekayo kukuba bekukho amagowuli. Omabini amaqela abonisile ukuba afuna impumelelo kuphela emdlalweni. Izinga lomdlalo liye lehla kwisigaba sesibini. Abadlali beChiefs babethwe kukulahla ibhola kakhulu. Ibhola ibingahlali ngokwaneleyo kubo; lo nto yenze abakwazi ukudala amathuba acacileyo. UJustin Shonga, obesoloko eyingxaki kwiChiefs emva, ufake igowuli lesibini lePirates ekuzeni kuphela komdlalo. 
Eyona nto edulileyo kwakhona emdlalweni wanamhlanje kukungaqini kwabadlali beChiefs emva. UMario Booysen, uSiyabonga Ngezana boyisiwe luxinizelelo olufakwe ngabadlali bePirates abadlale ngokukhulu ukuzithemba. IPirates iya eBhayi kwibala ekuthiwa yiNelson Mandela Bay Stadium ngomhla wesibhozo kwinyanga ezayo. Iza kudlala neqela eliphumeleleyo phakathi kweBaroka FC neBidvest Wits ezidlala ngomso ePeter Mokaba Stadium ngentsimbi yesithathu. Kunokwenzeka ikamva likaSolinas libe mfiliba njengomqeqeshi weChiefs emva kokukhutshwa kwiTelkom Cup.",Ityiwe kwakhona iKaizer Chiefs!
"Nangona amaqela amabini engekabethwa kuGroup A – kodwa akukacaci kakuhle ukuba ngawaphi amaqela aza kudlulela kumjikelo olandelayo wetumente yehlabathi. Oku kwenzeke emva kokuba iNetherlands ibambene ngegowuli elinye macala ne-Ecuador emdlalweni obuseKhalifa Stadium ngorhatya lwanamhlanje. INetherlands nayo iEcuador zinethuba elihle lokuya phambili kwitumente yehlabathi ebanjelwe eQatar. Omabini la maqela aphumelele umdlalo omnye iqela ngalinye aze adlala ntanganye komnye umdlalo. Ukuphumelela kweSenegal, ebethe iQatar ngo’3-1 namhlanje kukona kwenza izinto zibe nzima ngakumbi kuGroup A. 
Ngaphandle kweQatar eza kuwudlala nje umdlalo wokugqibela, amanye la mathathu amaqela kunyanzelekile aphumelele ukuba afuna ukuhlala kwitumente yehlabathi. Emva kokuba AmaDantshi ebethe iSenegal emdlalweni wokuqala, aye kwiEcuador ekhuthazekile efuna iphumelelo. UCody Gakpo ubhakuzelise umnatha ngebhola entle ayifake kwisigaba sokuqala. Igowuli lakhe lelesibini eQatar emva kokufaka elinye emdlalweni wokuqala. Ilwile iEcuador ikhokelwa nguKapteni wayo, uEnner Valencia, phambili. Ngelishwa side saphela isiqingatha sokuqala ixhathisile kakhulu iNetherlands. 
Kwisigaba sesibini ihlasele ngamandla iEcuador yade yafumana igowuli elifakwe nguPervis Estupinan – kodwa usompempe akavumanga kuba uJackson Poronzo ebelalele. Emva kwethuba izama, iEcuador ifumene igowuli elifakwe nguValencia kwisigaba sesibini. Akukho nto ingenye enokubalulwa eyenziwe yiNetherlands ngaphandle kokuvala emva ithintela idemesha ebinokwenziwa yiEcuador ebikhangela igowuli lempumelelo. Umdlalo uphele ebambene amaqela futhi kungekho elifuna ukoyiswa. La maqela mabini abambene ngamanqaku amane ngoku emva kwemidlalo yanamhlanje. AmaDatshi aza kuzama ukuvala imidlalo kaGroup A ngokubetha iQata eseyibethwe kabini. Yona iSenegal kufuneka ibethe iEcuador ngamagowuli aliqela ukuze iye phambili.",UValencia uwaphuce intlaka emlonyeni AmaDatshi emdlalweni obuseKhalifa Stadium
"Emva kokutyikitya isivumelwano esitsha seminyaka emine, umqeqeshi weMamelodi Sundowns, uPitso “Jingles” Mosimane, uthe zava emalini.  
Nangona uJingles ebesoloko esithi ukuxinga kweengxoxo phakathi kwakhe nabaphathi bakhe akubangelwa yimali ukusukela ekuqaleni konyaka, kodwa uPatrice Motsepe uthe uza kufumana imali ethe xhaxhe.  
Iingxelo zithi uPitso wamkela imali engaphaya kwesigidi seerandi (R1-million) ngenyanga. Lo nto imenze abe ngomnye wabaqeqeshi abamkela kakhulu ebholeni yezwekazi leAfrika.  
“UPitso akalweli ukuzuza indebe yePSL nje kuphela. Ngoko ke akakwazi ukwamkela imali elinganayo nabaqeqeshi balapha eMzantsi Afrika. Ukhuphisana nabaqeqeshi beAfrika nehlabathi. Yiyo lo nto ndithe makufunwe imali ebhankini. Akakwazi ukwamkela imali awayeyifumana phambi kokuzuza indebe yeCaf Champions League,” utshilo uMotsepe ethetha neentatheli. 
UPitso, 55, utyikitye isivumelwano esitsha emva kwexesha elide ngenxa yokungaboni ngasonye nabaphathi bakhe, kodwa uMotsepe ukhanyele ukuba bekukho ingxaki. 
 “Bekungekho ngxaki kwaphela. Ukuba iSundowns ibingamfuni (uPitso) ngekudala samxelelayo. Naye ukuba ebengakufuni ukuhlala kuyo, ngekudala safaka umntu endaweni yakhe. Kubalulekile ukubabhatala kakuhle abantu bethu ngoba ngabo abasenza ngcono. Ngeke sikwazi ukukhuphisana nabanye oompondozihlanjiwe beAfrika ngaphandle kwabasebenzi bethu abasemgangathweni ophezulu,” utshilo uMotsepe othe ufuna uJingles abe nguSir Alex Ferguson weqela lakhe.  
Usamkele ngovuyo uPitso isibhengezo esenziwe nguMotsepe nangona wayesoloko esithi imali ayisinto ephambili kuye.  
“Indlela endivuzwe ngayo ilingana neyabaqeqeshi abaphambili eAfrika. Ndiyisebenzele le nto eminyakeni esixhenxe egqithileyo. EYurophu, abaqeqeshi bamkela iimali ezivuthiweyo bengekasebenzi,” utshilo uPitso. 
Ziindebe ezilithoba ezizuzwe nguPitso eminyakeni esixhenxe, phakathi kwazo kukho iChampions League neSuper Cup. Kodwa akuphelelanga apho ngoba ugxeleshe ezinye iindebe.  
“Isizathu esibangele ndihlale kwiDowns kukuba umongameli uyandithemba. Ndizimisele ke ukwakha iqela elomeleleyo neliza kugqogqisa iAfrika. Ndifuna indebe yeMTN 8 kodwa okubalulekileyo kwiSundowns kukuba kufuneka ilwele iindebe apha ekhaya idlale nemidlalo yeCaf,” utshilo uPitso.",Umqeqeshi weDowns uthe zava emalini
"Kapa: UMonde Mabandla, obhubhe emva kwesihelegu sokuhlatywa ngunyana wakhe, akawufumenanga umngcwabo wasemkhosini owayesakuba nguceba kwaWadi 91, eKhayelisha, eKapa, ngenxa yokuba usapho lwakhe lumkhuphile kumzi wabangcwabi osetyenziswa lisebe lamagqala omkhosi wokhuselo. 
Oku kudizwelilungu lesigqeba sesebe kwinqila iDullah Omar uLindaman Xeji, nokwanguye owayenze umpoposho othi uMonde Mabandla uzakufumana iwonga kwiMKMVA. 
UXeji uthe: “Ndifumene umnxeba osuku kwisebe [lamagqala omkhosi] kuzwelonke usithi usapho lukaMonde lunengxaki nomzi wabangcwabi esiwusebenzisayo kwaye lufuna ukuba akhutshwe kuwo. Isebe besele lenze izicwangciso kunye nalo mzi, nto leyo ithethe ukuba bekungasenakubakho thuba lokwenza amanye amalungiselelo lisebe”. 
OkaXeji uqhuba athi “Nangona engangcwatywanga ngumkhosi, sivumelene ukuba imali ibizakusetyenziswe inikwe inkosikazi yakhe uSiyolise Mabandla ayisebenzise endlini”. 
Nangona kunjalo ilungu losapho elingafunanga kuchaza gama lidize ukuba bathi bakufika kumzi wabangcwabi beyokunxibisa umzimba baxelelwa ukuba akukahlawulwa, kwaye abanakukwazi ukuncedwa. 
Uthi bathi bakutsalela umntu ababeqhakamshelana naye kwiMKMVA wabasa ngaphanangapha bancama bazihlawulela imali yomkhenkce neyebhokisi ukuze kukhululwe umzimba ngosuku ababesele belucwangcisele umngcwabo. 
UMabandla kutyholwa ukuba wahlatywa ngunyana wakhe oneminyaka elishumi elinesithoba ubudala oseluvalelweni njengangoku. Ingxelo zidiza ukuba umrhanelwa ebexhaphaza iziyobisi kwaye uyise ekwiphulo lokuzama ukumsusa kuzo, kukwatyholwa ukuba ujamelene nezinye izityholo zokuhlaba abulale eDikeni, nakwilokishi yaseSite B. 
Amalungu eANC aquka usihlalo wengingqi eAmathole uKhanyile Maneli athe azimasa umngcwabo kaMabandla kwilali yaseDyamala, eDikeni, kuMgqibelo weveki ephelileyo. 
Encokolela I’solezwe, uMthobeli Mabandla, ongumkhuluwa ngokokuzalwa kwixhoba, uthi bebesoloko beqhakamshelana nomfi kwizinto ezidla ikhaya.  
“UMonde ibingumntu oliqhula othanda abantu. Ebeluthanda kakhulu usapho lwakhe, kangangokuba ukuqala kwam ukuva lo mphanga zange ndilale kakuhle. Bendisoloko ndisothuka qho ebusuku,” kutsho uMthobeli. 
“Noko bendingayilindelanga ukuba umntwana angade abulale uyise. Indothuse kakhulu le nto,” utshilo uMthobeli.",Akawufumananga umngcwabo wasemkhosini uMonde
"AMAPOLISA aseGqeberha aphanda ityala lokonakalisa emva kokuba kutshiswe iibhasi ezisibhozo kwisiza esiseMotherwell eGqeberha ngobusuku bangoLwesithathu. 
Isithethi samapolisa, uColonel Priscilla Naidu, uthi ezi bhasi ziqatshelwe ngunogada obone kutshiswa bhasi ithile ngethuba esenza umsebenzi wakhe wokujikeleza. 
Emva kokuqaphela le bhasi itshayo, kutsho uNaidu, lo nogada ubaleke eyokucela uncedo. “Ngethuba ebuya (lo nogada), uqaphele ukuba ezinye iibhasi ziyatsha. Akukho mntu wonzakeleyo,” utshilo uNaidu ekwathi bekungekho bani obanjiweyo ngethuba sibhala eli nqaku ngoLwesine. 
Ummandla waseGqeberha ugutyungelwe luqhankqalazo oluqhutywa ngabaqhubi beeteksi abakhaleza iimali zabo zeCovid-19 kubanini beeteksi. 
UMkomishinala Lieutenant General, uLiziwe Ntshinga, usikhalimele esi sehlo, esithi ukonakaliswa kweempahla zabantu, kuvalwa kweendlela kwanokuthintela ukusiwa kweenkonzo ezingundoqo lulwaphulomthetho olungazukwamkelwa. 
USodolophu waseNelson Mandela Bay, uNqaba Bhanga, bekulindeleke ukuba aqhube nokubamba indibano ngoLwesine kwakunye nababandanyekayo kolu qhankqalazo. UBhanga uthi ukonakaliswa kwezinto ngethuba loqhankqalazo akwamkelekanga.",Idemeshe yeR10.6 million emva kokutshiswa kweebhasi eGqeberha
"Ibethwe ngumbane yabhubha inkedama eneshumi elinesibini leminyaka kwilokishi yaseLady Frere kwizandyondyo zemvula ezigqugqise elo Mzantsi Afrika kwiveki ephelileyo.  
 
ULwazi Blom obengumfundi kwisikolo samabanga aphansti iLafu-lafu, ebesendleleni esinge kwilali iCumakala kwakule dolophu. Uswelekele kwakulo ndawo ahlaselwe kuyo ngumbane.   
 
UPhumla Rhixana, ongunina walo mntwana, ngokwegunya loonontlalontle uthi, “Ndibuhlungu kakhulu yindlela abhubhe kabuhlungu ngayo.” Uqhube wathi, “Lo mntwana kunye nodade wabo ndabafumana konoontlalontle ndabakhulisa bade bafikelela kwelinqanaba bakulo ngoku.”  
  
UBlom uzakungcwatywa kule mpelaveki, kulandela inkonzo yesikhumbuzo ebibanjwe ngoLwesithathu kwakule veki. 
  
Ukanti kusenjalo ngamakhaya akumakhulu alithoba amnkelwe zizindlu kumasipala wesithili saseAlfred Nzo ngenxa yemvula ebikhatshwa yinkanyamba.  
 
Isithethi somasipala iAlfred Ndzo uNdabuzo Masumpa uthi ngabantu abangaphezu kwekhulu abasele bengenamakhaya emva kokuba amakhaya abo emnke nenkanyamba.  
 
Usodolophu womasipala waseAlfred Ndzo uSixolile Mehlomakhulu ungene esixekweni kwilali yase Mbobeni enikisa ngoncedo kwintsapho ezifunyenwe yilemeko. Kwiphondo lase KZN ngabantu abathathu abathe babhubha ngenxa yalemeko.",Inkedama ibethwe ngumbane yabhubha
"Halala! kwabaphumelele ukhuphiswano lwe-Entsimini neRasmeni Farm 
UThulisile Hlaza waseMthatha 
UThulisile Hlaza ngomnye wabo bathe bachongwa, waza waphumelela ukhuphiswano lokufunda simahla kwiRasmeni Farm eseFrankfort ngaseQonce. Uthi ujonge ukudlala eyakhe indima kuphuhliso lelizwe ngokusebenzisa ukulima nokufuya. 
“Iinjongo zam ngezolimo nokufuya kukuphuhlisa isizwe ngenxaxheba yam. Nokuthi ndikwazi ukuvula amathuba engqesho kubantu abatsha,” kutsho uHlaza. Eli nenekazi laseMthatha alizange lizifunde kwimfundo ephakamileyo izifundo zokulima nokufuya, kodwa linawo umdla wokunaba nangakumbi. 
“Andizange ndaqeqeshwa kwezolimo nokufuya, ndagqibela esikolweni ukufunda ngezifundo zolimo nokufuya, ndikulungele ukufunda izinto ezintsha,” utsho. UHlaza usebenza kumsebenzi ongesosigxina, ukwanomyalezo kubantu abatsha boMzantsi Afrika ngezolimo nokufuya. 
“Akwaba wonke umntu omtsha ebenokuthathela ingqalelo ukulima nokufuya, ukuze ziphuhle nangakumbi iinkqubo zokulima nokufuya,” utshilo uHlaza. 
Lubabalo Mgqatsa waseKomani 
“Ndinemincili ngokuphumelela kwam olu khuphiswano! Ndinethemba nenkolo yokuba amaphupha am wokuba ngumfuyi weenkukhu ophume izandla aza kuzaliseka,” kuthetha uMgqatsa. 
Uthi uneenjongo zokuba adale amathuba emisebenzi koogxa bakhe abalulutsha ukuze bakubone ukufuya njengesisombululo seengxaki zabo. 
“Ndijonge ukuba ndidlale eyam indima ukukhulisa uqoqosho loMzantsi Afrika, ndikhule nangokwasezimalini, ndibe ngumfuyi weenkukhu ophumeleleyo,” kutsho uMgqatsa. 
Uthi akazange aqalise nakancinci ukufumana uqeqesho okanye imfundo ehambelana nomdla wakhe wokuba ngumfuyi weenkukhu. 
Aba kulindeleke ukuba baqalise uqeqesho kwifama iRasmeni eseFrankfort ngaseQonce. Baza kuqeqeshwa kwiindlela zokukhulisa iinkukhu, iihagu kwanokukhathalela izityalo. 
Bathathu xa bebonke, owesithathu kubo akafumanekanga ukuba anikise ngemifanekiso yakhe nezimvo zakhe.",Abaphumelele ukhuphiswano!
"Igoduke namanqaku amathathu iMamelodi Sundowns emva kokuba ibethe iGolden Arrows ngegowuli elinye eqandeni emdlalweni weDStv Premiership obubanjelwe eSugar Ray Xulu Stadium ngenjikalanga yanamhlanje. Umdlalo ubeshushu usaqala kwisigaba sokuqala njengesiqhelo xa kudibene la maqela mabini. Abafana Bes’thende badlale umdlalo ophucukileyo kwisigaba sokuqala besiya phambili ngesantya esiphezulu. UPule Mmondi uphose ithuba lokubeka iGolden Arrows endaweni entle. Ibhola yakhe iphume ecaleni kweepali emva kokudlula ku-Aubrey Modiba obedlala kwicala lasekunxele. 
Amasandawana adlale umdlalo wawo wesiqhelo esebenzisa uJali noDomingo njengeenjini zawo embindini webala. UNqobeko Dlamini akakwazanga ukusebenzisa elinye ithuba engelincede iGolden Arrows emva kokufumana ibhola kuMthokozisi Dube. Emva kokuphela kwesiqingatha sokuqala kungekho qela elikwazileyo ukubhakuzelisa umnatha, isiqingatha sesibini siye sanika umdla ngakumbi ngoba amaqela omabini ebenyuse umxakatho. Phambi kokuphela kweyure kudlalwa, uGaston Sirino ufake igowuli ekube kuphela kwalo emdlalweni. 
Abafana Bes’thende, abaqeqeshwa nguLehlohonolo Seema, bazamile ukulwa futhi bebonakala ukuba bafuna igowuli shushu. Bafumene ipenela kushiyeke imizuzu elishumi elinane kuphele umdlalo emva kokuba uSiyabonga Khumalo edlalwe kakubi nguKhuliso Mudau emhlabeni kanozinti. UMichael Gumede uphose ithuba lokufaka igowuli lokulinganisa ngethuba ekhabela ibhola ecaleni. Amanqaku amathathu abethelele iSundowns kwindawo ephezulu kwiDStv Premiership njengokuba iza kudlala umdlalo wesibini weCAF Champions League ngempelaveki. 
Golden Arrows: Mbaeva, Zuke, Sibisi, Dlamini, M.Dube, Cele, Mbhele, Mmodi, Ndwandwe, Magubane, Mutizwa. 
Amalalela: Gumede, Mantshiyane, Sibiya, Ndlovu, L.Dube, Magawana, Khumalo, M.Gumede, Fikizolo. 
Mamelodi Sundowns: D. Onyango, Modiba, Mudau, B. Onyango, Lebusa, Jali, Sirino, Domingo, Kutumela, Vilakazi, Shalulile. 
Amalalela: Goss, Safranko, Lakay, Nascimento, Mkhulise, Maluleka, Maema, Kapinga, Morena.",iMamelodi Sundowns ifumene amanqaku amathathu emva kokubethela iGolden Arrows kowayo
"Ngelixa kudibene i-SARU kunye neenkokheli zeemanyano eziphantsi kwayo nesebe lezemidlalo nenkcubeko, eKapa ngoLwesibini.  
Inkokheli yombutho wombhoxo ophantsi kweengxaki zemali i-EPRU, uCheeky Watson ebengomnye wabantu abangakhange bayizimase le ntlangano. Endaweni yakhe i-EPRU ibimelwe lilungu lekomiti elawulayo uFreddie Makoki. Ukungabikho kukaWatson nje- ngomongameli khange kungene kakuhle kwabanye abantu, kuba enye yezinto ebekuzakuthethwa ngazo yimeko ye-EPRU. 
 Kule ntlangano kuvakale ukuba uWatson, ufumene imbalelwano esuka kwiSARU ngoMvulo, nalapho ibimazisa ukuba iza- kungenelela, ilithathele kuyo ulawulo lwe-EPRU. Ngokwesigqibo senkundla seenyanga ezimbini ezidlulileyo, i-EPRU izakupheliswa ubukho bayo. Ngomhla weshumi kwinyanga ezayo kuzakuthathwa isigqibo nge-EPRU, emva kokuba kuvele izityholo zokuba lo mbutho utyala abasebenzi nabadlali, izigidi ezilishumi elinesibhozo. NgoLwesibini iSARU ibhengeze ukuba yenza konke okusemandleni  ukuzama inkxaso nakubatyali mali ukuze ihlangule lo mbutho. 
 Ingqonyela yeSARU, uJurie Roux ibhengezile kule mbalelwano ithunyelwe uWatson ukuba ilungu lekomiti uMonde Tabata uzakuqeshwa njengomlawuli wokuseebenza kwezinto kwi-EPRU.",I-SARU imbekela bucala uWatson
"Igwetywe iminyaka engama-25 ejele indoda yaseMpangeni KwaZulu-Natal emva kokuba ifunyenwe inetyala lokudlwengula intwazana eneshumi elinesihlanu (15) engaphilanga kakuhle ngokwasengqondweni e-Obizo eMpangeni.  
Ngokwengxelo yamapolisa, uBhekumuzi Manzini onamashumi amahlanu anesine (54) ugwetywe ngoLwesibini kule veki yinkundla yaseMpangeni.  
Ijaji ebichophele iityala ithi, le ntwazana yadlengulwa izihlele kowayo kwinyanga yeDwarha ngo2014 ngethuba uManzini efika eyithembisa ngokuyipha iziqhamo,wayigrogrisa ukuba angayichazi le nto. Uyidlwengule yade yakhulelwa.",Ugwetyiwe owadlwengula intombi egulayo
"Emva kwesizini ebinzima kakhulu, iChippa United ikwazile ukuphepha izembe ngokubetha iKaizer Chiefs emdlalweni wokugqibela eNelson Mandela Bay Stadium kwimpelaveki edlulileyo. 
 Kodwa nangona kunjalo, usihlalo weChippa, uSiviwe Mpengesi, ujongene nenye ingxaki ekufuneka ayilungise ngokukhawuleza nangobuchule. 
 UClinton Larsen, osindise iChippa ezembeni, unyanzelisa utshintsho kwindlela iqela elilawulwa ngayo phambi kokuba atyikitye isivumelwano sengqesho esitsha.  
Umqeqeshi ukuthethe oku ngethuba ephendula imibuzo emva kokuba iqela lakhe lizuze impumelelo ebalulekileyo eBhayi.  
Ngenxa yokuswela abaxhasi ngezimali, iChippa iye ithengise abadlali bayo abaphambili qho xa kuphela isizini kodwa lo nto ichaphazele kakubi inkqubela yeqela elakhe langcamla iTop 8 liqeqeshwa nguDan “Dance” Malesela. 
ULarsen, othathe iintambo ekuqaleni kwalo nyaka emva koJoel Masutha, uEric Tinkler noMalesela kwisizini ephelileyo, uza kubamba iingxoxo nabaphathi beChippa malunga nokutyikitya isivumelwano esitsha nezinto afuna zitshintshwe phambi kokuzibophelela kwakhona.  
“Siza kuhlala phantsi sijonge indlela eya phambili. Ndamxelela usihlalo ukuba ufuna ndihlale kwiChippa, kufuneka kubekho utshintsho futhi sobe ndijike.  
Andingovukengceni womqeqeshi oza kwamkela ukuphathwa kakubi kweqela ejongile. Kufuneka kutshintshwe indlela eliphethwe ngayo iqela. 
 Kudala ndisebholeni, ndiyabona xa kukho into engalunganga kwindlela eliphethwe ngayo iqela.  
Into encomekayo kukuba abaphathi bayavuma ukuba kukho izinto ezifuna ukulungiswa.  
Ndeza kwiChippa kuba ndibona ukuba liqela elithembisayo futhi endifuna ukulinceda ukuze likhule,” utshilo uLarsen. 
IChippa United ivale isizini ikwindawo yeshumi elinambini emva kokuqokelela amashumi amathathu emidlalweni engamashumi amathathu.  
ULarsen uthi ukuze iqela likwazi ukuqhuba kakuhle kwisizini elandelayo, kufuneka kugcinwe abadlali abakhoyo ngoku.  
“Ukuze iChippa ihlale iliqela elinenkqubela, kufuneka ingabathengisi abadlali bayo ababalulekileyo.  
Ngeke kugxekwe abaqeqeshi  kodwa iqela lithengisa abadlali.  
Ndinethemba lokuba abaphathi baza kukwazi ukubagcina abadlali.  
Bona abadlali baza kusoloko befunwa ngamanye amaqela  kodwa akufuneki bathengiswe kushiyeke kubetheka iqela.  
Siyaxoxa nabaphathi ngokongeza abadlali kwaba esinabo ngoku.  
Le nto yokulahlekelwa ngabadlali oko xa kuphela isizini kufuneka iphele. 
 Andinangxaki nabadlali abaphelelwe zizivumelwano zengqesho kodwa andifuni nokuva ngabaseneminyaka kwizivumelwano zabo,” utshilo uLarsen.",UClinton Larsen unyanzelisa utshintsho kwiChippa United
"Inye imini, yile yanamhlanje! Amadoda azizigantsontso aza kukhuphisana kube nzima kukhuphiswano loosozoso (Bodybuilding) KwaZulu-Natal. Oosozoso abaphuma kumaphondo onke waseMzantsi Afrika baza kudibana phaya kwitumente eququzelelwe nguMnu. Mduduzi Green – okwangusozoso ophambili elizweni lonke. IMpuma Koloni iza kumelwa yintshatsheli yoMzantsi Afrika ebeke ithemba layo kuyo – uChris “General” Nguta. Itumente iza kuqala ngale ntsasa ngentsimbi yethoba iyophela ngentsimbi yesithathu emalanga. 
“Yitumente yokuqala le ndiyakuyo eququzelelwe ngamadoda angoosozoso. Zange yenzeka lo nto kwi-Afrika yonke. Bayifumene inkxaso, kangangokuba usozoso ophume phambili zonke izigaba uza kugoduka nekhulu lamawaka erandi (R100 000). Ndiya KwaZulu-Natal ngeliyokunika iinkxaso – kodwa kwelinye icala, ikwa yitumente yokuqala ukusukela oko ilizwe lahlaselwa yiKhorona,” utshilo uNguta. 
Umgangatho uza kuba phezulu kakhulu. Indoda nganye kufuneka ikhwele eqongeni iyazi into eza kuyenza. Likhona ixhala kuGeneral kuba ixesha lilide bengasakhweli eqongeni ngenxa yeKhorona – kodwa uthi kuza kudlana iintsimbi. 
“Amalungiselelo wam ahambe kakuhle ngoba ndaqala ukuzilolonga ekuqaleni konyaka. Abaxhasi bam nabaphathi bendawo endizilolongela kuyo bazamile ukundincedisa kakhulu. Likhona lona ixhala apha kum kuba ndigqibele kudala ukukhwela eqongeni. Andizazi ke ngoku iinduku abaqule ngazo abanye abantu endiza kukhuphisana nabo phaya. Zezo zinto qha endizoyikayo – kodwa ke ndizilungiselele kakhulu. Kodwa ndingatsho ndithi ndikulungele ukuya edabini KwaZulu. Owam umkhonto untlangothimbini,” utshilo uNguta.",UChris Nguta uthi uya KwaZulu-Natal epheth’ umkhonto ontlangothimbini!
"UseMonti?  
Kudala ufuna ukuba ngumdlali ophambili kwimiboniso kamabonakude? Ukuba kunjalo eli lithuba lakho!  
AbakwaSABC 3 bakhangela iimbuso ezizakudlala kumdlalo omtsha oyidrama kumabonakude.  
Inkqubo iThe Final Cut, echazwe njengefanayo neTop Actor SA neClass Act – ithe bhazalala kwiindawo ngeendawo ikhangela isakhono sokulinganisa. Apha, abalishumi elinesine bazakujongana nomnqantsa wokubonakalisa isakhono sabo sokudlala kwimiboniso kamabonakude.  
Le mingeni iquka ukufunda imigcana yeshumi elinesihlanu lemizuzu ebhaliweyo; ukudlala indima engezothando; ukubumba umlinganiswa neminye.  
Lo mdlalo uyaqala kwiSABC 3 ngeyeKhala 2017. Abo bacinga ukuba ingaba ngabadlali beqonga bangomso, mabaqinisekise ukuba base-Alexander Playhouse Theatre eMonti ngomhla we-13 kuCanzibe 2017. Abafunwayo ngabo balishumi elinesine abangazange bavela kumabonakude ngaphambili.  
Ubhaliso luyaqala phakathi kwentsimbi yesibhozo kusasa ukuya kweyesithathu malanga. Ongenelayo abe uneshumi elinesibhozo leminyaka nangaphezulu ukuze angenele.  
Kodwa kule mpelaveki siphuma kuyo, iFinal Cut ijonge eMgungundlovu, nalapho izakube ikhangela izakhono khona.",Kukhangelwa abadlali bemiboniso kamabonakude eMonti
"Kungquzulwano obe luphakathi kwamapolisa kwakunye noonqevu edolophini eDutywa ekuzeni kusa ngoMvulo, lusube umphefumlo wepolisa uSajini Nyameko Mbelani (38). UMbelani ubhubhele kwisibhedlele esikufutshane emva kokubalekiselwa khona esoyisakala kumanxeba okudutyulwa ngaba nqevu. 
Olu ngquzulwano lulandela emva kokuba amapolisa aseDutywa athe afumana umnxeba ngezithuba zentsimbi yesibini ekuzeni kusa, mnxeba lowo othi kuqhekezwa ivenkile ethile edolophini eDutywa. 
Ingxelo ephuma kuBrigadiya Tembinkosi Kinana, ithi amapolisa athe eqala ukufika kwigaraji ethile eDutywa akhawulelwa yinqwaba yeembumbulu edutyulwa ngabarhanelwa abo, nekulapho uMbelani aye wadutyulwa kumzimba ongentla wafumana amanxeba anzulu. Iindaba zokubhubha kukaMbelani zingene ngoLwesibini kusasa umhla wokuqala kule nyanga. 
UMbelani ubesebenza kwisikhululo samapolisa saseDutywa kwaye sele enexesha elide esebenza njengepolisa kuba ebesele eneminyaka elishumi elinesihlanu, waqala ngo2006. 
Eli qhawe libhubhele emfazweni, lizalelwa eChafutweni kuGatyane. Ngasemva ushiya inkosikazi yakhe kwakunye nabantwana bakhe. 
UMkomishinala wePhondo uNjengele Lt Liziwe Ntshinga udlulise amazwi okubopha usapho, izalamane kwakunye noogxa bakaMbelani. Uthi zibashiye bephazamisekile ezi ndaba zibuhlungu. 
“Iindaba ezibuhlungu zokushiywa lelinye lelungu lethu zisothusile futhi zisiphazamisile. Nangona kunjalo abathandathu (6) abarhanelwa kwabasibhozo sele bebanjiwe, bebanjwa kuTsolo. Kwaye aba barhanelwa baza kubhatala ngesenzo esibi abasenzileyo sokuthabatha umphefumlo ongetyala. 
Amapolisa abongoza intsebenziswano eluntwini. Lowo unokuthi abe nolwazi malunga nabarhanelwa ababini abashiyeke bengekabanjwa eze ngaphambili. Kungenjalo atsalele isikhululo samapolisa aseDutywa, kuTsolo okanye batsalele ku086 00 10 111.",Unxunguphalo emva kokubulawa kwepolisa ngoonqevu
"“LE misebenzi kuthwa iveliswa lishishini lotywala iveliselwa izidumbu, kutsho mna.” 
Oku kuthethwe nguMphathiswa wezempilo kuzwelonke uGqirha Aaron Motsoaledi, eMonti kule veki, ngethuba iBhodi elawula ukuthengiswa kotywala eMpuma Koloni (Eastern Cape Liquor Board), ibambisene nesebe lophuhliso lwezoqoqosho ephondweni, ibibambe ingqungquthela entsuku-ntathu eqale ngeCawe. 
Ebonakala esemsindweni, uMotsoaledi uthi utywala yityhefu ebulala ilizwe, kuba kuphela kwesiyobisi esithengiswa ngokusemthethweni nesingazange sabhangiswa kwihlabathi jikelele. 
“Abantu ababhubha kwiingozi zeendlela zeli lizwe balikhulu elinamashumi amathathu (130) ngosuku, kwaye umyinge wamashumi asixhenxe ekhulwini (70%) kwezi ngozi ubangelwa butywala. Ufune ukusixelela ukuba utywala bukhulisa uqoqosho,” kubuza uMotsoaledi. 
UMotsoaledi uthi abanini bemizi evelisa utywala ngabantu “abangafuni kuphikiswa” kwilizwi labo “eliphanzileyo” elithi eli shishini likhulisa uqoqosho. “Loluphi olu qoqosho lunakuze lukhuliswe sisizwe esifayo,” kutsho uMotsoaledi. 
“Abanini bemizi yotywala bayafana nala mfundisi wayethsuthsuzela abantu ngeDoom. Bafaka abantu ityhefu emva koko bakuthethelele oko,” utshilo. 
“Njengomntu owaqeqeshelwa ukuba ngugqirha, kukho into engafundiswayo phaya kwizikolo eziqeqesha oogqirha, le yokuba xa umntu esebenzise iCocaine, Heroin, Tik neNyaope ze wasiwa kwindawo yoncedo (rehab), ukuba xa ebuyela ekhaya uthathe nje ithamo lalinye lotywala esosiyobisi siqalela phantsi,” utshilo uMotsoaledi. 
UMotsoaledi uthi uMzantsi Afrika uphakathi kwamazwe ehlabathi alishumi asela ukodlula. 
UNjingalwazi Charles Young wezifundo zentlalo-ntle kwiYunivesithi iRhodes, uthi ngokophando bafumanise ukuba abafundi beeyunivesithi zeli basela utywala ukogqitha oontanga babo abangaphandle kweyunivesithi. 
“Ungenelelo luyafuneka kule meko yokusela kwabafundi baseyunivesithi,” utshilo uYoung. 
UYoung ukwathe ukuhlolwa rhoqo kotywala kubaqhubi beemoto bungalehlisa izinga lokuselwa kotywala ngabaqhubi. “Yenye yeendawo ekufanele kuqiniswe kuzo le kuba mna ndihleli eRhini iminyaka elishumi, zange ndamiswa ngamagosa ezendlela khe ndihlolwe utywala xa ndiqhuba,” utshilo uYoung. 
UJasmine Goliath ohlohla kwicandelo lezoshishino eNelson Mandela Metropolitan University, uthi babalelwa kumawaka alishumi elinanye namakhulu amahlanu (11 500) abantu abaqashwe kwishishini lotywala eMpuma Koloni logama imali eyenziwa leli shishini ixhamlisa inxili yephondo nge-R3.1 yeebhiliyoni zeerandi ngonyaka. 
UMotsoaledi uthi nokuba kungathiwa luliqinisa kanjani uqoqosho ushishino lotywala, okanye ingeniso yerhafu kwinxili yelizwe, kodwa umonakalo oluwenza kwimpilo yabantu awuthetheki. 
Uthi ukuselwa kotywala kungehla xa kunokunqaba izikroxo, kubhangiswe iintengiso zotywala futhi axhome namaxabiso wotywala.",‘Utywala buvelisa imisebenzi kwizidumbu’-Motsoaledi
"Lwesihlanu, Eyekhala 29   
*   Wise Guys Bar & Grill(Vincent)  
 Djs: AgentLungaz  Sylo  Pandora  Furaz  Pablo Da Don  Phluxx..   
*   Ground X Lounge  (Stirling) 
Djs: King wave  Black Man..  
*   Buffalo City Stadium (Absa)  
 Emtee (Award Winner, Pearl Thusi) Zola 7  Sdudla Nomathousand  Saudi  Anga azz  Yoba Unltd  Ligwa  Angisto   Welo  Joejo  Cooley S.  
*   Buccaneers Pub & Grub  
 Djs:  Heavy K   Mjazz  Master Dee  Dj Athie  Welo  Nature  Young Reezy..  
*  Mdantsane Sun >>Lynch Album Launch..  
 Djs: Sly Gfx  Nko  Yastin  Mixta C  Deepworx  King Flava  Lv  Lady Vee  Mpijo.. 
 *   So What Lounge (Mthatha) 
Djs: Heavy K   Babes Wodumo (Wololo)  Ligwa  Yoba  Distruction Boys  Pk   Jovisto  Tonic   Phoenix   MyloeAngisto.   
Ngomgqibelo, Eyekhala 30  
*  Ground X Lounge (Stirling) >> Chubbz Shindiz> Zola 7  Dj Dimples  Welo  Khanyie  Scorpion Dj  Palture  Lv  Aveez  Thulz  Skara  Anda.. •  
*  Jeff’s Place Mdantsane  
Djs: Mfundisi  Cooper  Dumza  Onke  Siya   Sbee  Lentor.  
*   Pulse Nite Club  
Djs: Fresh (5fm) Master Jam  Monty  Spin..  
*   Yolo Lounge (Queenstown) Yolo On Wax  
 Djs: Mbuso (Phezulu rec) Tek  Justice   Laz ola  Massive Deep  Ice. 
*  Chief NGqoko’s Place (Port Elizabeth)  
 Djs: Biggs  Mjazz  Matsawu  Le Vinnyl  Blackmoontou  Tempo  Lebzatainment  Warrant officer  ayaz  De Cap  MarrestPhonic  Picasso..  
*   St Georges Park (Nelson Mandela Bay Music festival)  
Proffesor  Thebe  Freshly Ground  Mxo  Sliq Angel  Vusi Nova  Nathi  Mthi  Lilitha  Sdudla & Mathousand  
*   So What Lounge (Mthatha) 
 Djs: Pk  Mylo  Tonic  Phoenix  Jovisto Angisto  Myloe.   
NgeCawa, Eyekhala 31   
*   Kopano Lounge (Mthatha)  
Djs: Misser House Fanatic  Christy..  
*  Kwano’s Meat Corner (Uitenhage) 
 Djs: House Musketeers  Richy Rich  Abee  Khoneep..",I’solezwe Gig guideno-Agent Lungaz
"Urhulumente wephondo leMpuma Koloni uqweba amaqhinga okurhwebesha abaxhonkxi bezithuthi, ebatsalela ngaseBhayi kulandela isigqibo sikaGeneral Motors sokufulathela uMzantsi Afrika ekupheleni kwalo nyaka. 
UGeneral Motors, okanye uGM nanjengoko esaziwa, ubhengeze esi sigqibo kwiintsuku ezimbalwa ezidlulileyo eshiya abantu beli lizwe bothukile. 
U-GM, onondlunkulu oseMelika, unemizi-mveliso exhonkxa izithuthi zohlobo lwe-Isuzu, Opel neChevrolet. Nangona nje * -Isuzu ebhengeze ukuba uzakuhlala azimele eMzantsi Afrika, ikamva labasebenzi bakwaChevrolet abaqikelelwa kwisiqingatha sewaka libonakala lingacacanga. 
U-GM uthi uceba ukulithengisa kubenzi-zithuthi baseMzantsi Afrika icandelo lakhe leChevrolet, engaphelanga lo nyaka, logama uthethwano lusaqhuba ngekamva leOpel kweli lizwe. Kutshanje, uGM ubhengeze ukuthengisa iOpel kwinkampani ezinze eFrance ebizwa njengePSA Group. 
Inkulumbuso yephondo uPhumulo Masualle, uthi bafumene udano sesi sibhengezo. 
“Sidanile futhi sikhwanqisekile sisigqibo esithathwe nguGeneral Motors. Ibeli qubuliso, khange sifumane kwangxelo okanye iingxaki ekhokelele koku. 
“Kodwa sithi kumele senze konke okusemandleni ukuzama [ukujonga indima esinokuyidlala] kula meko. Ndiyarhana isigqibo sikaGeneral Motors sisenokuba sinento yokwenza nendawo [Melika] le basuka kuyo, kuba sivile uMongameli [Donald Trump] lo wabo mtsha ukuba ufuna iinkampani zaseMelika zisebenze kula ndawo kuphela, kodwa asikaqiniseki malunga noko,” kutsho uMasualle. 
UMasualle uthi basekwinkqubo yokufumana esona sizekabani esikhokelele kwesi sigqibo. 
“Ewe siyazi ukuba abasebenzi abaphaya banezakhono, sakuyidlala eyethu indima ukuqinisekisa ukuba ziyasebenza apho zifuneka khona, ukuba inene bakhona abantu abazakuphelelwa yimisebenzi ngenxa yesi sibhengezo,” kutsho uMasualle, ongakhange anabe ngokuphandle ngamanyathelo abaza kuwathabatha. 
Umongameli weGM kwihlabathi jikelele uStefan Jacoby, uthi esi sigqibo siza emva kokuba bebone ukuba ukutyala imali eMzantsi Afrika akuzukuba naziphumo zincumisayo.",Iqhinga lokuqubisana nesigqibo sikaGeneral Motors
"IZINXIBA-MXHAGA zaseyunivesithi zithabathe inxaxheba kumngcelele ozolileyo oya kwiNdlu yoMbuso eBhisho, zinyanzelisa ukuqeshwa ngurhulumente kuba zibanga ngelithi zingaqeshwa nje kukuba zala “ukulalwa”. 
Zibalelwa kwiwaka izinxiba-mxhaga eziphuma kwiiyunivesithi ezine zaseMpuma Koloni ezithe zathabatha inxaxheba kumngcelele obusingise kwiOfisi yeNkulumbuso uPhumulo Masualle eBhisho ngoLwesithathu. 
Bebevuma iingoma eziquka ethi “Sikelela Yehova, kule misebenzi ingekhoyo” nezo zithi “Isono sethu kukungangqengqwa”. Phakathi kwamapheke-pheke abebewaphethe kuquka lawo athi: “My Intelligence and Academics are Better Than My Vagina [Ingqiqo neziqinisekiso zam zingcono kunelungu langasese]” 
Abanye bebephethe athi “No More Get Hired ngesijolo”. UPhelokazi Magazi othweswe isidanga kwiPublic Management ayifunde eWSU eGcuwa, uthi uthabathe inxaxheba kulo mngcelele kuba ekruquke kukuhletywa ekuhlaleni. 
“Siyahletywa ekuhlaleni, kuthiwa sifunde nje kodwa asisebenzi. Ndandiqale ndenza iDiploma kwiPublic Management, kodwa ndabona ukuba ngenxa yokuba ndingaqeshwa mandenze iDegree kodwa nkqi ukuvela umsebenzi. 
UMagazi, ochithe amakhulu asixhenxe eerandi ezama ukufaka izicelo zomsebenzi, uthi bengaqeshwa nje kungenxa yomkhwa “wokulalwa” kwamabhinqa afuna umsebenzi kwicandelo labucala nakoomasipala. 
“Into exhaphakileyo koomasipala nakwiinkampani zabucala, uthi uze ungene emsebenzini kube kanti uyaziwa okanye ulale nomntu lo uqeshayo,” kutsho uMagazi. 
Umhlalutyi wezoqoqosho uZamikhaya Maseti uthi ukungaqeshwa kwezinxiba-mxhaga kubonakalisa undonakele kwimfundo yaseMzantsi Afrika. “Imfundo esinayo ayikwazi ukuvelisa izakhono ezifunekayo kuqoqosho. Lo nto ithetha nje ukufunda kodwa ungakwazi ukufumana umsebenzi, kuba isiqinisekiso onaso asiyo nto efunwa yimarike ngelo xesha. 
“Urhulumente kwakunye neenkampani zabucala kufuneka badibane ukuze kuqingqwe imfundo ezakukwazi ukuvelisa abafundi abazakukwazi ukuvelisa imisebenzi,” utshilo uMaseti. 
Kodwa uMagazi uthi izakhono zokuqala ishishini banazo, ingxaki yimali yokwenza lo msebenzi. Usihlalo wombutho iHire A Graduate Movement uSiphamandla  
Khashe, uxelele iNkulumbuso uPhumulo Masualle ukuba bafuna ukuba umntu ongenamsebenzi onesiqinisekiso saseyunivesithi anikwe iR3 000 ngenyanga ngurhulumente ukuqubisana neenzingo zokufuna umsebenzi.UKhashe ukwathe bafuna kutsalwe iR10 ngenyanga kuye wonke umsebenzi waseMpuma Koloni, okwarhulumente nakwiinkampani zabucala, ukuze kuncedwe izinxiba-mxhaga ezingenamisebenzi. 
UMasualle uthembise ngokuphendula ungafikanga umhla wamashumi amabini anesibini kule nyanga kwezi zikhalazo, kodwa watsho ukuba lo asingomsebenzi olingene urhulumente kuphela.",‘Isono sethu kukungangqengqwa’  – # HireAGraduate
"Ibiyinkungu nelanga kubhiyozelwa ukubuya kwamakhwenkwe esuthwini nalapho seyiminyaka ilandelelana kungasweleki bakhwetha esuthwini kwisithili saseHarry Gwala namsitho lowo ububanjelwe kwilokishi yaseShayamoya eKokstad.  
Isilo samabandla uKumkani Goodwill Zwelithini uthe kuyamvuyisa ukuphuma kwabahloniphekileyo kumasebe ngamasebe karhulumente bezonika inkxaso ngesiko lolwaluko nanjengoko kungaswelekanga makhwenkwe kwiphondo nakulo nyaka.  
“Ibingamakrwala angama-260 aphume ebukhwenkweni angena ebudodeni,” utshilo uZwelithini.  
Uqhube esithi sifuna isizwe siphile nalapho yonke into inabanikazi bayo.  
Uthe kufuneka isibane, waze wazibuza umbuzo wokokuba sobasingakanani na, isibane sokungena ebhomeni kodwa wathi nokuba singangelitha lelanga lingena efestileni, ukhanyo luyafuneka kweli siko kuba siyaphela isizwe kukusweleka kwamakhwenkwe esuthwini.  
“Mna andingomfundisi, ofuna ukukhahlela uyokukhahlela kuba yinto esuka kude le. Ndafundiswa ngentlonipho, thina maZulu siyayazi intlonipho kufuneka siyidlulise kwaye ukumamela yenye yezinto ebalulekileyo kuba abantwana bethu abafuni kuyenza!” kutsho uZwelithini.  
“Ngonyaka ka2009 emva kwezankxwe ndathi ndiyalibuyisa eli siko. Xa amadoda esweleka isizwe sokwakhiwa ngobani,” utshilo uZwelithini. “Umntu ongafuni kukhunjuzwa ngobuzwe bakhe kuthiwa lomntu akafuni kuva.”   
Ebulela kootata abadlale indima yokujongwa kwabakhwetha esithi akekho umntu onesibindi sokujonga omnye umntu.  
Ebhekisa emakrwaleni uqhube wathi, intlonipho nokumamela zizinto ekufuneka bazisebenzise naphi na. 
Uyiqwele ngelithi, “ namhlanje siyanibulelela kuMdali wentozonke, ndisithi andifuni kwangcwaba lamkhwetha kweli phondo”.  
“Indoda yindoda isokuba nomfazi. Kubalulekile ukuphulaphula abazali emakhaya.”  
“Izizwe zifuna ukufunda kuni. Andikwazi ukwenza izinto ezizohlaza eli lizwe nanjengoko kungekho bantu balenzayo eli siko apha eAfrika.  
Kanti yena usihlalo we iDlodlo ejongene nezolwaluko kwisithili iHarry Gwala uBenny Khobo uthe, kwidolophu yaseKokstad bazalwa belenza eli siko.  
Kuthe ngonyaka ka201 ukuya kunyaka ka2013 phantsi komphathiswa wezempilo uGqirha Sibongiseni Dhlomo namanye amasebe alandela ekhondweni, utshilo uKhobo.  
“Emva koko khange kuphinde kusweleke bakhwetha kule ndawo yethu, kuba ngabakhwetha abakwiwaka elinamakhulu asibhozo anamashumi asixhenxe anesithandthu (1876) abagqitha betshaya kweli siko bonke besidla amazimba namhlanje,” kutsho uKhobo.  
“Kubekho isizathu esibengumntsalane malunga nengxaki ethe yehla esuthwini nokukhulisa le nkwenkwana siyizisa ebudodeni satsho sangenelela, sabeth’ ikhwelo nakurhulumente ukuba angenelele.  
“Kweli siko iphondo ligqine lagqiba kwelokuba mayibengumntwana oneminyaka elishumi elinesithandathu ( 16 ) onelungelo lokwaluka kuba uthi esiya kwishumi elinesibhozo ( 18) kuba nzima ukumamela ngaphezulu nezifo zezesondo sle zikho kulo una 18 yeminyaka,” utsho uKhobo.  
Uqhube wathi imfihlelo iselwazini, ukukhokhela njengamagqala nomakhwekhwetha kweli siko.  
“Siziva sinochulumaco novuyo ngababantwana siliphondo ngokubanzi, simema namanye amaphondo ukuba sebelane ngayo le nyewe kuba sisizwe somzi ontsundu esitshabalalayo.” Eyivala ngelithi “sinyanzelwa yimeko, iminyaka ayenzi, ingathethi kwanto emntwini”.",‘Amava enza ukuba kungasweleki bakhwetha esuthwini’ – Zwelithini
"Iqela lesizwe loMzantsi Afrika lizama indlela yokuya kwitumente yeAfrika ekunyaka ozayo – kodwa ukuya okanye ukungayi kwalo kuxhomekeke kwiziphumo zomdlalo wangempelaveki.  
ABafana Bafana baza kothulana phezulu notshaba lwabo olukhulu – iNigeria, kumdlalo oza kube useFNB Stadium ngo’15:00 ngoMgqibelo. 
 Izixhiliphothi zaseNigeria ziza eMzantsi Afrika zilume ongezantsi zifun’intwib’ilapha emva kokubethwa yiBafana Bafana kumdlalo owawuseUyo – apho uTokelo Rantie wabuya namagowuli amabini ancumisa abantu baseMzantsi Afrika. 
 UStuart Baxter uphantsi koxinizelelo ngoba sekulithuba iqela lakhe lingakwazi ukuya kwitumente ezinkulu ngenxa yobufede.  
Lifikile ixesha lokuba bakhethe into ibenye abadlali bakaBaxter: ubufede okanye ubuqhawe. 
Ukuba uMzantsi Afrika ubukwazile ukubetha iSeychelles kumdlalo wokugqibela, imicimbi ngeyicalanye ngoku. 
 Lo nto yabatyhafisa abantu. Noxa ukudlala neNigeria kunzima – kodwa eli lithuba laBafana Bafana lokulwela isizwe sabo. 
 Umqeqeshi weBafana Bafana, uStuart Baxter, uthi akayoyiki tu iSuper Eagles. 
 Kunika ithemba ukuzithemba kwakhe – kodwa yonke into kufuneka iqiniswe ngumsebenzi omhle wabadlali ebaleni.  
“Sinabadlali abonzakeleyo. Ndiza kuthetha nabadlali ngesinako kwiqela lethu ngoba noba siyayihlonipha iNigeria – kodwa asiyoyiki.  
Ndicinga ukuba sinabo abadlali abanesakhono, sinawo umnqweno wokuqubisana nabo kwaye ndiqinisekile – umhla womdlalo uya kufika ukuzithemba kuphezulu ebadlalini.  
Ndiyakholwa ukuba sinalo ithuba lokufumana iziphumo ezincumisayo emdlalweni,” utshilo uBaxter. 
Inqaku elahlula uMzantsi Afrika kwiNigeria linye qha.  
Lo nto yenza ubaluleke ngakumbi umdlalo wempelaveki. 
 Phezulu yiNigeria, emva kwayo kulandela iqela likaBaxter.  
Ngeke kube lula kwiBafana Bafana emdlalweni ngoba iSuper Eagles iza kube ikhangela indlela yokuziphindezela emva kokubethelwa ekhayeni layo. 
 Nakubeni imidlalo yeBafana ingenawo umtsalane ebantwini – kodwa ukuza kweNigeria kunganawo umkhoka. 
 Elo iya kuba lithuba labadlali lokubuyisa isidima soMzantsi Afrika kwibhola yeAfrika neyehlabathi liphela ngokubetha iNigeria kwakhona.",Khethani ubufede okanye ubuqhawe!
"Umbutho wabahlawuli beenkonzo zikamasipala kule ngingqi yaseMthatha, iMthatha Ratepayers Association (MRA) uthi ukuthinjwa kweempahla zikamasipala weKing Sabata Dalindyebo ngoLwesihlanu kubonakalisa mhlophe ukuba kukho abantu abazenzela “unothanda” kulo masipala.  
Lo mbutho ubuphefumla kwintsukwana emva kokuba lo masipala elahlwe lityala kwinkundla yezemisebenzi eBhayi ngoMvulo wale veki kulandela isicelo sokuba kubuyiswe impahla ethinjiweyo kuphindwe kuthotywe imali enikwe igqwetha ebelityalwa ngulo masipala uHymie Zilwa. 
Ukuthinjwa kwezimpahla kulandela ukungathotyelwa koxwebhu lwenkundla olwalugunyazisa ukuba kuhlawulwe uZilwa imali elinganiselwa kwi-R159 000 xa kudibene neendleko ezongezelelweyo.  
Eli gqwetha belixoxela umasipala phakathi konyaka ka2008 ukuya ku2016 kumatyala ohlukeneyo aquka ukugxothwa komsebenzi kamasipala nowabhenela kwinkundla yezemisebenzi eBhayi.  
Inkundla yacebisa ukuba umasipala avumelane ngentlawulo nalo msebenzi kodwa umasipala akazange avume. 
Phakathi kwempahla ezisagcinwe kunothimba kuquka iikhompyutha ezilishumi, iilephutophu ezimbini, izitulo ezilishumi elinesine nezinye izinto.  
“Umasipala weKSD ubesiyaphi enkundleni yamatyala inguye ongahlawulanga igqwetha imali yalo? Siyothuka kukuthathwa kwempahla zikamasipala ngunothimba kuba alizange lixelelwe ibhunga ngeli tyala. Ukuya enkundleni yinkcitha-mali yabarhafi ebingeyomfuneko nengeyithintelwe,” utshilo uBoy Malgas wombutho iMRA. 
UMalgas ukwathe: “Lo mba sisawuva emoyeni kwaye siyakugxeka ukungahlawulwa kwamagqwetha asebenzileyo, lo nto yandisa iingxaki kulo masipala ohleli engenamali.” Ngokwengxelo uZilwa walumkisa umasipala ngelithi makangayi enkundleni ukunqanda ukohlwaywa nangakumbi kodwa wayibetha ngoyaba ingcebiso yakhe. 
UZilwa uthe: “Emveni kokuthinjwa kwempahla kamasipala, ndiye ndayinikwa imali yam. Ndicelile kwabasemagunyeni ukuba balirhoxise ityala kuba ukuqhubeka nalo yinkcitho yemali yabarhafi engeyomfuneko kodwa akhange ndithathelwe ngqalelo. Isicelo sivele sachithwa kwinkundla yezemisebenzi eBhayi ngoMvulo, umasipala uyalelwe ukuba ahlawule zonke iindleko zeli tyala. Loo mali ngeyenze umahluko omkhulu ukuphucula impilo zabantu.”  
Impahla zisagcinwe kunothimba de kuhlawule iindleko zakhe eziqikelelwa ngaphaya kweR15 000 logama ezenkundla ziqikelelwa kwiR40 000.  
Isithethi salo masipala uSonwabo Mampoza uthi abasemagunyeni kulo masipala basawuchophele lo mcimbi wokuthinjwa kwempahla.",Kukho abazenzela ‘unothanda’ eKing Sabata Dalindyebo
"Iintshatsheli ze-Absa Premier Soccer League, iMamelodi Sundowns, zibonisile ngokwenene ukuba zizimisele ukugqugqisa kwakhona nakule isizini kwibhola yoMzantsi Afrika ngethuba zibetha iSuperSport United ngo’3-1 kumdlalo weMTN 8 Cup obukwizinga eliphezulu emalanga namhlanje eLoftus Stadium. 
  
Phambi kokuqala komdlalo kubekho ukubangisana phakathi kwala maqela asePitoli ngendawo yokuhla. Iye yasunjululwa kodwa lo nto phambi kwentsimbi yesithathu. UPitso Mosimane, osuka edabini leCaf Champions League, eNigeria, wenze iinguqu kwiqela lakhe. UKeagan Dolly, obengayanga eNigeria, uqale umdlalo, uRicardo Nascimento, ofikayo kwiiBrazillians, ungene endaweni kaThabo Ntethe kunye noSibusiso Vilakazi ofumene umdlalo wakhe okokuqala njengomdlali weSundowns. Kwelinye icala uMorgan Gould ufumene udlalele iSuperSport United okokuqala emva kokukhulwa yiKaizer Chiefs ekupheleni kwesizini ka’2015/16. 
  
Nangona lo mdlalo udlalelwe kwingqatsini yelanga ePitoli – kodwa lo nto ayiwatyhafisanga la maqela omabini ngoba awuqale ngezinga eliphezulu umdlalo njengoko bekulindelekile.  
  
NguDean Furman onkqonkqoze kuqala kwiimpondo zeDowns kumzuzu wesithandathu umdlalo uqalile kodwa ufike uDennis Onyango uhleli.  
  
Iquqe ibuyelela okwezulu laseMthatha, iSuperSport United, kumhlaba kanozinti weSundowns – kwakhona u-Onyango uyithintela ibhola yaMatsatsantsa emva kwempazamo eyenziwe nguSiyanda Zwane ngomzuzu weshumi elinesine. 
  
Zitshintshile izinto ngomzuzu weshumi elinesixhenxe ngethuba uWayne Arendse evalela emnatheni igowuli lokuqala leSundowns. Le bhola ingene emva kokubhutyuza [ibhola ebisuka ekoneni] ngabadlali beSuperSport United. Aqhubele phambili la maqela ngokuhlaselana. UPercy Tau [ongafane awuqale umdlalo], uKeagan Dolly, uLeonardo Castro noKhama Billiat bazamile ukwenza izinto abaqhele ukuzenza emidlalweni – kodwa u-Onesimor Bhasera, Clayton Daniels noGould bazamile ukunqanda ezo nzame zabo. 
  
Kungene ngomzuzu wamashumi amane nanye isiququ uKingston Nkatha endaweni kaBradley Gobler okhutshwe ngenxa yokwenzakala. UNkatha uvalele emnatheni ngentloko igowuli lokulinganisa ngozuzu wamashumi amane anesine xa kanye kusondela ixesha lokuphumla. Lo kaNkatha ufumene ibhola egotywe ngobuchule nguJeremy Brockie ekunxele, wayingquba ngentloko wazolula wancama u-Onyango. 
  
Athathe apho ebeyeke khona kwisiqingatha sesibini omabini la maqela kwisiqingatha sokuqala. Kwesi isigaba uBilliat noTau bebeyiphethe mantsantsa uSuperSport United phaya emva. URonwen Williams uvale ibhola enzima ekhatywe nguVilakazi ayifumene ekunxele kuTau. Khange kube kudala walibeka emnatheni igowuli uHlompho Kekana, ibhola yakhe icwibile okanye irhece uVilakazi endleleni eya emnatheni. Iphindile kwakhona iDowns ngomzuzu wamashumi asixhenxe anesithoba ngonyawo lukaBilliat ophithizelise amadoda emhlabeni kanozinti kwanzima. 
  
Liwuqale kakuhle kakhulu umdlalo iqela likaStuart Baxter futhi nangethuba lihamba emva khange linikezele – kodwa ithe iSundowns yakufaka elinye igowuli aqala ukwehla amandla wabadlali bakhe. 
  
Kanti yona iSundowns ibuye inamandla kwisiqingatha sesibini futhi kubonakala ukuba abadlali bayo badlala benenjongo yokuphumelela umdlalo. Ngoku iMamelodi Sundowns izakuhlangana neChippa United eNelson Mandela Bay Stadium kumdlalo olandelayo, yona iBidvest Wits yamkela iCape Town City komnye umdlalo eBidvest Stadium.",IDowns ivuthulule iSuperSport United kwiMTN 8 Cup
"Khawube nomfanekiso-ngqondweni wamawaka abantu abasuka kwiilali ngeelali beyokudibana kwibala lebhola ekhatywayo ngelithi bayokufumana iinkonzo zempilo simahla. Abanye baba bantu bafike ezinzulwini zobusuku bezokufolela ezi nkonzo.  
Umbono obuhlungu weenkonde neenkondekazi ziqhaqhazela engqeleni yobusika belindele uncedo. Kuse, liphume ilanga, bangene oogqirha ngezithuthi zabo, kuqalwe ukuncedwa abantu. Njengokuba abantu bengena kule ntente babuliswa ngeculo laseCaweni, kuyathandazwa nokuthandazwa. Akho nto igwenxa apho. Ingakumbi xa uqwalasela ukuba le nkqubo iququzelelwe yiCawe ethile yasengingqini. 
Ukuba umbutho okanye icawe ethile igqiba kwelokuba ifuna ukuzisa iinkonzo ezithile ebantwini ingaba sikhona na isono apho? 
Asikho, kodwa ingxaki iye yakhona xa sisiva ukuba abenkolo yemveli abonwabanga tu lolu ncedo luziswa yile cawe. Abenkolo yemveli bame ngelithi abantu baqhathwe ngelithi mabaye eDutywa, kwibala lakwaNgumbela, ngoMgqibelo bayokufumana uncedo kwezempilo kanti kukwasasazwa nezwi lenkolo yobuKrestu. 
Xa umcimbi uququzelelwe yicawe, asiboni ngxaki. Mhlawumbi kufuneka sigrumbe nzulu kumba wokuba abenkolo yemveli bakhala ngantoni kanye kanye. Kudala siyibukele le ‘mfazwe’ iphakathi kwabenkolo yemveli nabeecawe zobuKrestu.  
Kwaye kukhangeleka ngathi abenkolo yemveli abazokuphumelela ngoba ayikho ninzi into eyenziwa ngabalandeli bayo. Ingxaki ngenkolo yemveli yeyokuba iquka amasiko nezithethe zethu, ngoko ke kunzima ukuyibona njengenkolo enokukhuphisana nobuKrestu. Umzekelo, umntu uyakwazi ukuba ngumXhosa ongumKrestu.  
Ingayimfazwe enzima kakhulu ukuzama ukuguqula oku kunxananaza phakathi kweenkolo ezimbini kwabantu. Abenkolo yemveli mabavule izikolo namaziko ongezekileyo okuqinisekisa ukuba amasiko nezithethe ziyalondolozwa. 
 Makuthethe izenzo, hayi izikhalazo nezigxeko kumaKrestu azibona ezama ukunceda.",Inkolo yemveli ilwa ubuKrestu
"Kule veki I’solezwe lesiXhosa lincokole nomlandeli weKaizer Chiefs owaqala ukuyilandela esemncinane. Le ndedeba yabelene nathi ngezinto ecinga ukuba zifuna ukulungiswa ukuze iChiefs ibuyele kwisimo sayo sesiqhelo. 
Pedro Mapelo: Gqaba gqaba, ungubani? 
Umlandeli: Igama lam ndinguSabelo Thetyana ndazalelwa apha kwilali yaseSundwana kwindawo yaseChizela. 
PM: Khawutsho Mhlekazi, wadibana njani neChiefs? 
Sabelo Thetyana: Ndadibana nayo ndisemncinci kakhulu (14 yrs). Phaya ngo-1994, kwakukho ubhuti wam ogama linguBra’Stone – wayeyithanda kakhulu iChiefs, ndayithanda nam ngolo hlobo. 
PM: Yintoni eyakutsalayo apha kwiChiefs? 
ST: Into eyanditsalayo yindlela ababedlala ngayo enomahluko kwamanye amaqela. Abadlali abafana noDoctor Khumalo noSiphiwe Tshabalala ngabo abenza kwabalula kum ukulandela iChiefs. 
PM: Ingaba likhona isebe labalandeli okulo ngoku? 
ST: Hayi okwangoku Akukho sebe ndikulo – kodwa bebekhe bandibiza abanye abalandeli beChiefs, eMonti, ngelizama ukunditsalela kwelabo. 
PM: Njengokuba Amakhosi engaqhubanga kakuhle kwisizini edlulileyo, unalo na ithemba kule isizini? 
ST: Ewe ndinalo ithemba. Ukuba ujongile ngoku besivala unyaka ophelileyo izinto beziqala ukuza kakuhle nabadlali abafana noJoseph Molangoane bayaqala ukuza kakuhle. 
PM: Zikhona iindawo onqwenela ziqiniswe kwiqela? 
ST: Indawo endibona ukuba sibetheka kuyo kuphaya phambili. Ukuba singafumana abadlali baphambili bancedisane noMolangoane, kungangcono. 
PM: Yintoni ebangela abalandeli bangayi emabaleni? 
ST: Ndicinga ukuba kungenxa yokubethwa kweChiefs emidlalweni. 
PM: Yintoni ofuna yenziwe yiChiefs ukuze uxole kule sizini? 
ST: Kufuneka sifumane abadlali abanamandla kunaba sinabo. Ithemba lona ndinalo ngoba indawo esikuyo ngoku iyathembisa.",Unethemba lokufumana indebe uThetyana!
"Walila umzi kwazilwa akwatyiwa ngethuba iphondo leMpuma Koloni lisithi ndlelantle komnye wonyana nezicaka zeli phondo uGqirha Simon Gqubule eTinarha izolo.  
Zindandele ezantsi iiflegi kwizakhiwo zikarhulumente ngelinika imbeko kulo mfundisi, isifundiswa nenkokheli yabantu.  
Izangxa zabefundisi neebhishophu zenkonzo yamaWisile oMzantsi Afrika basebenze nzima ukukhangela amagama okuchaza uGqirha Simon Gqubule.  
Omnye wonyana bakhe kwezakwalizwi uBhishophu Mthobeli Matyumza umchaze enemvakalelo eyodwa lo mthanjiswa wenkosi.  
“Ngenxa yokubhubha kwabefundisi belandelelana kwisekethe yaseMount Coke, babesoyika abanye ukuya kulas ekethe besoyika le nto ibulala abefundisi, kodwa utata uGqubule wazicelela ukuya phaya emva kokuba kungasekho umfundisi unokucelwa ukuba akhokele ibandla laseMount Coke,” ucacise watsho uMatyumza.  
Oku konke kuvele ngethuba kuqhutywa inkonzo yomngcwabo wale ngqanga kwiholo yoluntu yaseTinarha. 
Iinkokeli eziquka uArchbishop Emeritus Desmond Tutu, Mvume Dandala, Stanley Mokgoba noDon Dabula bebefudumeze le nkonzo yokuthi ndlelantle kuGqubule. Ngonyaka ka1983 ukuya ku 1987 uGqubule ubengumongameli wombutho wenkululeko United Democratic Front eNatal Midlands. 
 Eli lelinye lamaxesha ayenzima kakhulu kwimbali yomzabalazo kwaba babekhokele. Ngenxa yefuthe lakhe lokuchasa inkqubo yengcinezelo uGqubule ugxothwe kwiindawo ezahlukeneyo ebesebenza kuzo eziquka eAlice, Mthatha nase- Petermaritzburg.  
Unjingalwazi uLiso Jafta uthi ubuvile naye ubushushu bale ngqanga yasebaThenjini.  
“Baninzi kweli holo abantu abakwazileyo ukufunda kumazwe ehlabathi ngenxa yoncedo lakhe, ubufundisi mna ndibufundiswe nguye wade ngomnye unyaka wandipha iblukhwe yakhe eyayincinci kuye, baqala ngalo mini ubuhlobo obuthathe iminyaka,”utshilo uJafta.  
UBhishophu Andile Mbete uthi le ndoda kaThixo ibihlala ibabongoza ukuba kuqanjwe amaculo amatsha ala maxesha. 
Unyana wakhe uDuma Gqubule uthi ubushushu bukayise bubangele ukuba bakhulele kwizandla ezahlukileyo. 
 “Abantu abaninzi endibabona apha ngabantu abebesithutha besisa esikolweni, abanye besinceda ngemali ngethuba utata nomama bebephuma ngaphandle koMzantsi Afrika, sizakumkhumbula ngeengxoxo ezakhayo ekhayeni,”uvale ngelo uGqubule.  
UGqubule uncance izifundo zakhe kumfundisi wokuqala omnyama ukukhokhela inkonzo yamaWisile oMzantsi Afrika umfundisi Seth Mokitimi ngonyaka ka1943. 
Ufundise ukusukela ngonyaka 1961 ukuya kunyaka 1991 emva kokuhamba kumazwe ehlabathi afana neGeneva, London naseEdinburgh. 
 Ukwayindoda yokuqala emnyama ukuphumelela isidanga sobugqirha kwiyunivesithi yaseRhodes.Izithethi ezahlukeneyo zithi ebesoloko enqwenela ukuba alishiye eli phakade engevanga zintlungu engagulanga.  
Ushiya ngasemva abantwana bakhe uThandeka, Duma no- Pumla nabazukulwa abasibhozo.  
Evala ngentshumayelo uBhishophu Ziphozihle Siwa uthi bekumele ukuba agqithe emhlabeni uGqubule kuba ubafundisile ukukhokela inkonzo.",Ndlelantle Gqirha Gqubule!
"Nakubeni ilali yaseLuthuthu ingenazo iindawo zokudlala ezisemgangathweni – kodwa ulutsha lusasebenzisa ibhola ekhatywayo njengeyona nto yokuzonwabisa ngeempelaveki.  
ILuthuthu yenye yeelali ezinabantu abatsala nzima eMthatha, ingakumbi ulutsha ngenxa yokunqaba kwemisebenzi.  
Kwimpelaveki ephelileyo, amaqela ebhola ekhatywayo aquka elaseNgqeleni, eManqabasheni, iMighty Chilas, iBombers FC neMighty Spurs ebedibene kwibala laseLuthuthu – apho ebedlalela imali.  
Umdlalo wokuqala obuphakathi kweNgqeleni neSpurs uchithiwe kuba iindwendwe zingalivumi igowuli elifakwe kuzo kwimizuzu yokugqibela yomdlalo. 
Emva kokuphikisana ngegowuli ixesha elide, umdlalo obunzima phakathi kweSpurs neChilas ubonwabisile abantu.  
Umdlalo uqale ngezinga eliphezulu; iSpurs isukele isebenzisa ifolosi yayo uSonwabile Simanga nomdlali siswini uSiyamcela Mapola – kodwa iye yanzinyelwa ngenxa yabadlali abaqhube kakuhle kakhulu emva abafana noThembani Kama noSiphe Ndwembini.  
Kuyiwe kwixesha lokuphumla iyinkwa nenkwa. Kuthe sekukwisigaba sesibini, uNqoloba (Inga) wafaka igowuli ephumelele ngalo iSpurs. Nangona iChilas ingaphumelelanga – kodwa indlela edlale ngayo iyancomeka futhi ukuba abadlali bayo bangazimisela, bangaya kude. 
Umdlalo wesithathu obuphakathi kweBombers neManqabasheni uye wachithwa nawo ngenxa yobumnyama.  
Eso sisishwankathelo somsebenzi omhle owenziwa lulutsha oludinga iindawo eziphucukileyo olunokuzinceda.  
Enye indawo ebi nemidlalo yebhola ekhatywayo yilali yaseQweqwe. 
Mighty Chilas: Aseza Goli, Siphe Ndwembini, Thembani Kama, Avuyile Mangqasana, Fomokhwe Azuka, Mihlali Bhatyi, Asemahle Dingane, Ndumiso Dingane, Phathuxolo Njemla, Kanti Pathiwe, Mthuthuzeli. 
Mighty Spurs: Sipho Gabeni, Mvuzo Simanga, Siyamcela Mapola, Aviwe Kama, Sonwabile Simanga, Mfundiso Nqoloba, Inga Nqoloba, Mthokozisi Mkhotheli, Thembani Ngiqane, Yibanathi Ntsoyitsoyi, Babalo Luhaya.",Ibhola iseyeyona nto iqokelela ulutsha ezilalini
"Kuphinde kwabulawa intatheli yasetyhini kwakhona kungaphelanga neenyanga ezintandathu kwilizwe laseSomalia. 
 Le nzwakazi ibingumvelisi wenkqubo kanomathotholo iMogadishu FM idutyulwe ngeCawa ngaphandle kwi- yunivesithi yaseMogadishu waze wabhubhela esibhedlele.  
Umongameli wela lizwe uHassan Sheikh uzikhalimele ezo zenzo zokuhlaselwa kwabantu abangenzanganto esithi bakuthi badibane nengalo yomthetho.  
Ela lizwe lelona linobungozi ngakwiintatheli kuba ziyabulawa.  
Ikomiti yombutho olwela iintatheli iProtect Jounalist udize ukuba ukusukela ngonyaka ka1992 sele ziyi59 esele zibulewe, ze zibeyi18 ezibulewe ngo2012.",Kubulewe intatheli eSomalia
"zokuphathwa gadalala kwabantwana kwakunye namanina zithe gqolo ukonyuka nangoku sele kusenziwa amatiletile emingcelele luluntu ekuhlaleni, nangoku sele kukho namaphulo afana neli sikulo leentsuku ezilishumi elinesithandathu zokulwa ukuphathwa gadalala kwabantu ababhinqileyo nabantwana (16 Days of Activism of No Violence Against Women and Children). 
Oku kubangele ukuba wonke umntu ongutata eUnited Methodist Church of Southern Africa kwisithili saseGcuwa aphakame ukuvakalisa ilizwi labo kwezi zenzo zimasikizi. 
UBishop Thanduxolo Mgidlala weli bandla, ethetha ngeCawa kwizitalato zedolophu yaseGcuwa ngethuba eli bandla kwakunye namanye ala dolophu afana neRhabe ebambe umngcelele ukuya kwisikhululo samapolisa eGcuwa, uthe lixesha lokuba bancedisane namasebe ajongene nokunqanda kwanokulwa ukuphathwa gadalala kwabantu ababhinqileyo kwakunye nabantwana. 
“Injongo ikwakukuqwalasela nezimilo zabantu abangootata ngaphakathi ebandleni ukuzama ukulwa impatho gadalala koomama. Sithe nathi egameni le bandla masivakalise ilizwi singootata, sisithi ukuhlukunyezwa koomama nabantwana akwamkelekanga konke konke. Sinqanda lo mkhwa mbi uye ukhula kweli phondo,” utshilo uMgidlana. 
La mabandla ase uxwebhu lwawo lwezikhalazo kwisikhululo samapolisa. Olu xwebhu ngaphakathi luqulethe okuninzi okufana nokuba mawaqwalaselwe kwaye athathelwe ingqalelo amatyala afana nokubulawa, kudlwengulwe oomakhulu, abantwana kwakunye noosisi, esenziwa ngabasondeleyo kubo kwaye abacinga ukuba ngabakhuseli babo. 
OnguMnxulumanisi kweli bandla uNcedo Mahanjana, uthi babone ukuba mabashukume kuba zininzi iziganeko zohlukumezo lwababhinqileyo kummandla waseMnquma, ebalula isiganeko saseZingqayi eGcuwa senkosikazi uNoluvuyo Ndema-Nonkwelo (35)  obulewe ngumyeni wakhe, akugqiba wamngcwaba kwalapha ngaphakathi endlwini yabo. 
Uthi imasikizi le nto kungoko beheshuza, befuna ukuba singaze siphindeke esi siganeko. 
UMgidlalana uthi bakhuthaza uluntu ekubeni luthethe phandle, esithi umtshato okanye ubudlelwane bakho subuhombisa, wenze ingathi kuhle ube ulala ngeenyembezi. 
“Sikhuthaza ukuba kuthethwe, lowo uva shu athethe kulowo amthembayo umntu akwazi ukufumana icebo noncedo. Kuba ukuthula kuko okude kufikelele ekubeni kubekho ofayo. Nootata bayahlukunyezwa nabo, siyabakhuthaza ekubeni bathethe kwabo babathembileyo bangoyiki. Siyayazi ukuba hayi onke amadoda mabi, akhona akhathalayo, akhona angenantliziyo zimbi, silwela ukuba sonke isizwe sitshintshe,  umntu obhinqileyo azive ekhuselekile ngamaxesha onke.’’",AmaWesile akhalimela ukunukunezwa kwamanina nabantwana
"Izinto aziyihambelanga kakuhle kwakhona iKaizer Chiefs! Namhlanje icanjalaliswe kabuhlungu yiGolden Arrows ngo’3-1 kumdlalo we-Absa Premier Soccer League obubanjelwe ePrincess Magogo Stadium. Amakhosi akhe phantsi isitya sigcwele kwakhona emva kokubethwa yiFree State Stars ngo’2-0 kumdlalo weNedbank Cup. lo nto ithetha ukuthi iChiefs ivulele amagowuli amahlanu wonke kwimidlalo nje emibini. Ifolosi yeBafana bes’thende, uLerato Lamola, yiyo eyenze idemeshe kungaphelanga nemizuzu engephi umdlalo uqalile. Iwasokolisile lo nto Amakhosi ngoba kuye kwanyanzeleka ukuba asebenze ngakumbi. Izinto ziye zambi kwiqela likaPatrick Mabedi emva kokukhutshwa kukaLeonardo Castro ofumene ikhadi elibomvu ngenxa yokunyathela umdlali we-Arrows. 
Oyena mdlali othe waqaqamba nguLamola emva kokuba efake amagowuli amabini emdlalweni. Elesithathu lifakwe nguNdwandwe emva kwempazamo embi eyenziwe nguDaniel Cardoso kwimizuzu yokugqibela yomdlalo. Umdlalo ubumhle – kodwa yiGolden Arrows eqale yazicacisa ukuba ifuna impumelelo emdlalweni. Ifake uxinizelelo kubadlali beChiefs basemva abathanda ukubhutyuza ibhola kwiindawo ezimbi ebaleni. Kuyiwe kwixesha lokuphumla iqela likaClinton Larsen linkqenkqeza phambili. UBernard Parker uyinike ithemba iChiefs ngegowuli lakhe alifake kwisigaba sesibi emva kokudlalelwa ibhola entle nguJoseph Molangoane. Nakubeni iChiefs ibidlala kakubi ngenxa yomdlali omnye ongekhoyo – kodwa izamile ngoba ikwazile ukuhlasela nokudala amathuba emdlalweni. 
Abafana Bes’thende bahleli kwindawo yethoba kwiPSL emva kokuqokelela amanqaku amathathu emdlalweni wanamhlanje. Kanti yona iChiefs iphoswe lithuba lokuya kwindawo yesithathu emva kokulahla amanye amanqaku emdlalweni. Iinguqu ezenziwe nguMabedi azikwazanga ukwenza umahluko nanamhlanje. Ngoku kufuneka aqwebe amaqhinga amatsha phambi komdlalo wempelaveki, iChiefs, eyamkela iMaritzburg United kuwo eFNB Stadium. 
  
Golden Arrows: Mbaeva, Mzava, Mathiane, Mngwenge, Nkombelo (Dube 72’), Zuke (Phiri 46’), Ndwandwe, Shongwe, Magubane (Mahachi 67’), Venter, Lamola. 
Amalalela: Gumede, Buthelezi, Dube, Phiri, Mahachi, Mutizwa, Jappie. 
Kaizer Chiefs: Khune, Mphahlele (Paez 85’), Cardoso, Mathoho, Masilela (Zulu 66’), Molangoane, Katsande, Maluleka, Tshabalala, Parker (Zuma 68’), Castro. 
Amalalela: Bvuma, Ngezana, Zulu, Ekstein, Paez, Moon, Zuma.",Akhe phantsi isitya sigcwele kwakhona Amakhosi!
"ULADY Zamar ukhuphe icwecwe elitsha kraca elibalisa ngezahluko ezithile zobomi bakhe. 
Eli cwecwe, alibiza ‘King Zamar Delux Edition’ linengqokelela yeengoma zakhe ezifana no-My Baby naleyo ethi ‘What You Need’. 
Etyelele I’solezwe eMonti kutshanje, uZamar uthi eli lelinye lecwecwe elikhangele ngqo ebomini bakhe. 
“Apha ndivala isahluko esithile sobomi bam. Ndibhala ngeengcamango endandinazo phambili phaya,” utshilo. 
UZamar, wazalwa enguYamikani Janet Banda, gama elo lika-Yamikani athi lithetha indumiso ngolwimi lakokwabo isiChichehua, nanjengoko esithi uneengcambu zaseMalawi nezaseMzantsi Afrika. 
Waziwa kakhulu ngeengoma asebenze kuzo nee-DJ ezifana noPrince Kaybee ethi Charlotte, Love is Blind, Dark Shadows neMamelodi. 
ULady Zamar usandul’ ukuphumelela iwonga le-Song of the Year kwiDStv Viewers Choice Award ngale ngoma  ayenze noPrince Kaybee. 
Ebalisa ngomculo wakhe wePop Dance, nangengoma yakhe ethandwayo uMy Baby: 
“Kweli cwecwe ndincokola kakhulu ngezinto zabantu ababini abathandanayo. 
“Ingoma ethi ‘My Baby’ ibalisa ngebali lalowo ndandinobudlelwane naye, nowandishiya ezinzulwini zobusuku kanti oko kukuphela kobuhlobo bethu.” 
Kweli cwecwe usebenze noSjava kunye noSaudi. 
Icwecwe  liyafumaneka kwiivenkile ezithengisa umculo. Eli gqiyazana likwadize nezokuba uzakubamba ukhenketho lwamaphondo olithoba, esenza iikhonsathi ezili-15 kumaphondo alithoba. 
Uphinde waveza ukuba isendleleni inkqubo-mbaliso engaye ethi Life King Zamar.",ULady Zamar ubalisa ngezothando kwicwecwe elitsha
"Enye yeembethimanqindi eziqaqambileyo eMzantsi Afrika, uThulani “Tulz” Mbenge, ibila isoma enkampini apho ilungiselela khona umlo obalulekileyo. UMbenge uza kuvana amandla noSouleymane Cissokho emlweni wentshinga yeWBC Welterweight engenamntu oza kube useH. Arena, eFrance, ngohla weshumi elinesixhenxe kule nyanga yoMnga. Le mbethimanqindi yaseMonti ikhangela amadlelo aluhlaza emva kokugqugqisa kwizwekazi le-Afrika ixesha elide. UTulz ubuyela eYurophu okokuqala ukusukela ngo-2019, unyaka awabethwa ngawo emlweni owawuseGermany. Emva koko kubekho ibhubhane oyiKhorona okhe wamisa ngxi izinto ezinzi, ingakumbi kwicandelo lezemidlalo. “Kudala ndilinde ithuba. Amalungiselelo omlo asahamba kakuhle kakhulu,” utshilo uMbenge ethetha kwiSA Boxing Talk. 
UTulz uya emlweni ozayo ukuzithemba kuphezulu kuye emva kokuphumelela omnye obukwiinyanga ezigqithileyo. Ingxelo zithi uCissokho ukwelinye inqanaba elingasentla – kodwa ugqibe kwelokuba ehle kuba ekhangela imilo esemgangathweni ophezulu. UMbenge uthe akaboni nto embi kwisigqibo sikaCissokho – kodwa wamlumkisa ngelithi uza kudibana neembila zithutha kwindawo eza kuyo. “Andiboni nto imbi xa esuka kudidi eluphezulu eze ezantsi. Kodwa kufuneka ayazi into yokuba uza endaweni eyingozi kakhulu ngoba kukho iimbethimanqindi ezisemgangathweni ophezulu kolu udidi sikulo,” utshilo uMbenge ozithembileyo phambi komlo obalulekileyo naza kusonga ngawo unyaka. 
Ebuzwa ukuba akoyiki na ukuya eFrance endaweni engayiqhelanga, uMbenge uphendule wenjenje: “Andinangxaki nabantu baseFrance. Ukuba ufuna  ukuhlonitshwa, kufuneka uye ezizweni. Ndikuqhelile mna ukuya kwezinye iindawo., khumbula ukuba sesisuka emidlalweni ye-Olimpiki. Andibakhathalelanga abantu ngoba ndiza kulwa ngoCissekho. Inye into esengqondweni yam ngoku: kukulwa noCissekho qha. Ndikhangela izinto ezinkulu ngoku. Yiyo lo nto ndisiya eFrance kwimbethimanqindi efana noCissokho. Ndizama ukwakha igama lam emanqindini. Igam lam liyaziwa, nokuba ndingadibana nabani emva kukaCissekho andinayo ingxaki.” Umlo kaTulz noCissekho uza kuba nemijikelo elishumi elinambini.",UThulani Mbenge ulumkisa uCissokho ngobungozi azifaka kubo
"Ibhodi elawula ukuthengiswa kotywala eMpuma Koloni, i-Eastern Cape Liquor Board ingenelele kwingxaki yokuselwa ngokudlulisileyo kotywala lulutsha lwaseCoffee Bay eMqanduli.  
Ngokwengxelo, ulutsha lungene banzi etywaleni nto eyo inyusa ulwaphulo mthetho ngendlela embi. Le bhodi ityelele ulutsha laseNenga eCoffee Bay ngeliyophulaphula iingxaki zolutsha, yandule ukukhangela izisombululo nendlela yokungenelela, kulandela isimemo seenkosi zemveli kulo mmandla.  
UMgwebi Msiya othethela le bhodi uthi bebefuna ukuva iingxaki zolutsha ezibangela ukuba lusele kakhulu.  
“Sinazo indlela zokungenelela sakufumana ingxaki zolutsha, eziquka imidlalo nokuxhasa ookopolotyeni ukuze ulutsha lungadingi nto yokwenza” Kutsho Msiya.  
USandi Tshemese wolutsha laseCoffee Bay uthi bangene banzi etywaleni belulutsha,  
ngenxa yokungabikho kwemisebenzi. Uthi babona  utywala njengesisombululo kwiingxaki abajongene nazo.  
Uthi ukuba banokuxhaswa ekusunguleni imidlalo bangaliphumelela eli dabi. Amapolisa athi ulwaphulo mthetho oluninzi luqhambuka kwiindawo zentselo.  
UColonel Miranda Namba wamapolisa uthi la mmandla wonganyelwe ngamatyala okubulawa kwabantu angasombululekiyo.  
Ukwathi ingxaki yolutsha aluphangeli nto leyo idala lubhenele kulwaphulo mthetho. Ucebise ulutsha ngobungozi bokungena kulwaphulo mthetho.  
UMfundo Thafeni owayefudula elibanjwa iminyaka elishumi elinesibini waphuma ngengqawule, uxelele ulutshangobungozi bolwaphulo mthetho. 
UNkosi Lindiwe Cebiso, uthi iindawo ezithengisa utywala zivula kubesebusuku.  
Le bhodi ithembise ngokubuyela kulo mmandla waseNenga ngelizonceda emva kokufumana iingxaki zolutsha.",Basela ngokudlulisileyo eCoffee Bay
"Iqela lesizwe loMzantsi Afrika, i-Under 23, eqeqeshwa ngu’Owen Da Gama lixakekile kungoku nje lilungiselela umdlalo nelizwe laseZimbabwe ngomhla weshumi elinethoba kule nyanga. 
Le midlalo yeli qela lamakhwenkwe angaphantsi kweminyaka kwamashumi amabini anesithathu bazama ukuzifumanela indawo kwimidlalo ye-olimpiki eza kusingathwa lilizwe laseBrazil.  
Kwiinzame zeSouth African Football Association zokuqinisekisa ukuba iqela leli liyaphumelela, ithathe uShaun Bartlett yamenza usekela mqeqeshi.  
Ngoku uza kuncedisana no-Owen Da Gama, ongumqeqeshi oyintloko kweli qela.  
UBartlett uza kweli qela namava wakhe njengomntu owakhe wadlala imidlalo ekumila kunje ngeentsuku zakhe kwiqela lesizwe elikhulu, iBafana Bafana, okunye okubalulekileyo ngaye kukuba unawo amava wokuqeqesha emva kokuba ethe wanceda iGolden Arrows ephethe isizini ephelileyo iziintshantsheli zeNational First Dvision. 
Nangona amaqela  athile engavumanga ukubakhulula abadlali abathile ababizwe nguDa Gama kwiveki ephelileyo – amalungiselelo wona aqhubela phambili.Kwezi ntsuku zidlulileyo i-Under 23 idlale imidlalo yobuhlobo ne-University of Pretoria, Free State Stars kunye neHighlands Park. 
Umqeqeshi weli qela wonelisekile yindlela amalungiselelo ahamba ngayo ukuzothi ga ngoku, kodwa utsho ukuba bekungangcono ukuba bebenokufumana omnye umdlalo wobuhlobo. 
Eli qela liza kunduluka phambi kokuphela kwale veki ukusinga kwilizwe laseZimbabwe.",UBartlett lisekela mqeqeshi we-Under 23
"UMzantsi Afrika uvuthulule iSeychelles ngemvula yamagowuli amathandathu eqandeni (6-0) namhlanje kumdlalo wokuzibekela indawo kwi-2019 African Cup of Nations ngale njikalanga eFNB Stadium. ABafana Bafana bazityele itheko ngethuba bedlala neSeychelles emva kokungakwazi ukubetha iLibya kumdlalo owashiya abantu abaninzi bephoxekile eMoses Mabhida Stadium kwinyanga ephelileyo. Ukuphumelela kweqela likaStuart Baxter kubuyisa ithemba kwiinzame zalo zokuzibekela indawo kwitumente yezwekazi le-Afrika ekulindele isingathwe yiCameroon. 
Kuyiwe kwixesha lokuphumla uMzantsi Afrika unkqenkqeza phambili ngamagowuli amathathu eqandeni. UPercy Tau uphantse wayonzakalisa iSeychelles kumzuzu weshumi elinesibini kwisigaba sokuqala somdlalo – kodwa ibhola yakhe ibethe epalini. Ufumene elinye uLebohang Mothiba elingasetyenziswanga kakuhle emva kwebhola entle ebisuka kuSifiso Hlanti. Umdlali weSeychelles ugwaze umkhonto ekhaya kwaba kanti kukunakala kwezinto. Amagowuli amabini weBafana Bafana afakwe nguThulani Hlatshwayo noMothiba. 
Kwisigama sesibini iBafana Bafana ifake uxinizelelo kwisigaba sesibini, ingakumbi uTau noMothiba. Emva kokuphosa amathuba abemahle, uPercy Tau ungcangcazelise umnatha ngomzuzu wamashumi asixhenkxe anesine kwisigaba sesibini somdlalo. Umdlalo ubulawulwa nguMzantsi Afrika. Into ebisenziwa yiSeychelles ibikukuzama ukuthintela ukungena kwamanye amagowuli nangoba ingakwazanga. UDino Ndlovu ubeke emnatheni igowuli lesihlanu – elibeke uMzantsi Afrika kumagowuli amahlanu onke. Elokugqibela lifakwe nguMokoena weSuperSport United ngomzuzu wokugqibela emdlalweni. 
Bafana Bafana: Itumeleng Khune, Ramahlwe Mphahlele, Sifiso Hlanti, Buhle Mkhwanazi, Thulani Hlatshwayo, Aubrey Modiba, Dean Furman, Lebohang Maboe, Kamohelo Mokotjo, Percy Tau, Lebo Mothiba. 
Amalalela: Williams, Phiri, Ndlovu, Kekana, Mokoena,Maela, Xulu. 
Seychelles: Seychelles: Dingwall, Trevor, Marie, Joubert, Hoareau, Esther, Bibi, Hopprich, Monnai, Damoo. 
Amalalela: Lesperance, Waye-Hive, Laurence, Sinon, Lawrence.",ABafana Bafana bazityele itheko kumdlalo obuseFNB Stadium
"Iqela leqakamba elibizwa ngokuba yiNobumba Cricket Club (CC) ligqugqise kwanto ephambi kwalo kwitumente ebisingathwe phantsi kombutho iGood Hope Union kutshanje. 
 Amanye amaqela athathe inxaxheba kolu khuphiswano yiMzitshane CC, Mdingi CC, Thyusha CC, Fight Forever CC, Abonwabisi CC nePirie Sport.  
Abaququzeleli bale tumente bamema onke amaqela anomdla kwitumente ezakuqala ngomhla we-13 kwe yoMqungu 2017 ukuya kumhla we-15 eMzitshane. Abanomdla mabatsalele:  
082 063 0735",Iintshatsheli zeqakamba zitsha ziintambo
"Umbutho olawula ibhola ekhatywayo eMzantsi Afrika i-SAFA ukungqinile izolo ukuba ufumene amaphepha omthetho asuka kobeyingqonyela yalo mbutho uLeslie  Sedibe.  
USedibe ebesandula ukubhangiswa yiSAFA kuzo zonke izinto ezidibene nebhola ekhatywayo, isithuba esingange- minyaka emihlanu. 
 USedibe ufuna ukubhatalwa imali engaka ngezigidi ezihlanu zamawaka eerandi, le mali uyifuna kubasebenzi ababini beSAFA. Aba basebenzi ubathyola ngokungcolisa igama lakhe.  
Lo kaSedibe noligqwetha ngoko msebenzi wakhe, wazifumana ebandakanyeka kwibholo lokuthengwa kwemidlalo eyayidlalwa yiBafana Bafana, kanye phambi kokuba kudlalwe indebe yehlabathi ka2010. Ngoko uSedibe wayeyingqinyela yeSAFA.  Lo kaSedibe ufuna izigidi ezihlanu zeerandi kwingqonyela yeSAFA ngalo mzuzu uDenis Mumble kunye nomnye umsebenzi weSAFA uLindile Kika. Uthi esi sibini sisebenzisene ukungcolisa nokurhuqela edakeni igama lakhe, ngombiza nje ngemenemene. 
Umbutho olawula ibhola ehlabathini i-FIFA uthe lo kaSedibe uphazamisene nemithetho yawo ethile, emayelana nendlela yokuziphatha xa ebesombulula le nyewe. Ngaphandle ngokubhangiswa iminyaka emihlanu, uSedibe ukwalindeleke ukuba abhatale imali engaka ngamakhulu amabini amawaka eSwiss francs.  
Yena usidibe umile kwelokuba akanatyala kuyo yonke lento, kwaye uzimisele ukuba ayokuma ezinkundleni neSAFA.",USedibe uyifuna izigidi ezihlanu iSAFA
"“Ndiyoyika! Ndixolele ukuwushiya umzi wam.” 
La ngamazwi kaNikelo Mbiza wakuQeqe eDutywa. UMbiza ubaleke umzi wakhe emva kokugrogriswa ngokubulawa ngabahlali bale lali kuba bemtyhola ngokudlwengula nangokubulala umntwana wale lali azalana naye, uSiziphiwe Mbiza, kwinyanga yeDwarha kunyaka ophelileyo.  
Iingxelo zithi kwalahleka uSiziphiwe oyintombazana oneminyaka elishumi kule lali, emva koko abahlali batyhola uMbiza. 
Ngokwengxelo eyakhutshwa sisithethi samapolisa uKapteni Jackson Manatha kunyaka ophelileyo, uSiziphiwe wafunyanwa emlanjeni ebhubhile emva kweentsuku ezimbini elahlekile, kodwa engenampawu zodlwengulo namanxeba.  
“Baqhuba nokundityhola besithi ndim obulele lo mntwana. Baqala ngokundigrogrisa besithi bazakundibulala ukuba andihambi elalini, babe bungekho ubungqina obuthi ndim obuleleyo. Emva kweentsuku batshisa umzi wam,” utsho uMbiza. 
Uthi oku kumehleleyo kuquka ukujikelwa ngamalungu osapho lwakhe zange wakucinga ukuba kungaze kumehlele. Uthi mhla wabizelwa indibano lusapho lwakhe wayecinga ukuba izakuba phakathi kosapho lakwaMbiza kuphela hayi nelali kuba nakwezinye iintsapho xa kukho ingxaki kuye kuqale kudibane usapho. Ngethuba efika kwindibano exelelwa ukuba makaphume aphele kule lali yakuQeqe, uthi latshona emini ilanga kuye. 
“Ndavuma, ndisitsho ndingakholelwa, ndathi ndiyahamba kodwa ndabuza abantwana bam ndithini ngabo kuba lixesha lokubhala iimviwo, kwaphendula indoda esisihlobo isithi ‘irhamba libulawa nabantwana balo’,” uqhube watsho uMbiza. 
UMbiza sele wancama umzi wakhe wemka kwakwilali leyo neentsana zakhe esoyikisela ubomi babo. Ngoku usaxhwarhe eGcuwa.  
 Uthi umonakalo owenziwa ngabahlali ngethuba betshisa umzi wakhe uxabisa izigidi zeerandi nanjengoko kuzo kuquka imoto yakhe, iintente kwakunye nezitulo ebeshishina ngokuzibolekisa, iikhompyutha kuquka nezindlu ezintathu. Enye kwezo zindlu yayinamagumbi amathandathu ngaphakathi. 
Uthi iloli eyayizokulanda umthwalo wakhe xa wayeshiya umzi wakhe yajikwa kwangabahlali belali, kungoko kwaye kwatsha kwanto ngethuba ilali imtshisela.  
UMbiza uthi iinzame zokusindiswa ngamapolisa aseDutywa kuquka noomama belali besithi akuzutshiswa xa kwakusiza igquba lamadoda, zatsho phantsi. 
Ukanti intwazana kaMbiza, eneminyaka elishumi elinesithandathu, xa besincokola nayo ithe nangoku kusebuhlungu ayikaxoli kuba umbono wokwenzekayo kubo usafika nanini. Le ntwazana ithi baphumelela kunjalo esikolweni kuba besebenzela ikamva labo. 
UMbiza uthi kunzima nokuba amangale kwinkosi yendawo kuba nayo yayikulento kwaye ikwahlobene naye. Uthi unqwenela ukuva ukuba ingaba umthetho ulwelwa abazizityebi kusini na. UMbiza uthi abazange bafumane loluleko ngokwasemphefumlweni. 
Ngomhla weshumi kule nyanga sivela enkundleni eDutywa isine esatshisa umzi kaMbiza. 
abongile.ginya@inl.co.za",‘NDIYOYIKA!’
"Abaququzeleli bomdyarho weembaleki, iTsomo Race, abalali buhlayo ngenxa yamalungiselelo wesiqendu esibalaseleyo.  
Ekuseni ngentsimbi yesibhozo ngoMgqibelo, iimbaleki zakuqala ukubaleka kwibhulorho ekuthiwa yiMtsheko ukuya edolophini yaseTsomo – apho ugqatso lakuqhina khona.  
Imidyarho ekulindeleke iimbaleki zikhuphisane kuyo yi-21km, 10km ne-5km.  
Umququzeleli weTsomo Race, uNkosikazi Nomakhwezi Manqaba, uxelele eli phephandaba okokuba njengokuba lo ingunyaka wesihlanu besingatha olu gqatso banethemba lokukhula kwalo nokufumana inkxaso kurhulumente wasekhaya nakwisebe lephondo elijongene nezemidlalo. 
Nakubeni iTsomo Race isaqingqa nje – kodwa into entle ngayo kukuba ikwazile ukutsala iimbaleki ezaziwayo eziphuma kwiindawo ezifana naseTsomo, eMthatha, eKomani naseMonti.  
Nakulo unyaka, kulindeleke iimbaleki zalapha eMpuma Koloni nangaphandle kwemida yayo. Iimbaleki eziphume phambili ziza kuzithaphulela kumabhaso amahle ezilungiselelwe wona.  
Abaququzeleli bathi umntu waseTsomo obambe indawo yokuqala, emanenekazini nasemadodeni, uza kufunjathiswa iwaka lonke leerandi (R1000).  
La matiletile yindlela yokukhuthaza uluntu lwaseTsomo nokuvuselela uthando lwemidlalo.  
Isikolo esinabantwana abaninzi abathathe inxaxheba singahamba nemali engamawaka amahlanu eerandi (R5000). 
“Ndiyazimema iimbaleki ezinako ukuba zize kwiTsomo Race. Kwiminyaka edlulileyo sikwazile ukuzisa iintshatsheli ezifana noLungile Gongqa, uMbongeni Ngxazozo, uLusapho April nabanye. Kudala sizama ukulimema isebe lezemidlalo kweli phondo; singabuvuyela ubukho balo. Ndiyabulela kubaxhasi bethu nakwikomiti endisebenzisana nayo kakhulu,” utshilo uManqaba. 
Ukuququzelela imidyarho enomtsalane njengale akululanga – kodwa inkxaso evela kumaqumrhu afana neTele tele, iNeolife, Umnga Contractors, iELCB Information Services, iBoyanda Group necandelo lezemidlalo eChris Hani Municipality – yenza izinto zibe lula kubaququzeleli.",Yintarhantarha yamabhaso kwiTsomo Race
"ISIKHULULO se-SABC esizinze eBhisho itrufm, sele iqalile nokunyuka isehla kwimimango yeli phondo leMpuma Koloni, ikhangela italente yolutsha kwiinkalo ngeenkalo.  
Eli phulo neliqalwe kunyaka ophelileyo, sele lenzile ngokwesithembiso sokufumana italente lize liyibonakalise eluntwini, ngokunjalo nokuveza amathuba engqesho.  
Kunyaka ophelileyo, itrufm yabhengeza uLoveJoy Slarha kunye noFezile ‘’Fezz Jnr’ Makohliso njengabaphumeleleyo kumabakala ohlukeneyo.  
Esi sibini sabhengezwa njengesiwelwe ngumqa esandleni kumsitho weembasa itrufm Talent Awards eyayibanjelwe eSteve Biko Centre eGinsberg eQonce.  
USlarha wazifumanela isixa seshumi lamawaka eerandi (R10 000) kwakunye nekhontrakti yonyaka njengomsasazi wetrufm, ngelixa yena uMakohliso wemka exakathiswe ishumi lamawaka eerandi (R10 000), waphinda wanikwa nethuba lokushicilela ingoma noDumza Maswana.  
Kunyaka ophelileyo, itrufm yanikwa ingqwalasela nguMphathiswa weZemidlalo, ubuGcisa neNkcubeko ngethuba leembasa zoMphathiswa, ngeenzame zayo zokuvumbulula italente eMpuma Koloni.  
Ingoma kaFezz Junior, nesele idlalwa etrufm, izakudlalwa kwezinye izikhululo zikanomathotholo ze-SABC ngoLwesihlanu (24 kweyeSilimela 2016 ).  
Kwaye uFezz Junior kulindeleke acule ingoma yakhe kwiLive Amp kwango lusuku lunye ngo19h30. Kwiveki ephelileyo, itru Talent iqale nokukhangela italente eMdantsane.  
Amabakala akhangelwa sesi sikhululo ngumculo, usasazo lukanomathotholo kwakunye nomdaniso, nolibakala elitsha kulo nyaka.  
Esi sikhululo sizakubamba ii-audition kwezi ndawo zilandelayo: 25 Juni- Kwakhona eMdantsane City eseMdantsane. 2 Julayi- Kwii-ofisi zeSABC eBhayi, 16 Julayi- Town Hall eBhofolo, 23 Julayi- Indoor Sports Centre kuKomani, 6 Agasti – Indoor Sports Centre eRhini, 20 Agasti – WSU eGcuwa, 3 Septemba – SABC Offices eMthatha, 10 Septemba – Town Hall eMonti 17 Septemba – SABC Offices eBhisho.  
Abaphumeleleyo bazakubhengezwa kumawonga wetrufm ekulindeleke abanjelwe eThe Venue eHemingways eMonti ngowe-22 kweyeDwarha 2016. Bonke abaphumeleleyo kumabakala bazakuhamba ne-R10 000.  
Kwakhona, itrufm iphose amazwi wovelwano kuAnelisa ‘’DeeQue’’ Zitumane weMdantsane FM othe wasutywa kukufa ngesiquphe.  
UZitumane bengomnye wabathathi-nxaxheba kwitruTalent Search. 
simphiwe.freddie@inl.co.za",Itrufm ivumbulula italente !
"Ingaba na bethu sifikelele kwisigaba seyona demokhrasi kweli laseMzantsi Afrika? Apho kukho ithuba lokuba intando yesininzi singabanaso isiqinisekiso sayo?  
Ukuba uninzi luza kuvotela bani? Asiqondi. Olu ulonyulo luzayo, nangona imibutho ephikisayo izithembile, luza kuthathwa kwayiANC le.  
Oku ayikokuthi sixhasa iANC, oku sikutsho ngenxa yobume bezwe lethu. Emva kweminyakana nje engamashumi amabini anesihlanu asiqondi ukuba uninzi lwabemi beli bangasuke balilahle ivili nomkhonto loomakhulu nootatomkhulu.  
Kuphinde kubekho nomba wokuba urhulumente lo weANC ikwanguye obonelela ngeenkamnkam ezifikelele kubantu abangaphaya kwezigidi ezilishumi elinesixhenxe.  
Uthi bethu abo bantu bafumana ezo zibonelelo aboyiki ukuphulukana nazo? Bavotele umbutho othi ‘vukani nonke niyokuphangela! Akho granti ngandawo apha!’? Asiqondi.  
Nangona kunjalo kubalulekile ukuba abemi beli babesezingqondweni xa beyokubeka *  “X” wabo ngoLwesithathu.  
UMalema ude wathi ‘ninganxili ngomhla ophambi kolonyulo!’ Unyanisile. Le nto ikukukhetha umbutho omawulawulwe yinto enkulu kakhulu. Ungaze uyijonge ngathi yinto nje encinci. 
 Zonke nje iivoti zibalulekile. Ukuba ubucinga ngokungavoti ngelithi ‘hayi suka, ivoti yam enye iyakwenza mehluko mni?’ cingisisa wazi ukuba loo votana yakho inye ingenza umehluko omkhulu, ingakumbi kule mibutho mincinci.  
Nayo le mibutho mitsha ithembisa izinto eziphilileyo. Ukuba umntu ebenokukwazi besingamkhuthaza afunde imiqulu yezithembiso yale mibutho yonke.  
Okanye ahlale phantsi namalungu emibutho awabuze yonke into afuna ukuyazi. Ukuba izithembiso zakho zihambiselana neemfuno zakho, votela bona. Kodwa kuyo yonke into oyenzayo ungakulinge uthi awuvoti.",Ucingisise phambi kokuba ubeke *  “X” wakho ngoLwesithathu!
"AmaBhokobhoko aligqugqisile ilizwe emva kokubuya nodumo kwitumente yehlabathi.  
Kwiveki ephelileyo, AmaBhokobhoko atyelele eMonti naseBhayi – apho abhiyozele impumelelo yawo nabantu emva kokubuya nendebe kwitumente yehlabathi ebibanjelwe eJapan kutshanje.  
Ibali leqela lesizwe lithande ukwahluka kweli ityeli ngoba lizuze impumelelo likhokelwa nguSiya Kolisi – umdlali wokuqala omnyama obuye newonga elikhulu kwinqanaba lehlabathi embhoxweni.  
Phantse wonke umntu ube khwaza igama likaKolisi ngethuba iqela lakhe lijikeleza ilizwe, umhlawumbi, kufanelekile ngoba uluphawu olubonisayo okokuba umntu omnyama uyakwazi ukwenza izinto ezinkulu.  
Zibe ninzi kakhulu izinto ezintle ezenziwe ngabadlali baMabhokobhoko kwitumente yehlabathi – kodwa into eyenziwe nguLukhanyo Am iphume phambili futhi soze icime ezingqondweni zabalandeli bombhoxo jikelele. 
ULukhanyo, odlalela iSharks, ufumene ithuba lokulala emgceni njengomdlali wokuqala kwimbali yoMzantsi Afrika emdlalweni wokugqibela kwitumente yehlabathi kodwa endaweni yoko, uye wanika uMakazole Mapimpi ibhola ukuze ibe nguye owenza lo nto.  
Sisenzo esilungileyo eso futhi esinqabileyo. Uyenze lo nto kuba ebesazi ukuba uMakazole udinga itrayi enye ukuze enze imbali njengomdlali ozifumene zantandathu kwitumente yehlabathi.  
Le ndedeba yaseQonce yenye yabadlali ebekuthenjelwe kubo ngumqeqeshi, uRassie Erasmus.  
Akothusanga oko ngoba uLukhanyo Am ngumdlali wombhoxo ozimiseleyo futhi osisibane embhoxweni welizwe lonke noxa engazange abe nethamsanqa lokukhula edlala umbhoxo kwizikolo ezaziwayo ezifana neGrey College ezivelise abadlali abaninzi.  
ULukhanyo, 25, ngumdlali okhethekileyo kwikhaba elikhoyo ngoku futhi usenekamva eliqaqambileyo embhoxweni noxa engafuna ukuzukiswa ngesenzo asenze eJapan. 
Uyibethe ngoyaba uLukhanyo eyokunceda kwakhe uMakazole ozenzele igama kwihlabathi kwaye uthi ukudlala kwabo kakuhle kwinqanaba lehlabathi kuvulela indlela abadlali beBorder Bulldogs abasuka kuyo amathuba wokuzibonakalisa nabo.  
“Ukuphumelela iNdebe yeHlabathi yinto enkulu futhi ekhethekileyo kuthi naselizweni lethu,” utshilo uAm eseMonti.  
“Ukudlala umdlalo wokugqibela kwiNdebe yeHlabathi yinto enkulu kakhulu ngakumbi xa udlala nomntu ofana noMakazole odlala umdlalo ongcono. Sidlale kunye iminyaka emininzi. Xa sisebaleni sobabini senza ekufanele sikwenze. Ukudlala kwethu kakuhle kunika abakhulayo ithemba. Nabo abadlali beBorder sibabonisile indlela. Kodwa umgangatho esifikelele kuwo thina ndingatsho ukuba uza kukhuthaza abadlali abasakhulayo. Into endifuna ukuyenza ngoku kukuzama ukuphucula indlela endidlala ngayo ngoba ukhuphiswano lunzima embhoxweni,” kutsho uAm.",UAm sisibane sombhoxo kwilizwe lonke!
"Ithemba leMaritzburg United lokusinda ezembeni lisekhona emva kokuphumelela kakuhle ngamagowuli amabini kwelinye (2-1) ibetha iBloemfontein Celtic eqale yabhalisa ebhodini emdlalweni obumhle eHarry Gwala Stadium ebusuku namhlanje. Amagowuli amabini afakwe ngu-Alan Kateregga kwisigaba sesibini somdlalo ayibeke endaweni engcono iMaritzburg United nangona isekwindawo embi phaya ekugqibeleni kwiPremier Soccer League. UMenzi Masuku ufake igowuli lokuqala emdlalweni – ebeka iCeltic endaweni entle – kodwa ngelishwa layo, ayikwazanga ukulikhusela igowuli alifakileyo kwimizuzu emihlanu kwisigaba sesibini somdlalo. 
Umqeqeshi weTeam of Choice, uEric Tinkler, uwamkele ngovuyo amanqaku amathathu – kodwa akanoselisekanga yindlela iqela lakhe elidlale ngayo isiqingatha sokuqala. Akukho nto ingako ayenzileyo amaqela omabini kwisigaba sokuqala ngoba oyisiwe kukufaka amagowuli. UTinkler ukhuphe uSiphesihle Ndlovu ongadlalanga kakuhle. Indawo yakhe ithathwe nguKateregga ofake amagowuli amabini emdlalweni. Emva kokuba iTeam of Choice ifake igowuli, uPatrick Tignyemb weCeltic ebexakeke kakhulu ezipalini enqanda iibhola ezinzima. Ngoku iqela likaTinkler lishiywa ngenqaku elinye qha yiChippa United neBaroka FC.",UKateregga ugcine ithemba leMaritzburg United liphila emva komdlalo wanamhlanje
"Umqeqeshi weMamelodi Sundowns, uPitso Mosimane, uzihlambile izandla zakhe, uthi uKhama Billiat angahamba ukuba uyafuna nangona esamfuna.  
Oku kuthethwe nguPitso emva kokuvakala kweengxelo ezithi lo mdlali akazimiselanga ukusivuselela isivumelwano sakhe sengqesho kwiSundowns.  
UKhama Billiat ngomnye woorhasatsha babadlali abancede iDowns ukuze igqugqise kwilizwekazi le-Afrika.  
Apha eMzantsi ebeyinxalenye yabadlali abathathu abebeteketiswa ngeCBD. Kodwa yaphelela emoyeni lo nto kwakuhamba uKeagan Dolly nasemva kokonzakala kukaLeonard Castro. 
 “Singakuthanda ukumbona ehlala apha kwiDowns. Ungumdlali ogqwesileyo – kodwa ke ukuba akafuni sizakuqhubela phambili. Kuza kunyanzeleka sikhangele umntu ozakungena endaweni yakhe,” utshilo uJingles. 
Iingxelo zimoyamanisa neCape Town City lo mdlali, kwelinye icala uLebogang Manyama ufunwa kakhulu yiDowns. 
 Akukacaci nokuba zingenzeka na ezo zinto phambi kokuphela kwale nyanga.",Pitso: UBilliat angahamba ukuba uyafuna
"UBrilliant Khuzwayo angadlala okokuqala njengomdlali we-Orlando Pirates emdlalweni weTelkom Knockout namhlanje. Oku kuthiwe thsuphe ngumqeqeshi weBucs xeshikweni encokola neentatheli ekuqaleni kwale veki eGoli. AmaBhakabhaka aza kuvan’amandla neKaizer Chiefs emdlalweni ojongwe ngamehlo abomvu ngabalandeli bebhola ekhatywayo eMoses Mabhida Stadium ngentsimbi yesithathu emalanga. Ngokutsho kukaMilutin “Micho” Sredojevic, unozinti wakhe uphile qete kwaye ukulungele ukudlala. Abaqeqeshi bePirates bazibalule njengoongqondongqondo ekufundeni umdlalo; ukudlalisa uKhuzwayo ingasesinye sezixhobo zabo emdlalweni. UKhuzwayo watyikitywa yiPirates phambi kokuqala kwesizini emva kweminyaka engumdlali weChiefs – apho wakhala ngokungafumani ithuba lokudlala ngenxa ka-Itumeleng Khune. 
Ngelishwa lakhe, wafika kwiPirates wonzakala – lo nto yamnyanzela ukuba alinde ixesha elide phambi kokudlala umdlalo wakhe wokuqala. UMicho uthe kungenzeka amqalise ezipalini – kodwa yonke into iya kuxhomekeka emalungiselelweni weqela. “Imidlalo emikhulu ifuna kwenziwe izinto ngendlela enomahluko. Uyathembisa kakhulu uKhuzwayo xa ezilolonga futhi yonke into ihamba kakuhle. Ndingaqinisekisa ukuba ukulungele ukudlala nanini. Kodwa into endingeke ndiyitsho kukuba uza kudlala okanye akazukudlala ngoba – lo nto iya kuxhomekeka kumalungiselelo wethu,” utshilo uSredojevic kwiSolezwe. 
Ukudlaliswa kwakhe uKhuzwayo namhlanje ingayinto enkulu kakhulu ngoba uzakube edlala neqela asuka kulo, alaziyo naphambi kwabantu bakowabo eThekwini – apho azalelwe khona. Amakhosi asantywizisa emva kokubethwa yiPirates ngo’2-1 emdlalweni we-Absa Premier Soccer League obuseFNB Stadium kwinyanga ephelileyo. UMicho uxelele iintatheli ukuba iqela lakhe alikafikeleli kumgangatho awufunayo. “Eli lithuba elihle lokuthi sizibonakalise. Ndiyabazi abalandeli bethu balambele ntoni. Ndiyayazi nendlela abaziva ngayo ngento abayifunayo. Enyanisweni, bafuna siye emdlalweni wokugqibela weTelkom Knockout. Siza kuzama ngako konke okusemandleni wethu ukuze yenzeke lo nto,” utshilo uMicho.",USredojevic uphawula ngoBrilliant Khuzwayo okulungeleyo ukudlala
"UMHLALUTYI wezopolitiko uNjingalwazi Somadoda Fikeni, ophuma kwiYunivesithi yoMzantsi Afrika (Unisa), uthi enye yezinto ezibangela ukuba idontse emva iMpuma Koloni kungenxa yengcingane yamagosa karhulumente eli phondo asaziqhayisa ngobuzwe bamaphandle awayesaya kwaziwa njengeCiskei neTranskei. 
UFikeni uthi le ngcingane, yokuba omnye uphuma eTranskei logama omnye ephuma eCiskei, isahleli kwiingqondo zamagosa karhulumente wephondo nangona nje yapheliswayo phantsi korhulumente wentando yesininzi. 
Ukusekwa kwamaphandle afana neCiskei neTranskei yayizinzame zorhulumente wentando yesininzi yokwahlulahlula ngokobuzwe abantu abamnyama. Abarhulumente bala maphandle babekhokelwa ziinkokheli zalo maphandle kodwa phantsi kwentende yoontamolukhuni. 
Ethetha eMonti kwiNkongolo yokuxoxa ngokufikelela kumhlaba, ebiququzelelwe yiFort Hare norhulumente, uFikeni uthe: “IMpuma Koloni kuphela kwephondo elalinamaphandle amabini (Ciskei neTranskei) awayesele eziqaqambise ngokohlukana ngokobuzwe nangokusekwa kwamaziko.” 
“Ukuchithwa nokumanywa kweCiskei neTranskei, [phantsi kwephondo elinye] kuye kwasilela,” utshilo uFikeni. 
“Oku kuchithwa kwala maphandle kusilele ngenxa yokuba nditsho nkqu nakumagosa karhulumente asenala ngcingane yokuba aphuma eCiskei okanye eTranskei. Akuncedi nokuba igosa linikwe iMpuma Koloni iphela, la ngcingane nokutshitshiliza [ngokobuzwe] ihlala ihleli,” kutsho uFikeni. 
Ethetha ngezomhlaba kwanangorhulumento, uFikeni uthe: “Iminyaka yokuqala engamashumi amabini anesine kwidemokhrasi yeli ibonisa ukuba senze impumelelo ekwakheni amaziko edemokhrasi. Sikwayenzile impumelelo ekuqinisekiseni ngokhuselo lwentlalo yoluntu.” 
“Kodwa apho sithe sasilela khona, ngumba wenguqu kuqoqosho lwentlalo yoluntu, apho sithetha ngemizila yocalucalulo. EMzantsi Afrika namhlanje sineendawo ezaziwa ukuba ziindawo zabantu abathile,” kuphawula uFikeni. 
Uthi ingxoxo ngomhlaba kufuneka isekezelwe kuphuhliso loluntu. 
“Kungesizathu kanye ukuba sithi ingxoxo ngezomhlaba kufuneka iqamele ngeentsika zokutshintsha iimeko zoluntu. 
“Nanini xa sithetha ngomhlaba, sisuke sicinge ngezolimo [silibale] ukuba abanye abantu bafuna umhlaba ukuze bakhe izindlu okanye amathuba ezoshishino. Yiyo le nto kufuneka sinxaxhe xa sithetha ngokubuyiswa komhlaba kubanini bawo.” 
UFikeni ukwathe ngumngcipheko into yokuba iMpuma Koloni ixhomekeke kuqoqosho lokwenziwa kwezithuthi. 
“Ukuba kungenzeka into engentlanga echaphazela ushishino lweemoto kwiBrexit (ukucebuka kweBhritane kwiManyano yaseYurophu) okanye nakuyo nayiphi na indawo ehlabathini, sakuba nezixeko ezikhala ibhungane,” utshilo uFikeni. 
UFikeni ebebhekisa kwimizi yokwenziwa kwezithuthi efana noMercedes Benz eMonti, uFord, General Motors eBhayi kwanoVW eTinarha. 
Yiminyaka le mizimveliso imisele izakhiwo zayo kwezi ndawo, isenza izithuthi izithengise kweli nakumazwe aphesheya.",‘Kwasilela ukumanywa kweCiskei neTranskei’
"Amakhosi othuse abantu abaninzi kwibhola yoMzantsi Afrika kwiveki ephelileyo ngethuba ekhupha isibhengezo esithi abadlali abangamashumi amabini bayahamba.  
Phakathi kwabadlali abahambileyo kwiChiefs ekupheleni kwesizini nguReneilwe Letsholonyane.  
Umdlali ohleli iminyaka esibhozo kwiChiefs ophinde wadlala indima enkulu kwiindebe ezininzi eziquka ezePremier League ezimbini azifumene phantsi kukaStuart Baxter kwiminyaka emithathu edlulileyo.  
Ngoku ugqibe kwelokuba aye kwiSuperSport United, apho kulindeleke asebenze noBaxter kwakhona. Wonke ubani olandela ibhola uyazibuza: ingaba kutheni iChiefs ikhulula omnye wabadlali ababalulekileyo.  
ULetsholonyane uncokole ne-Independent Newspapers ayixelele esona sizathu sibangele atshintshe iqela.  
“Ndanikwa isivumelwano seminyaka emibini yiChiefs. Ewe, ibifuna ndihlale futhi nomqeqeshi ebefuna ndihlale, kodwa ndithe mandijongane nomcelimngeni omtsha kwelinye iqela phambi kokuba ndiyeke ukudlala ibhola. Bendihleli kakuhle kwiChiefs, kodwa emva kokonzakala endithe ndakufumana, ndiye ndacinga nzulu ngekamva lam,” utshilo uYeye. 
ULetsholonyane uthi ubudlelwane bakhe noSteve Komphela buqinile, kwaye phambi kokuba atyikitye isivumelwano neSuperSport United zange abenayo incoko noBaxter.  
“UKomphela yinto engaphaya komqeqeshi kum. Sincokola kakhulu naye ngezinto zobom nje ngokubanzi. Kwakunzima ukusamkela isigqibo sam, kodwa wandiva xa ndimxelela izizathu endamnika zona,” utshilo uLetsholonyane. 
Ukuya kwiSuperSport United khange ibeyinto esokolisayo kule ndedeba ngenxa yokusebenza noBaxter ngaphambili.  
“Zange ibesisigqibo esinzima ukusithatha. Into ebalulekileyo ekufuneka ndiyenze kukusebenza ngokuzimisela ngamaxesha onke ukuze ndifumane indawo yam kwiSuperSport United,” utshilo uYeye. 
Abanye abadlali abalandele uYeye nguReyaad Pieterse noKeagan Ritchie ekutshintshiselenwe ngaye ngoSibusiso Khumalo. 
pedro.mapelo@inl.co.za",UYeye uzityanda igila ngokushiya iKaizer Chiefs
"Ndifuna iingcebiso. Bendingumfundi eBCC FET College, ndapasa uN6 kuEducare, ndaphinda ndenza uqeqesho lwenyanga ezili-18 esikolweni, ndayofaka izinto zonke eskolweni.  
BekukweyoMdumba (Februwari) ka2016 ngoko. Ndenza isicelo sam seDiploma ukuzakutsho kuCanzibe (Meyi) 2017. Oko ndisiya pha kuthiwa “approved and processed” kodwa ayifiki!  
Siphoswe naluthweso-zidanga ngomhla wama-26 kuCanzibe walo nyaka. Sincamile, sicela uncedo kwezemfundo ePitoli. Siphoswa yimisebenzi siyasokola. 
 – Nkzn Mini, Mdantsane",Siphoswa yimisebenzi!
"Emva kokuthi tshalala ixesha elide ebholeni yaseMzantsi Afrika, uBenni McCarthy ubuyile kwakhona. Ngoku njengomqeqeshi waMaZulu. UMnu. Sandile Zungu wenze esi sibhengezo kwimizuzu embalwa egqithileyo namhlanye eThekwini kwiphondo laKwaZulu-Natal. Ekuqaleni kwesizini, AmaZulu athengwe nguMnu. 
Zungu kwaye wayibeka yacaca kwantlandlolo into ethi ufuna iqela lakhe lilwele iindebe. Kwiveki ephelileyo, kuvakele iindebe ezithi uAyanda Dlamini ubeke phantsi njengomqeqesho oyintloko emva kweziphumo ezingancumisiyo ncam emidlalweni emithandathu Usuthu oluzidlalileyo kwisizini yePSL ka-2020/21. “Ndibuyile kwakhona,” utshilo uMcCarthy emva kokwaziswa kwakhe nguZungu namhlanje.",AmaZulu abhengeze uBenni McCarthy njengomqeqeshi wawo omtsha!
"IMANYANO yabasebenzi basePosini iCWU igrogrise urhulumente ngelithi izakuliqinisa uqhankqalazo ukuba urhulumente urhuqa inyawo kwisicelo soncedomali.  
Oku kulandela umngcelele obubanjwe ngabasebenzi basePolisini ngolwesine obusingise kwikomkhulu le-ANC iLuthuli House. Aba basebenzi bafuna urhulumente okhokelwe yiANC asabele ikhwelo elihlatywe yiNgqonyela yasePosini uMark Barnes ofuna iR3.5 yeebhiliyoni zeerandi yokuhlangula eli qumrhu kwiingxaki zemali elijongene nazo.  
Unobhala jikelele weCWU uAbrey Tshabalala ufunde uxwebhu lezikhalazo elinyanzelisa ukuba iANC inike umyalelo kwisebe lezemali ukuze linike uncedo elidingwa yiPosi ukuze inyusele abasebenzi imivuzo. Uthe olu nyuso mivuzo kufuneka liqale kwiminyaka emibini edlulileyo.  
Le manyano ikwanyanzelise ukuba bonke abasebenzi basePosini baqeshwe ngokupheleleyo ukususela ekupheleni kukaMeyi walo nyaka.  
Ukwathe urhulumente kwakunye namaqumrhu karhulumente mabasebenzise iposi njengendlela yokuhambisa izinto ezithunyelwa ngala masebe kwiindawo ezahlukeneyo.  
Umongameli welinye lamasebe kwiCWU uSontanga Mantlhakga uthe, iPosi mayihlangulwe ngokufanayo namanye amaqumrhu karhulumente afana neleenqwelomoya uSAA, kwakunye nelombane uEskom.  
Uqhube wathi, “Le ANC siyibona apha ayisafani nale siyaziyo, siyabuya kwakho ukuba iPosi ayihlangulwa, nabasebenzi abanyuselwa mivuzo.”  
UKrish Naidoo weANC owamkele olu xwebhu lezikhalazo uthe, iANC ilithatha ngenkathalo eli xwebhu.  
Uthe, lo mbutho uzakubamba intlanganiso nalapho izinyanzeliso zabasebenzi eziqulathwe kolu xwebhu.",Izakuqinisa uqhankqalazo imanyano yabasebenzi basePosini
"Ukapteni weKaizer Chiefs, u-Itumeleng Khune, ubancomile kakhulu abalandeli beqela lakhe abathe balixhasa ngeentsuku zobunzima.  
Amakhosi aphakathi anyukele phezulwana emva kokubetha iMaritzburg United ngo’2-0 kumdlalo we-Absa Premier Soccer League, eFNB Stadium, izolo ebusuku.  
Amagowuli empumelelo afakwe nguLorenzo Gordinho noWilliam Twala kwisiqingatha sokuqala somdlalo – kodwa oyena mdlali othe waqaqamba kulo mdlalo nguKhune.  
Kuzo zozibini izigaba zomdlalo uKhune ukwazile ukubamba nokuthintela iibhola ezinzima ebekumelukuba zingene.  
Ngumdlalo wesibini kule veki esenza umsebenzi omhle. Phakathi evekini wenze ezibukwayo ngethuba iChiefs ibetha iHighlands Park ngo’1-0 kumdlalo wePSL eMakhulong Stadium.  
Yonke lo nto uKhune uyibona njengento ebingenokwenzeka ngaphandle kwenkxaso abayifumana kubalandeli bengabadlali.  
“Yonke into bekufuneka iqale apha kuthi singabadlali. Siyiqale kakubi isizini – kodwa ndiyabona ukuzithemba kuyakhula noko ngoku kuthi. Abalandeli bayasixhasa ngamaxesha onke. Bekufanelekile ke ukuba sibonwabise ekugqibeleni. Yonke into esiyenzayo, sifuna bona bayonwabele ngoba nabo bayasonwabisa,” utshilo uKhune.",UKhune uncoma abalandeli beChiefs
"Abahlali bakuKomani bafumene isiqabu esingephi emva kokuba abavelisi besiselo esihlwahlwazayo iTwizza bathe bangena iilokishi zalapho bephisa ngamanzi. 
Ukunqaba kwemvula kule ngingqi kubanga ixhala kwaye nolwakhiwo lwedama iXonxa luthatha ithuba elide. 
NgokoSomlomo weBhunga likaMaspala walapho eChris Hani, uThobeka Mqamelo, umthamo wedama eliyiWaterdown eliphokozela amanzi eWhittlesea nakuKomani ubungaphantsi komyinge wama28,6% ngethuba bewuhlola kwinyanga ephelileyo. Ukanti nyakenye lo myinge ububhabha ku87.9% nto ekhombisa iimpawu zembalela. Imvula igqibele ukuna ngenyanga yoMdumba kulo nyaka eKomani kwaye lo masipala untlithwe kanobom lunqongophalo lwemvula wade wabizwa njengendawo yentlekele ngurhulumente. 
Ukanti isibonelelo senkampani iTwizza silandela ezinyaweni zeGift of the Givers engumbutho wesisa othe wathumela iitraka zamanzi ezibhedleleni nasekuhlaleni. 
Nangona esi sibonelelo singumthanyana nje, uNolizwi Mkhombe waseZibeleni wenze umbulelo. 
“Besikhe saphiwa amanzi ngeetraka nguMasipala savuya kakhulu nangona singazange sifumane sonke,” utshilo uMkhombe. 
Omnye umhlali wakwaMlungisi, uMkhangeli Mfeketho, novuyiswe kukufumana isipho samanzi ubongoze uluntu ukuba luthandazele imvula. 
“Ewe siyancedakala ngulo mnkinkisho kodwa inyaniso yeyokuba kufuneka amazulu avuleke ze imvula ine,” uMfeketho utshilo. 
UMphathi wenkampani yakwaTwizza uLance Coertzen, uthi la manzi baphise ngawo bawafumene eMetele kwenye yeendawo abasebenza kuyo. 
“Sithe sakubona ukuba ilanga ligqatsa ngamandla kule veki sabona kulungile ukuba sinike abahlali intwanana yamanzi. Ingxaki yamanzi ichaphazela wonke ummi walapha eChris Hani, ngoko njengokuba inkampani iyinxalenye yalapha sithe masenze okuthile,” uCoertzen utshilo. 
La manzi ahanjiswe Ezibeleni Zone 1, Zone 2 , Zone 3, Komani Township, Newvale, Nomzamo naseMlungisi, kwaye abantu bakhangeleke bewanxanelwe ngokwenene. 
Ukanti ibhodi elawula amanzi eMpuma Koloni, iAmatola Water, ihlabe ikhwelo kumntu wonke ukuba asebenzise amanzi ngonakekelo njengoko imbalela ithande ukugquba ephondweni. Isithethi sale bhodi uNosisa Sogayise uphawule ngelithi imithamo yemilambo enkinkisha amanzi ikwizinga eliphantsi. 
“Imilambo yome khonkqo kwaye oku kuchaphazela ubomi bemfuyo kunye noluntu ngokubanzi. UMzantsi Afrika ubalelwa kwawona mazwe athwaxa kakhulu lunqongophalo lwamanzi,” utshilo uSogayise. 
Uhambise ngelithi umlambo iRookrantz nonkinkishela ikomkhulu iBisho ungaphantsi komyinge we30% kwaye nedama iWriggleswade liphantsi kakhulu. 
“Konke oku kuthetha ukuba kufuneka siwabesenzise ngononophelo amanzi,” uSogayise ulumkise watsho. 
Ebhala kwincwadi yakhe yeveki, uMongameli Cyril Ramaphosa, naye uvakalise ixhala ngokuba semngciphekweni wokuswela amanzi. “Ngaphandle kokuba sinokwenza imigudu yokulondoloza amanzi, sikhuthaze ukusetyenziswa kwawo ngendlela eyongayo siza kujamelana nengxaki enkulu kuphuhliso nakwezorhwebo,” utshilo uMongameli.",Yongani nilondoloze loo manzana aseleyo!
"Wemka ekuqaleni kwesizini, ngoku uMilutin “Micho” Sredojevic ngumqeqeshi oyintloko weqela lesizwe lebhola ekhatywayo laseZambia.  
Iingxelo zithi uMicho utyikitye isivumelwano seminyaka emibini neFAZ.  
USredojevic wagxothwa yiZamalek ekupheleni konyaka ogqithileyo. Wemka kwiPirates buphuthuphuthu ekuqaleni kwesizini kanti uya eYiphutha.  
Into ephambili kuye kukuqinisekisa okokuba iZambia ifumana indawo kwindebe yezwekazi leAfrika (Afcon) ezayo.",UMicho ngumqeqeshi weChipolopolo!
"Amapolisa aseGcuwa avule ityala lokubulala emva kokufunyanwa komzimba wendoda engaziwayo enamashumi amathandathu (60) eminyaka.  
Umzimba wale ndoda ubhaqwe ngentseni yangomgqibelo umhla wesixhenxe kwisitalato iGrubb edolophini eGcuwa.  
Iingxelo eziphuma kwisithethi samapolisa aseGcuwa uKapteni Jackson Manatha zithi, lo mzimba ubhaqwe ngamapolisa ebepatrola. 
 Le ndoda ifunyenwe inamanxeba amabini kumzimba ongentla. Okwangoku umzimba awukaziwa ukuba ngokabani, kwaye uye wathathwa wasiwa kumzi wogcino-zidumbu karhulumente eGcuwa.  
Okwangoku akukabanjwa mntu ngesi sehlo. Amapolisa abongoza nabani na olahlekelwe sisihlobo sakhe esiyindoda ayokufanisa okanye atsalele amapolisa aseGcuwa kwezi: 047 401 1100.",Kufuniswa ngomzimba wendoda engaziwayo eGcuwa
"Ibhola yelizwe loMzantsi Afrika igutyungelwe lilifu elimnyama kwakhona emva kokusweleka kwegqala, uArthur Bartman, elidlalele amaqela amaninzi kwiPSL.  
UBartman, 47, uza kubekwa kwikhaya lakhe lokugqibela ngomhla wamashumi amathathu kule nyanga (Mgqibelo) eMonti emva kwengulo emxikixe iinyanga ezimbalwa.  
UBartman usutywe kukufa engumqeqeshi woonozinti kwiMaritzburg United emva kokuyeka ukudlala ibhola ngo2013.  
Amaqela awadlaleleyo uBartman kwisithuba seminyaka esondele kumashumi amabini aquka iKaizer Chiefs, iBay United, iDynamos, iMoroka Swallows, iSuperSport United, iMaritzburg United neAfrican Wanderers awaqala kuyo ukudlala ibhola kwinqanaba eliphezulu. 
NgoLwesibini wale veki, kubanjwe inkonzo yesikhumbuzo kaBartman kwiholo lasePietermaritzburg – apho izikhulu nabadlali abaphuma kwiMaritzburg United, AmaZulu, iChiefs neMamelodi Sundowns bahlangene khona kukhunjulwa ubomi bakhe ebholeni. 
 Unozinti weChiefs, uItumeleng Khune, uthe yena noBartman bebenobuhlobo obuqinileyo nangona bebengasasebenzi endaweni enye.  
“Namhlanje lusuku olubi kakhulu ngoba lusuku lakhe lokuzalwa. Besinobuhlobo obuqinileyo ngenxa yeminyaka esiyichithe kunye kwiChiefs. Ebengumntu oluncedo kakhulu kwaye wayesiqeqesha ngokwakhe xa engaphilanga uRainer Dinkelacker. Sakuhlala simkhumbula.  
Yanga umoya wakhe ungaphuma ngoxolo,” utshilo uKhune.  
UBartman ushiye umfazi wakhe nabantwana bakowabo abalithoba.",UBartman uza kungcwatyelwa eMonti
"Uthiwe jize ngewonga lokuba ngoyena obalaseleyo ngokwakha ulutsha ekuhlaleni umqeqeshi wombhoxo osakhasayo uXhanti Msauli.  
Le ndedeba yenye yabantu abaphume bencumile kumsitho wokuwongwa weManyano Youth Development Drive obubanjelwe eMdantsane ngoMgqibelo odlulileyo. UMsauli ukholelwa kwelokuba ukunceda ulutsha lubizo lwakhe.  
“Ndikholelwa kwelokuba ukuhlangula ulutsha lubizo lwam. Ndichitha ixesha elininzi ndiqeqesha ulutsha lweelokishi ngaphandle komvuzo,” utshilo uMsauli. 
OkaMsauli wasungula iXhanti Msauli Foundation aqeqesha kuyo abadlali bombhoxo abasakhasayo abasuka kwiindawo ezahlukeneyo.  
Amaqela wakhe aqala kubadlali abaneminyaka engaphantsi kweshumi elinesithathu uyokuthi xhaxhe kwabaneshumi elinesibhozo leminyaka.  
Le ndedeba ithi belingasoze lifezekiseke iphupha layo ngaphandle kwenkxaso yosapho lwayo.  
“Ndasungula umbutho wesisa kuba ndifuna ukunceda ulutsha ukuze lungatshabalali ziziyobisi nezinye izinto. Awululanga lo msebenzi ndiwenzayo ngokuba ndingutata wosapho. Ndikholelwa ukuba ngaphandle kwenkxaso yosapho lwam belingasoze liphumelele iphupha lam,” utshilo uMsauli. 
OkaMsauli uphawule nangeengxaki ajongene nazo kwiqela lakhe. 
 “Kunzima ukwenza izinto ezininzi ngenxa yokunqongophala kwemali. Ndicela ukuhlaba ikhwelo koosomashishini ukuba bawaxhase amaphulo anje ngoba aluncedo ekuhlaleni,” utshilo uMsauli. Unobhala weManyano Youth Development, uAyanda Malgas, uthi uchwayitile ngendlela owenzeke ngayo umsitho. 
 “Ibikokwesibini sisingatha lo msitho. Ndikholisekile yindlela owenzeke ngayo. Siyavuyisana nabo bonke abaphumeleleyo,” utshilo uMalgas. 
Abanye abaphumelele amawonga nguLindile Gaba eyona mbethi ibalaseleyo. UYanelisa Matshanga uphumelele iwonga lokuba ngumdlali obalaseleyo kwibhola yomnyazi.  
Kwibhola ekhatywayo nguOngeziwe Cekwana. UMasilakhe Jeke umke newonga lokubalasela embhoxweni.",Uzuze iwonga elikhulu umqeqeshi wombhoxo
"KUNGANZINYANA ukufumana amazwi achanekileyo nangawo okubulela nokubhiyozela imisebenzi nomqela oshiywe nguTata uNelson Mandela.  
Kodwa kuninzi ngaphaya onokufumana xa uphulaphule umculo obhalwe ngaye. Kulo mculo, ungafumana ukuba wayengubani, esenza ntoni nabani, ithemba nenkuthazo awayeyisasaza kulo lonke eli limiweyo. Apha ngezantsi, sikuqokelelele uluhlu lweengoma ezilishumi ezimnandi ezibhalwe zimvumi zeli nezangaphandle ngoMadiba. Kwezinye zezingoma, zibalisa ngokungcungcuthekiswa kwakhe ngurhulumente wamandulo, zimbi zibhiyozela inkululeko exhamlwe nguMzantsi Afrika ngenxa yemisebenzi yakhe.  
1. Specials – Free Nelson Mandela  
2. Hugh Masekela – Mandela (Bring Him Back Home)  
3. Johnny Clegg – Asimbonanga 
 4. Vusi Mahlasela – When You Come Back  
5. Zahara no-Mzwakhe Mbuli – Mandela  
6. Nomfusi & The Lucky Charms – Nelson Mandela Song  
7. Brenda Fassie – Black President  
8. Lucky Dube – House of Exile  
9. Kent’ O Shea – Sooner Than Later  
10. Bono, Joe Strummer and Dave Stewart – Number 46664 Ungalibali ukwenzela lowo usebumelwaneni bakho okuhle. Mfuze uMadiba!",#MandelaDay: Nawe cula ngoMadiba!
"Inkundla yengingqi eMthatha iyigwebe iminyaka engamashumi amabini anesihlanu entolongweni indoda yaseSlovo Park eMthatha, emva kokufunyanwa inetyala lokudlwengula umntwana wayo oyintombazana oneminyaka esibhozo. 
 
Le ndoda, neneminyaka engamashumi amane anesine, asinakuyichaza ngegama ukukhusela isidima somntwana wayo. 
 
Ngokobungqina obuthiwe thaca phambi kwenkundla yaseMthatha, le ndoda ibihlala nale ntwazana yayo emva kokubhubha konina wexhoba. Inkundla ive ukuba bebelala ebhedini enye, ixhoba nommangalelwa. 
 
“Ummelwane waqaphela iimpawu zokuphathwa gadalala kuba le ntwazana ibisala ukuya kowayo xa ibona utata wayo enxilile. Ngamanye amaxesha le ntwazana ibiye ibonwe imanzi ngaphantsi xa idlala nabanye abantwana,” itshilo ingxelo enikezwe enkundleni, ngokokutsho kwesithethi seGunya-Bantu lezoTshutshiso (NPA) uLuxolo Tyali. 
 
“Xa ummelwane ezama ukuphanda le ntwazana, ixhoba liyichaze yonke imeko yodlwengulo, lisithi utata walo ebekhe alibukelise nemiboniso bhanya-bhanya yamanyala [abantu ababelana ngesondo],” utshilo uTyali. 
 
Ummelwane wabika le nyewe emapoliseni ngenyanga yeThupha ku2015, apho le ntwazana yathi yasiwa esibhedlele nalapho oogqirha bathi bangqina ukuba ngenene udlwengulwe umntwana, kwaye oku kwenzeke izihlandlo. 
 
Ngethuba lokuqhuba kwetyala, ummangalelwa ebesoloko ephika kodwa amangqina, kuquka nexhoba, akwazile ukuyibonisa inkundla ukuba unetyala utat’ omntwana.","Ugwetyiwe emva kokudlwengula umntwana wakhe, embukelisa namanyala"
"Iyunivesithi iNelson Mandela Metropolitan idlulise amazwi ovelwano kusapho lwamaxhoba amathathu ebebengabafundi bale yunivesithi abathe bahlaselwa ngempela veki eNorth End eBhayi.  
Aba bebehamba ngemoto eluhlobo lwe VW Polo. Ukanti ezakutshanje amapolisa alamandla sele eyibhaqile lemoto nebinyengezwe kwilokishi yaKwazakhele. 
 UColonel Priscilla Naidu uthi, amapolisa enza uphando kule moto ibhaqekileyo ngenjongo zokubamba abenzi bobubi, njengoko kungekabanjwa mntu.  
Aba bafundi ngamadoda amabini kwakunye nowasetyhini bahlaselwe liqela lonqevu abathndathu kwindawo yokupaka imtoto kwindawo yokuhlala abafundi iNorth End ebusuku ngoMgqibelo.  
Amaxhoba aye avalelwa kumva wemoto bayokubekwa eBrighton Beach apho umfana onama-28 ekunye nomnikazi we moto baye badutylwa babhubha kwangoko ze owasetyhini onam (21) uye wadlengulwa akugqitywa wakhululwa.  
Omnye umzimba wamaxhoba ubhaqwe udada phezu kolwandle.",Umkhondo ngetyala labafundi ababulewe eBhayi
"UMBANE ohlaziyekileyo ngumbane ophehlwa ngezixhobo ezincedisa kucoco lwendalo. 
Kodwa ingaba yintoni ebalulekileyo nangakumbi ngolu hlobo lombane? 
Oku kuvele ngethuba itrakhi yakwaEnergyDRIVE ibijikeleza eMpuma Koloni kule veki, ithetha namakhulu ngamakhulu wabafundi basesinaleni ibafundisa malunga nobuchwepheshe bombane ohlaziyekileyo. 
Eli nyathelo lixhaswa ngezimali yiFama yoPhehlombane ngoMoya yaseCookhouse (Cookhouse Wind Farm). 
“Le khonteyina (yale trakhi) iquka imiboniso enika umdla ekuncediseni ekuqondeni ngcono ubuchwepheshe obunxaxhileyo bombane ohlaziyekileyo kwaye ixhobisa ngeziphehli zombane ohlaziyekileyo kuquka nolwazi olubalulekileyo mayelana nokuguquguquka kwemozulu kwakunye neenkxalabo zezendalo ezigubungele ilizwe lakowethu kwakunye nehlabathi liphela,” utshilo uTshepo Kgoloane, uManejala weMisebenzi yoLuntu kwiFama yoPhehlombane ngoMoya yaseCookhouse. 
Le trakhi inomboniso wesixhobo sophahla lwesola, isixhobo sokufudumeza amanzi ngesola, isixhobo sokuphehla umbane werhasi ngokusebenzisa inkunkuma (biogas digester) kwakunye nesiphehli sesola (photovoltaic panel). 
Ngeli xesha le trakhi ijikeleza kwimimandla engqonge iCookhouse, ityhutyha iziza ezisibhozo, kukwakho nesiza esigxunyekwe eAeroville Secondary School eSomerset East ukwamkela abafundi abaze kule nkqubo yemfundiswano.",Bafundiswa ngombane ohlaziyekileyo kwanococo lwendalo
"USAPHO lomsasazi ongasekhoyo, uLuzuko Koti, luthi kuza kuqhutywa imithandazo yokugcina usapho de ibe ngumhla womngcwabo. 
Le mithandazo iza kuqhutyelwa kwikhaya likaKoti eliseThatchfield Gardens Estate, 499 Pride-Of-India eCenturion, eRhawutini. 
UKoti, obe nguMphathi wesikhululo seSABC, iChannel Africa, usutywe kukufa ngoMvulo we21 kweyoKwindla, emva kwenyanga esesibhedlele eNetcare Pretoria East. 
Usapho luvakalise ukuba uKoti bephila nohlobo lomhlaza wegazi owaziwa ngokuba yiLukhimiya. 
UKoti, inzalelwane yaseNgcobo, waduma njengoLZK kubaphulaphuli boMhlobo Wenene FM ngethuba esenza iinkqubo zolonwabo eziquka Amalahle Countdown neGumba Live. 
Phambi kokuba awushiye Umhlobo Wenene FM kwiminyaka embalwa egqithileyo, besele eqhuba inkqubo yengxoxo yakwabhadakazi Umxholo kuMhlobo. 
UKoti, 47, owaqala ukusebenza eSABC ngeminyaka yoo1990  njengentatheli echolachola iindaba, bekhe wasebenza njengoMlawuli wezoNxibelelwano neeNtengiso kwiNelson Mandela Foundation. 
Bekungekapheli nonyaka exhuzula imikhala njengeManejala yeChannel Afrika kwaye sele kumbovu ukuba akhuphe incwadi yakhe esihloko sithi The End Beckons Me. 
“ULuzuko uphile ubomi bakhe ekhonza ilizwe neAfrika ngokubanzi ngemisebenzi yakhe beyenza. Ngokwenene eli lixesha elibuhlungu lokuphulukana nethandazwe,” kutsho othethela usapho lakwaKoti, uNontobeko uMabitsela. 
“Usapho luza kungqubanisa iintloko namhlanje ngelivumelana ngosuku lwenkonzo yesikhumbuzo nelomngcwabo. Iinkcukacha mayelana noku zobuya zaziswe,” kongeza uMabitsela. 
UMabitsela ukwacele ukuba ilizwe libeke umama, usapho nabantwana bakaKoti emthandazweni.","Uwil’ umthomkhulu, uwil’ uLZK!"
"Owayengumongameli weSAFA, uKirsten Nematandani, kulindeleke asikwe iminyaka emithandathu engathathi nxaxheba kwimiba yebhola ekhatywayo okanye anikwe isohlwayo semali  eyiR140 000. Esi sohlwayo siqulethwe yingxelo eyenziwe kamnumzana uDjimbaraye Bourngar oyintloko yophando kwiFIFA. 
 UNematandani utyholwa ngokophula imigaqo yokuziphatha yamalungu walo mbutho ulawula ibhola yehlabathi.  
Uphando belenziwe ncakasana ngokoyamene nemiba enxulumene nemidlalo yobuhlobo yeBafana Bafana phambi kwe-2010 FIFA World Cup.  
Nangona kungekathathwa sigqibo sisigqeba seFIFA ngalo mba – kodwa uphando lubhentsise ukuthi abantu abafana noBana Tchannile noJonathan Musavengana ngabo ababeququzelela oosompempe bala midlalo yoMzantsi Afrika. Kulindeleke basikwe nabo.  
ULeslie Sedibe, owayeyingqonyela yeSAFA, wasikwa iminyaka emihlanu yiFIFA  nemali eyiR250 000 yokubandakanyeka kuthengiso lwemidlalo.",UNematandanu ungagxizwa yiFIFA
"Thina lutsha lwabengubo sikhule kusithiwa siziindlavini ngamagqobhoka nabantwana bawo. Izifundiswa zazizichasile kakhulu iindlela zethu zokuzonwabisa kolutsha lwelo xesha. 
 Imidaniso nemitshotsho nejaka nokubetha iintonga ibizizinto ebekuyalwa ngazo abantwana zizifundiswa, ukuba bangazingeni. Andisathethi ke ngokulinda iintombi ehlathini nasemthonjeni nasevenkileni, ibithiywe kakhulu leyo nto yile mpi. 
 Izibongo zethu, ukuncoma iintombi neengoma zethu ebesizombela zazilizothe! Thina bengubo babehamba isikolo, ngobusuku boLwesihlanu ukuya ngeCawa emini besifumaneka ezindaweni zethu zolonwabo, eyesikolo siyoyicinga ngoMvulo ekuseni.  
Naphakathi evekini besike sivukwe ziinkumbulo zemitshotsho ethe yabalasela kwiimpelaveki esiphuma kuzo, endleleni ebuya esikolweni zibhinqele ezo jezi zesikolo esinqeni iintombi zethu zombele.  
Kowuuu, sitsho singatyityimbeli izinto ezazilapha! Besibizelwa e-ofisini katitshala omkhulu ke ngengomso, singxoliswe, sigxijwe sikhalinyelwe ngootitshala, kusithiwa asiyondawo yeendlavini isikolo.  
Kutheni sitshotsha ngempahla yesikolo? Besingethi mandla ke, singadani nakancinci, kuba ibikuphela kwento esiyaziyo kwezolutsha, ngokungafaniyo nabamakhumsha ababehamba iikhonsathi namakhakha.  
Ndiyakrokra ukuba inokuba sasizizo nyhani iindlavini. Naku sasike siphathe iintonga esikolweni, siziqhusheke engceni nasekhaleni, xa kuphuma isikolo sityobane iintwala, sibuyele esikolweni kwakusa sineenduma.  
Ebebuza ancame utitshala, efuna ukuqonda ngeenduma, ingake itsho ukuza impendulo enyanisileyo. Babelula naba titshala. Babefuna ukuqonda iinduma zamakhwenkwe xa babeyintoni bona ezindukwini?  
Ukuzixhoxh’ igila ngenkukhu kammelwane! Yayisele isingena ke leyo nto yokuba kuthiwe izinto zethu bubundlavini, de nathi sazibiza ngolo hlobo.  
Kumsitho wokugqwathula kwimisebenzi yongasekhoyo ubawo * -O R Thambo eNkantolo eMbizana, umfo obebalisa ngezinto ezazithandwa ngulo bawo ngemihla yobutsha bakhe ubalule nokuba wayethanda “nomxhentso weendlavini”!  
Kukweso sithuba kanye ke apho ndiwe kusiba lwam kwangelo xesha ndabhala eli nqaku, ndikhumbula obelam ixesha ubundlavini. Obo ke bubundlavini balo mihla. 
 Kodwa kunjalo, asizange saba kubuxelegu bolutsha lwanamhlanje. Ingathi ngoku kukona kufuneka lawa makhumsha ayekhalimela thina, ukuba avele akhalime anqande obu bundladiya bumiyo.  
Mhlawumbi ke igama elithi “ndlavini” laphelela kumaxesha ethu le nto bungababazwayo obu bumiyo ubundlavini. Imijuxuzo yolutsha lwanamhlanje ilizothe.  
Akusekho kujuxuza kukujuxuza kubo ngaphandle kokudlala ngezinqe ngendlela emanyumnyezi nefunisa ukuba kufihlwe abantwana.  
Nala manqe abo ke athambe okwawekati, ose ufike bewemenqula bewajongisa naphi na nangayiphi na indlela. Ukuba yayiyinyani into yokutyhaphaka kukubona kakubi ngeba siyarhuqwa sonke kule mihla, ayizo nto zokubonwa esidlangalaleni izinto esiziboniswa lulutsha olumiyo.  
Intombi yakuhlala kakubi yayikhalinyelwa, nayo yothuke iqoshele ngokukhawuleza kuba sukube ingaqondanga ukuba sele ihleli ngolo hlobo. Ezanamhlanje ziphuma zime kakubi kwasendlwini.  
Hlala endlwini yakho ke wena mntu utyhatshazwa kukubona! Iingoma zolutsha lwanamhlanje zezona zibonisa ubundlavini obungaphezulu kobelixa likabawo uThambo, nakobelethu na kakade. Iindlela zokudlalisana kolutsha zimasikizi.  
Uthi wakubona umntwana oyinkwenkwe enxule oyintombazana kukruneke umxhelo kuthi bazeleyo, usenziwa lixhala lokuqonda into eza kumenza yona loo ndladiya lowo mntwana. Hayi ke kambe! Sasizilinda iintombi, sizikhusela kananjalo kuzo zonke iingozi nezinto ezilihlazo.  
Namhlanje azikhuselekanga ezandleni zoogxa bazo, kudlaliswa ngazo ngendlela ehlazisayo. Iintombi nazo ngokwazo zizixovulisa ngokungemthetho ngabomu, ngamaxelegu okwazo!  
Ngabezifundiswa namagqobhoka namakhumsha ke aba benza ngolu hlobo, kuba ke akusekho ungelogqobhoka nekhumsha.  
Kazi ngoobani na ke iindlavini xa kunamhlanje mfo waseNkantolo?  
Goba msenge iibhokhwe zikutye! Owenu kwisiXhosa, Nxuba.",Umxhentso weendlavini!
"Njengokuba kuphela unyaka, kusondela ixesha lokuhamba kwabadlali kumaqela athile. Umdlali odlala ephikweni kwiKaizer Chiefs, uWilliam Twala, ngomnye wabadlali onekamva elingacacanga kakuhle.  
Oku kulandela ukungafumani kwakhe ithuba lokudlala kwiChiefs kule sizini.  
Bekukho iingxelo ezithi lo mdlali angaya kwiFree State Stars – apho kucingeleka ukuba angafumana ithuba lokudlala, kodwa umphathi wakhe uTim Sukazi weQualitty Talent Sport uthe lo mdlali uzakuhlala kwiChiefs.  
“UTwala usengumdlali weChiefs kwaye usezakuba ngumdlali wayo. Into yokuhamba kwakhe ayikho. Lulwimi nje olu lusasazwa ngabantu,” utshilo uSukazi.",Alicacanga ikamva lomdlali weKaizer Chiefs
"Ingxaki: Molo Sisi, ndicela ukungazichazi igama lam, ndinengxaki, ndaswelekelwa ngumyeni ndabuya emzini ndinomntwana omnye , ndadibana nomntu ekudala endifuna ndingekatshati, sele ephuma emitshatweni emibini, ndacinga ukuba noko ngumntu okhulileyo kwaye nam ndinentsukaphi yam njengokuba naye eneyakhe, naye sokuphathana kakuhle.  
Ndibe naye iminyaka emithathu kulungile, kuthe kulo wesine unyaka zakhona iingxaki abuye torhwana axolise, kodwa kwenzekile ngenye imini ndaxabana naye ngoba ndiye ndafowunelwa yiBoss yam icela ndiyokumenzela nto ithile e-ofisini, efowuna ekhona phofu umfana lo, saya sobabini e-ofisini ndamenzela uboss, wathi uxolo wethu ngokujikisa usendlini thatha nantsi i-R200 uthengele abantwana ipizza, esitsho ekhona umfana lo futhi de babulisane babuzane impilo kungabikho nto sihambe, kanti yena akayithandanga lo nto umfana wathula kum , suke ngosuku olulandelayo ndazincokolela komnye endiphangela naye ukuba ndiye ndafowunelwa yi-boss ngezolo ndajika sendikufutshane nasendlini, ndibalisa ekhona phofu umfana lo, yhooo! sisi, yanga ngendingatshongo wangxola kuloo ofisi, wathi ndimdelisa ngoboss, andinaxesha lakhe, ndathi mna xa ndiphendula yhini ungatsho ukuba akuyithandi le nto izolo kum, ubusuku bonke ngoku siyaxabana, de athi mhlambi ndiyenza le nto ka-boss kuba endazi andinamyeni, ngoku yena ungu-boyfriend ndiyamdelisa, ndathula sisi , ndaxolisa kwalunga. Kwalile emva kweenyanga ezintathu ndafowunelwa yinombolo engenasazisi (private) ethi oooh! ukuwe namhlanje, ndathi mna ubani, ungubani wena, wazichaza igama lakhe. 
 Xa efika * -boyfriend ndathi kukho umntu othi apha kum efowuna ngo-private, wathi ukundiphendula bendifunani kwifowuni yakhe, ndathi mna khandijonge fowuni yakho, mna zange andiphendule. Kwalile ngenye imini ndaba i-security code yakhe, apho ndifike kuneefoto abathumelelana ngazo, abantu abajola naye akamnyanga, khange ndihoye.  
Ndakhubeka xa ndibona iSMS abathumelelana nentombi endiphangela nayo ukuba mna ndiphakamile, kwaye mna xa sixabeneyo iyamdika le nto  ndithi ndifuna ukonwaba ngokuba ukuswelekelwa ngumyeni zange kube lula kum, ngoba ndatshata iminyaka emibini wasweleka, yaphendula intombi le ndiphangela nayo esithi, makangakufundekeli ngokuswelekelwa ngumyeni wawungekho bomini bakhe, ndiphucuke gqithi, ngoku Sisi ndidikiwe yile ndoda ngoba ke ayinayo nento ebhetele, bendimthanda, hayi izinto anazo, ngoku ndivele  ndadikwa ukuba andihlebe kumntu endiphangela naye, phofu eme ngokuba uyandithanda. Ndicela icebo. 
Impendulo 
Molo sisi, ndivuyela le nto ubona ukuba akukho nto yakhayo nalo bhuti uhamba ethetha ngawe, kwaye onamanye amabhinqa ebomini bakhe.  
Mxelele sisi kwangoku ukuba ayizokulunga le nto yenu, awuboni ninekamva kunye. Uqhubeke nobomi bakho ke sisi wakugqiba ukhulise umntwana wakho, uzithande kwaye umthande nomntwana, ngethuba elifanelekileyo uzakumfumana umlingane wenene nozakusebenzisana nawe ngento yonke kakuhle. Enkosi. 
INGXAKI: Molweni, ndicela ingcebiso ngesehlo esafumana isihlobo sam. Wenziwa nzima ngumntu ebeqala ukuthandana naye ngosuku lokuqala, emnqandile * -boyfriend kuba kungekho khondom, ngoku akahoyi umntwana ekubeni exelele nomfazi we-boyfriend, umfazi wafowuna emazisa ukuba umyeni uxelile ngomntwana, ethembisa ngokuhoya umntwana, kodwa bagqibele kwinyanga ephelileyo ngeR300 koko umntwana ekho.  
Uneenyanga ezisithoba ngoku, bathi abanamali, umyeni uyaphangela kwaSecurity kwaye isihlobo sam sithi enye ingxaki wayetshatile bohlukana, ngoku wakhulelwa wabe umyeni eswelekile engekabeleki. Ngoku isatifiketi somntwana sibiza umyeni kuba ifani ebiza yona isihlobo sam kwabhalwa nomyeni. Ingcebiso! 
Impendulo 
Molo sisi, ithande ukudubadubeka le ndlela ubhale ngayo kodwa ndizakuzama. Itshomi yakho mayithethe notata womntwana nonkosikazi wakhe baphinde babonisane ukuba bazakumncedisa njani ekukhuliseni umntwana. 
 Ukuba abafuni aye kumantyi afumane imali yesondlo ngolo hlobo xa kungekho ntsebenziswano. Naye umama womntwana afune umsebenzi ukuncedisana nokukhulisa umntwana wakhe.  
Ayokulungisa ifani yomntwana, achaze ukuba kwenzeke njani ukuze ibhalwe ngomyeni kwaNdaba Zabantu. Enkosi. 
Ingaba unengxaki kwintlalo okanye isidyolo ongathanda sikucebise ngayo? Sithumelele umyalezo kuWhatsapp  
wethu 063 734 1944",Ingxaki zesijolo nezasekuhlaleni
"Andingomntu uthanda ukuthetha ngezinto zabantu, kodwa ndinamaxesha apho kuye kunyanzeleke ndizibone sendithe gabhu ngesifuba kuzo ngenxa yokuba iyinto echaphazela ubume bethu kwaye likhona nethuba lemfundiso nokuba lingakanani na.  
Andiyazi nokuba kukonyuka kwamazinga okanye mhlawumbi ixesha esikulo lithi makuthethwe ngokuphandle ngemiba yokubethwa, ukubulawa nokuhlukunyezwa ngokwesondo kwabantu basetyhini kusini na.  
Inye kodwa into endinengqiniseko ngayo, yile yokuba siyakhula isimbonono malunga nendlela esiwaphethe ngayo amanina singamadoda. 
Eyona nto yaqala ukuwavula amehlo am kule nto yile yala matyala omlingisi kamabonakude waseMelika utata uBill Cosby, nothe wabona kuvela abasetyhini abaninzi abathi wakhe wabaxhaphaza ngokwesondo.  
Le nto ikhokelele ekugwetyweni kwakhe ziinkundla zamatyala zela lizwe ebudaleni, le nkonde ineminyaka engamashumi asibhozo isidla amazimba. 
Omnye ekungathi naye, ukuba akavundlanga, uza kuhamba ngale ndlela kaBill Cosby ngutata uDanny Jordaan. Kuthe kanti ayingomama uJennifer Simpson yedwa ommangalelayo ngokudibene nokuxhatshazwa ngokwesondo nguye.  
Kule veki kuvele ukuba ukhona omnye usisi wesibini naye omtyhola kwangento enye.  
Uyawaqonda ke nawe lama guerilla xa sele emisele ukuzikhupha entweni, aphuma ngomntu. Kuthiwa utatakho umangalele uIrvin Khoza kunye nalo kaFerguson ngokudyobha igama lakhe, naleyo ke siyijongile ngokuba netyala lokudlwengula nokuxhaphaza ngokwesondo liyaphandwa ngakuye. 
Endothusileyo, andifuni kuxoka, yile kaBabes Wodumo noMampitsha, iimvumi zalapha ekhaya. Mandiqale ndikunike nje isijunqe semvelaphi yesi sibini.  
Kuthiwa aba baqala ukuthandana uBabes eseneminyaka elishumi elinesihlanu, andibazi ubunyani balo nto kodwa into endiyaziyo yeyokuba sithetha nje uBabes uneminyaka engamashumi amabini anesine kulo nyaka, uMampintsha yena unamashumi amathathu anesihlanu eminyaka; uyakuzenzela ngokwakho ke izibalo ungandifaki mna. 
Mandibuyele msinyane kulo mba singawo, kubonakale kuvela amabibi kaBabes xa ebenodliwanondlebe kwisikhululo sosasazo. 
 Uthe xa ebuzwa ngobudlelwane bakhe kunye noMampintsha waphendula ngelithi ayisekho into ebi badibanisa ngokothando, kodwa basaqhuba ngokwasemculweni.  
Kuthe ke xa kulapho kanye wadanduluka umsasazi ngelithi uyavuya ukuba lo sisi ephumile koba budlelwane ngokuba unolwazi lokuba uBabes lo sevela kubethwa ngenqindi nguMampintsha wabalekela endlwini yomhlobo wakhe, uthi wayentywizisa igazi liphuma ngeempumlo. 
 Xa ubulubukele olu dliwanondlebe uyambona ukuba uBabes imshukumisile yonke lento kwaye enqwala intloko evumelana nalo msasazi. 
Ukuba uyaqwalasela kuyo yonke le mizekelo sele ndiyenzile ifana ngento enye, abaxhatshazwa abazange bayithethe ngokuya yayisenzeka kwaye abazange bayise nasemapoliseni.  
Abanye ke bavele emva kweminyaka nezi zityhilelo, osathe cwaka ngoku nguBabes Wodumo. Maqobokazana ayilohlazo ukuxhatshazwa yindoda, nokuba yeyakho nokuba ayiyo yakho.  
Umntu xa ekumoshile mveze esidlangalaleni, umnikele kwingalo yomthetho isebenze ngaye. Ayiseyo nto ifihlwayo into yokuxhatshazzwa. Vula umlomo uthethe, sikhona singamaqobo namaqobokazana okwenyani, siza kuxhasa de ubulungisa benziwe. 
 Khumbula, ingalo yomthetho inde akekho onako ukuyibaleka kuphele, kwaye amaXhosa athi ityala aliboli. Phakama nzwakazi, sikho sonke.","Ityala aliboli, izidlwengu zakudala mazibanjwe!"
"Osandul’ ukushiya iMuvhango, uSindi Dlathu, ukhonjwa emdlalweni weSABC 1 uZalo. 
 Ngokutsho komthombo osondelene noZalo, uSindi uthathe isigqibo sokushenxa kwiMuvhango emva kokufumana amadlelo aluhlaza kulo mdlalo udlalelwa eThekwini. 
 Omnye umthombo udize ukuba uSindi usondezelwe kulo mdlalo ngumdidiyeli omkhulu weMuvhango, nobesakuba ngumdidiyeli omkhulu woZalo uDuma KaNdlovu. 
 “USindi noDuma bayevana kwaye uSindi ungomnye wabadlali abahamba phambili emdlalweni kaDuma ozokuqala ukwenziwa kwinyanga ezayo eThekwini. Kuthiwa bavumelene ngelithi noDuma makayeke kwiMuvhango ukuze ayokuqinisa kula mdlalo. 
UDuma udinga uSindi azokuhlala ngokupheleleyo apha eThekwini,” kutsho lo mthombo. 
 Ayikokokuqala lo mdlali kamabonakude esoyanyaniswa noZalo. 
Kunyaka ophelileyo ngenyanga yeNkanga i-website iSwag Africa yaveza ukuba uSindi uzakushiya kungekudala kwiMuvhango enjenjeya ukuya kuZalo. 
 Imizamo yethu yokufumana uSindi ukuze enze izwi ayiphumelelanga, ukanti kweliny’icala othethela uZalo uAyanda Mthiyane walile ukuphefumla. 
 USindi, nobedlala indawo kaThandaza Mokoena, ubhengeze kwiveki ephelileyo ukuba uyalahla kwiMuvhango edlala kwiSABC 2. 
 Ngethuba ebuzwa ngezizathu zokushiya kwakhe, uthe ufuna ukwenza eminye imisebenzi kamabonakude kwaye abenokukhula njengomntu.",USindi ukhonjwa kuZalo
"OONOTEKSI baseMpuma Koloni bathi inyathelo labo lokukhusela amashishini ephondo ekutyhuthulweni, asiyonto abathe bayihlanganyela bekunye nabaphathi beevenkile okanye abasemagunyeni. 
Endaweni yoko, oonoteksi bathi bathabathe eli nyathelo ukukhusela imidla yabo yezoshishino. 
Ngenxa yenyathelo labo, amashishini aseMpuma Koloni asindile ekutyhuthulweni kwinto efana neyenzeke KwaZulu-Natal kwakunye naseRhawutini apho kushiyeke iivenkile zonakele ezinye zitshisiwe ze kwabhubha abantu abaninzi. Konke oku kukholeleka ukuba kuphenjelelwe yingqumbo ngokuvalelwa kobesakuba nguMongameli weli, uJacob Zuma. 
Ngentseni yangoLwesibini kukhe kwazanywa ukwenziwa kwezidubedube eVincent Park Mall eMonti, kodwa ngenxa yoonoteksi, oko kukwazile ukunqandeka. 
Ngorhatya lwangoLwesibini, iqela loonoteksi baseMpuma Koloni liqhubile nomsebenzi wokugada amashishini eli phondo ekutyhuthulweni ngabantu abebefuna ukulinganisa oko kwenzeke KwaZulu-Natal naseRhawutini. 
“Oogxa bethu baye balala kwezinye iivenkile begadile kuba siqaphele ukuba phaya eKZN naseRhawutini olu hlaselo lwenziwa ngobusuku. Bekukho iinzame zokutyhuthula amashishini aseMpuma Koloni ngobusuku futhi yonke le nto iphehlwa lulwaphulomthetho kuba aba bantu bajonga iivenkile ezithile ezithengisa ubucwebe (jewellery) kwanezo zoonomyayi,” utshilo uGabs Simphiwe Mtshala, usekela sihlalo weSANTACO. 
Ngentseni yangoLwesithathu, uMtshala uxelele I’solezwe lesiXhosa ukuba amalungu wabo avukele ekuseni eyokugada amashishini asephondweni. 
“Kodwa oko asinakuthatha njengengqiniseko egqibeleleyo yokuba ishishini lo mntu aluzukutyhuthulwa, kodwa kumashishini akufuphi neerenki zethu, akukho monakalo oyakuze wenzeke.” 
“Bekukho iimoto ezibakhaphayo zokulayisha iimpahla ezityhuthulweyo. Bathe bakubona ukuba sigadile, babuya umva,” utshilo uMtshala. 
UMtshala uthi bathe bakubona okwenzeka eKZN naseRhawutini, bacinga ngokulambatha kweshishini labo ngexesha lokuqala kweCovid-19. 
“Nyakenye saphulukana kakhulu noshishino ngenxa yalo bhubhane. Abanye oogxa bethu bathathelwa iiteksi kuba bengenamali [yokuhlawula izavenge]. Ngoku ke ngoku xa kutshiswa iivenkile, siza kuthutha abantu abayaphi? Ukuba besiyeke iivenkile zitshe, lo nto ibinokhokelela kudushe loonoteksi kuba iiteksi beziza kuphangelana ngemizila yabakhweli,” utshilo uMtshala. 
“Enye into esiyithethayo kukuba abantu mabangasijongi njengabantu abangene kwimiba yezopolitiko. Asinamdla apho thina. Umdla wethu ukushishino lwethu. Asikhange sibenazo kwa iingxoxo kwakunye nabaphathi bezivenkile, kuquka noodederhu. Ewe phaya eMdantsane City, siye sanikwa isixhaso somphefumlo ngabaphathi.” 
INkulubaphathiswa, uOscar Mabuyane, kwanoMphathiswa woKhuseleko loLuntu, uWeziwe Tikana, bawuqhwabele izandla lo msebenzi wabeeteksi.","OoNoteksi baseMpuma Koloni: ‘Xa kutshiswa iivenkile, siza kuthutha abantu abayaphi?’"
"Indadi yelizwe loMzantsi Afrika ehlonitshwa lihlabathi lonke, uChad le Clos, uzibambele imbasa yeGolide kumgama ongamakhulu amabini (200m) kwiFINA World Cup 2016 ngoMgqibelo odlulileyo eMoscow kwilizwe laseRussia.  
Oku kwenzeka emva kweeveki ezimbalwa le ndodana ibuye eRio de Janeiro – apho bekubanjelwe khona imidlalo ye-Olimpiki ka’2016. 
 ULe Clos akakwazanga ukufumana iGolide njengoko uninzi lwabantu belulindele, mhlawumbi kungenxa yeengxaki zempilo ezambethe abazali bakhe, kodwa ukwazile ukubuya neeSilivere ezimbini.   
Ngaphandle kwamathandabuzo le ndedeba iyivuyele kakhulu iGolide eyifumeneyo kumdyarho weendadi zehlabathi.  
“Ndiyavuya kakhulu. Izinto zindihambele kakuhle emva kokuphumelela kabini.  
Ukudada yinto endiyithandayo. Emva kwemidlalo yee-Olimpiki, ndingatsho ndithi ndikonwabele ukuba lapha eMoscow,” utshilo uLe Clos emva kwempumelelo yakhe.  
Kwelinye icala, eBerlin, indadi yoMzantsi Afrika, uCameron van der Burg, ibambe indawo yokuqala kumgama olikhulu leemitha kwalapha kwiFINAL World Cup.",Le Clos ubuye ngamandla kwiFINA World Cup
"UMSEKI wamawonga ajolise ekugqamiseni imisebenzi yeenkokheli zemveli (South African Traditional Leaders Awards), uFatima Rulashe, uthi iliqela imisebenzi eyenziwa ngabantwana begazi, kodwa eminye yayo ayaziwa futhi ayiwongwa. 
Encokolela I’solezwe lesiXhosa, uRulashe uthi la mawonga ajolise ekubuyiseni isidima samaKomkhulu, ukugqamisa imbali yemveli kwanokuwonga imisebenzi yabantwana begazi. 
NgoMgqibelo umhla wesibhozo kuCanzibe, la mawonga aza kube esungulwa ngokusesikweni kwiKomkhulu labaThembu baseNtshona kuQamata, kuCofimvaba. 
“Yonke into imi ngobume ngokwamalungiselelo, akukho nto isileleyo. Siwamemile amaKomkhulu, nosapho lobukhosi babaThembu baseNtshona noMasipala waseNtsika Yethu, ukuba babeyinxalenye nomsebenzi wokusungulwa ngokusesikweni kwamawonga walo nyaka. 
“Izimemo sizikhuphile kodwa ke abantu abangqonge iKomkhulu siyayazi ukuba abayi ngasimemo Komkhulu. Iimvumi esizimemileyo nguDumza Maswana, Betusile Mcinga, Csana, Lwandile Mgedezi, Mawethu Madikiza, amaqela omxhentso nawenkciyo. 
“Simeme namagqirha kuba kaloku siza kube sikhumbuzana ngemveli yethu. Sibamemile nabaphathiswa bephondo utat’ uXolile Nqata, umam’ uWeziwe Tikana-Gxothiwe notat’ uFundile Gade. 
“Simeme utat’ uGade kuba ngomhla owandulela owokusungula amawonga, siza kuba nenkqubo yokufundisa abantwana ngemvelaphi yabo. Abantwana bafundiswa imbali ngooHitler, kodwa abanalwazi ngembali yakwaMatanzima. Sicele uNkos’ uNgangomhlaba Matanzima ukuze asinike inkcaza nemvelaphi ngobukumkani bakwaMatanzima,” utshilo uRulashe. 
Ethetha ngengcingane eyakhokelela kula mawonga, uRulashe uthe: “Ingxaki esijongene nayo kukulahleka kwembali yethu thina bantsundu. Uthi sowufuna ukugqamisa imbali yakowenu, ujongelwe phantsi ngabanye.” 
“La mawonga ngawokubuyisela isidima sobukhosi, kuba siya sibona ukuba siyahexa. Iinkosi sifuna ukuba zibonakale ukuba ziyasebenza, kuba azibonakali ngenxa yokuba zifihlakele. Sifuna amaKomkhulu obuKumkani ahlonipheke, ukuze sizidle futhi sibenebhongo neqhayiya njengabantu abamnyama. 
“Sawaqala la mawonga ngo2015 emva kokuqaphela ukuba abantwana begazi bayasebenza kodwa abawongwa. Bonke abanye abantu banamawonga, umzekelo iimvumi kodwa bona abantwana begazi akukho nto bawongwa ngayo,” kutsho uRulashe.","AmaKomkhulu ayasebenza, kodwa awawongwa"
"Iingxaki zeSharks kungenzeka ukuba zifikelele esiphelweni nje ngokuba ide yaphela nayo isizini yalo nyaka yeSuper Rugby. UGary Teichmann naye okhe wangumdlali kwiSharks kungenzeka abuyele kweliqela kwakhona nje ngengqonyela kweli tyeli.  
Umsebenzi wakhe izakuba kukukhupha eliqela kwisimo salo sezimali esinga ncumisiyo kwaphela. Lento sele iqhubekeke ixesha elide yachaphazela nendlela elidlala ngayo eliqela. 
Ngokwengxelo esele iphumile kukholeleka ukuba inkampani yosasazo yakwaSuperSport, eyona inepesenti enkulu kwiSharks yiyo ephakeme negama likaTeichmann nje ngoyena mntu unokukwazi ukuhlangula eliqela.  
Ngaphambili iSuperSport ibicele oyingqonyela yeTitans, uJacques Faul ukuba awuthathe lo msebenzi kodwa khange akwazi ukusithatha esi sikhundla. 
Inkcukacha ezize ngaphambili zezokuba, iSharks khange iyikhuphe ingxelo yemali kwintlanganiso kawonke wonke ebibanjwe kwinyaka kaTshazimpunzi.  
Nangoku ayikafumaneki le ngxelo. UJohn Allan owayedlala nje ngomgabangxi kwiBoks naye uthi uTeichmann yindoda ekwinqanaba eliphezulu kwaye angazinceda kakhulu iSharks. 
“UTeich uzakuyihlangula iSharks,” utshilo. “Yeyona kapteni ndiyibeka phambili endibenethuba lokudlala phantsi kwayo. Into endikholwa yiyo akangomntu uvuma ngokuvunyiswa kwaye akathathi nokuba yintoni na.” 
UMark Andrews naye odlalileyo kwiSpringbok neSharks uthe: “UTeich unawo amandla okwenza lo msebenzi. Uziqalele ishishini lakhe kwaye unamava eminyaka engamashumi anesihlanu esebenza kumazwe alapha e-Afrika.",UTeichmann angabizwa ahlangule iSharks
"Abaphathi beSouth African Football Association (Safa) baqumbile futhi abafuni nokuyiva eyokubethwa kwaBafana Bafana emdlalweni obuza kubasondeza kwitumente yehlabathi eza kudlalelwa eQatar kunyaka ozayo. Umnqweno wabalandeli bebhola ekhatywayo wokubona iqela labo lisiya eQatar uphelele emoyeni emva kokuba libethwe yiGhana ngo’1-0 emdlalweni ongasoze ulityalwe eCape Coast Stadium ngempelaveki egqithileyo. UMzantsi Afrika ukhutshiwe emva kokuba iGhana iphiwe ipenela engacacanga ngusompempe waseSenegal ogama linguDjibril Camara encediswa nguDaouda Gueye emdlalweni kaGroup G. Ibhola ikhonjwe echaphazeni ngusompempe emva kokuba uDaniel Amartey eziwise emhlabeni kanozinti ngokungathi utshovwe nguRushine De Reuck. 
Ingqonyela yeSafa, uMnu. Tebogo Motlanthe, uxelele abantu baseMzantsi Afrika okokuba bafuna umdlalo uphindwe ngokufanayo nomdlalo owawuphakathi kwaBafana Bafana neSenegal ngo’2016 ngenxa kasompempe owabhaqwa enze ubuqhetseba. UMnu. Motlanthe uqinisekisile ukuba iSafa iza kubhalela iConfederation of African Football (Caf) neFifa icacise isikhalo sayo nento efuna yenziwe ngosompempe obenefuthe kwiziphumo zomdlalo. “Into esiyithethayo, iziphumo zomdlalo zigqitywe ngusompempe,” itshilo intloko yeSafa. Ngethamsanqa, iFifa ivumile ukuwuphanda umdlalo – kodwa okuseleyo kukuba iSafa ithi thaca ubungqina obubambekayi etafileni. 
“Akufanelanga kwenzeke njalo emdlalweni. Yiyo lo nto sigqibe kwelokuba sibhalele iCaf neFifa ukuze baphande indlela umdlalo obuphethwe ngayo nezigqibo ezithathwe ngusompempe emdlalweni. Sesisibhalisile isikhalazo sethu kumkomishinala womdlalo. Into esiza kuyilandelisa bubungqina obubonakalisayo ukuba kwenziwe ubuqhinga. Izigqibo ezithathwe ngusompempe asizonwabisanga kwaphela kwaye asikwazi ukuyiyeka into enje ikhona into esinokuyenza. Siqhathiwe emdlalweni. Kubekho ipenela – kodwa zikhona nezinye izinto ezenzekileyo ebaleni. Siza kufuna ingcali eza kusincedisa ukuze iFifa ibona ukuba nyhani umdlalo ufanelwe kuphindwa,” utshilo uMontlanthe. UMzantsi Afrika neGhana zigqibe imidlalo kaGroup G zilingana ngamanqaku – kodwa iGhana yathi kratya ngamagowuli ewafakileyo.","Siqhathiwe ngusompempe emdlalweni, itsho ingqonyela yeSafa"
"Kule veki iphelileyo sipapashe amaqweqwe athi “UTITSHALA USASAZE UMTHONDO NGEVIDIYO” kumnatha wonxibelelwano nasezitratweni. Kuthe kanti siqala ingxwabangxwaba yengxoxompikiswano, hayi ngesenzo sikatitshala lo, kodwa ngegama umthondo. Injalo.  
Inyala eli likatitshala libekelwe bucala ngabantu bakuthi kwahoywa igama eli lingu “umthondo” – ngoba?  
Bambi bathi likrwada, abanye bathi liyalumeza, abanye bame kwelokuba kuyahlonitshwa esiXhoseni, njalo njalo.  
Kube lapho ingxaki izibonakalisa khona. Umntu ongakhululekanga ncam engqondweni nongayaziyo imbali yakhe. 
 Le nkwethu ifuna ukuqhuqhwa iphele nya kwiintloko zethu. Ifuna khe siqale ukufundisana ngembali yethu. Siyeke ukuhambe sizihlaza sisithi sikhululekile sibe ke phofu singazazi nokuzazi, sisithi iilwimi zethu zikrwada. 
 Amagama afana nomthondo ayesetyenziswa ngokukhululekileyo mandulo. Yiyo lo nto sinezinto ekuthiwa “ngumntwana womthondo”, “umthondo wenkosi ngulo mntwana”, njalo njalo.  
Kukho namagama afana no “ukunya” ekuthiwa akrwada namhlanje kodwa ukunya kukufaka into emanzini ihlale ithuba okanye ukufaka into phantsi komhlaba ukuze ithambe, njalo njalo.  
Kutheni sisithi akrwada amagama anje? Kungenxa yamagqobhoka akuthi awawesebenzisana noonyawontle baphesheya ababesifundisa ukubhala isiXhosa pha koo1800. UMfundisi uJohn Ross noJohn Bennie baqala ukubhala isiXhosa ngoo1823 eTyhume.  
Kwaqalwa ngokubhala izinto ezidibene neCawe, kwatolikwa ibhayibhile, kwalandelwa ngamaphephandaba aseWisile kwangoo1823.  
Kunyaka ka-1899 uGqr Kropf wayila isichazi-magama esiyiKaffir-English Dictionary nalapho wakhupha amagama athile esiXhosa amanye abhale ukuba akrwada.  
Kwathi gqi noMfundisi uDavis ngo1903 egxininisa ubukrwada bamanye amagama esiXhosa kowakhe umsebenzi. Njani, bewafumana kwakubantu ababe wasebenzisa mihla nezolo la magama?  
Ewe, ukuhlonipha yinto ekhoyo kwaXhosa kodwa nayo ilandela imigaqo nezithethe zelo khaya. Namhlanje xa iphepha lesiXhosa libhala isiXhosa esingangxengwanga ziimfundiso zoonyawontle nabacinezeli liyagxekwa kwangabakuthi.  
Hayi nto zakuthi. Sikhululekile ngoku. Makukhululeke iilwimi neengqondo zethu ngoku.",Ukungayazi imbali kubulala isiXhosa
"Noxa nje ibisele ibethile intsimbi yeshumi elinanye ngokuhlwa kwangoLwesine, abathunywa beANC abaze kwinkomfa yalo mbutho yokonyula iinkokeli zephondo, bebesangungelene phambi kwase-Orient Theatre eMonti ngenxa yolibaziseko lobhaliso. 
 
Ngokwemiqathango inkomfa asokuze iqale kungagqitywanga ukubhaliswa kwabathunywa. Olu lubaziseko, ngokokutsho kukasihlalo weANC eMpuma Koloni uPhumulo Masualle, lubangelwe zizibheno ezivuke kwiinkokeli zabanye babathunywa abahlelelwe ukuthabatha inxaxheba kule nkomfa. 
 
Phambi kwase-Orient Theatre, apho inkqubo yobhaliso iqhubela khona, abathunywa bebevuma amagwijo ahambisana nabagqatswa ababaxhasayo. 
 
Umthunywa waseAmathole, ocele ukuba lingakhankanywa igama lakhe, uxelele I’solezwe esithi: “Sifike apha sahlala nje singayazi nokuba kwenzeka ntoni. Into esiyinqwenelayo kukuba sive ilizwi elithi singayolala nini ukuze sivuke ekuseni (ngoLwesihlanu) sizokubhalisa kwakhona.” 
 
Omnye umthunywa, kwaseAmathole, uthe: “Ndixelele ke ukuba xa sihleli apha singalali, sakuqhuba inkomfa sinjani emizimbeni ngoLwesihlanu? Noko le yinto ebifanele ukuba ilungiswe ngendlela.” 
 
Ethetha noonondaba malunga nalo mba wolibaziseko, uMasualle uthi umnqweno wabo ibikukuba bonke abathunywa bamasebe balifumane ithuba lokuthabatha inxaxheba kwinkomfa. Kwindibano yesigqeba sephondo seANC, enye yezinto ebezixoxwa zizikhalazo zobume bamanye kumasebe ahlelelwe ukuthabatha inxaxheba kule nkomfa. Oku kwenzeka nangona nje amasebe ayenikwe de yangumhla weshumi kule nyanga, ukuze kulungiswe ezo zinto ziziziphene. 
 
Kodwa ke umbutho weANC unxaxhile, ngokokutsho kukaMasualle, ngoko ke “akululanga ukonelisa wonke ubani”. 
 
“Ewe umthetho womgaqo-siseko wombutho othi inkomfa ingahlala kuphela xa sele ifumene umlinganiselo wamashumi asixhenxe ekhulwini (70%), kodwa umnqweno wethu ibikukunika ithuba bonke abathunywa bamasebe kodwa kuyabonakala ukuba siwe nganeno apho,” utshilo uMasualle. 
 
UMasualle uthi akumakhulu amahlanu anamashumi amathandathu anesibhozo (568) amasebe asele eqinisekiswe njengalawo azakuthabatha inxaxheba kule nkomfa, kulawo akumakhulu asixhenxe ananye (701). 
 
Owona mdla kule nkomfa, ekulindeleke ukuba iqale ngoLwesihlanu ze iphethulwe ngeCawe, ngunomji kwisikhundla sikasihlalo phakathi kukaNkulumbuso Masualle nonobhala wephondo uOscar Mabuyane.",Abathunywa bagxeka ulibaziseko kwinkomfa yeANC
"Iqela laseMpuma Koloni liyophisa kwakhona emva kokubethwa emidlalweni emibini ilandelelana. IChippa United ibethwe yiTS Galaxy ngamagowuli amathathu kwelinye emdlalweni weDStv Premiership obubanjelwe eMbombela Stadium ngoLwesibini wale veki. Kanti kwiveki ephelileyo, iChippa ibethelwe ekhaya ngamagowuli amabini kwelinye yiGolden Arrows. Nangona iChippa iqale yabhakuzelisa umnatha eMbombela Stadium ngegowuli elifakwe nguRiaan Hanamub emzuzwini wesihlanu kwisigaba sokuqala somdlalo, iTS Galaxy ibuye ngamandla yayongamela ngamagowuli afakwe nguMthobisi Mngomezulu, uMenzi Ndwandwe noWayde Lekay yatsho yayokuhlala kwindawo yeshumi elinambini. 
Yona ngoku iChippa ijingelwa lizembe kwindawo yeshumi elinesine. Ukubethwa kweChippa kubuyisela emva umsebenzi omhle owenziwe nguKurt Lentjies ongene endaweni kaGavin Hunt owanqunyanyiswayo emva kokungaphumeleli kweqela ixesha elide. Kodwa nangona iqela lakhe libethiwe, uLentjies uthe liza kuvuka livuthulule liye phambili. Uyincomile kakhulu indlela abadlale ngayo abadlali bakhe emdlalweni wayizolo elinye nangona bebethiwe. Into ayikhalele kakhulu yindlela usompempe awuphethe ngayo umdlalo. 
“Yah, silahlekelwe ngamanqaku amathathu emva kokulawula umdlalo ixesha elide. Ewe, iTS Galaxy ikhe yabuya ngamandla kwisigaba sesibini – kodwa ke sithi abayiyekileyo sinawo amandla okuyoyisa. Zange ndayibona ipenela engacacanga njengale usompempe ayinike iTS Galaxy namhlanje. Andifuni ukukhalazela umsebenzi owenziwa ngoosompempe – kodwa ndimbonile engathathi sigqibo kusiwiswa uRiaan emhlabeni weTS Galaxy. Andimkhalazeli usompempe, qha ndiyabavela abadlali bethu ngoba badlale kakuhle kakhulu emdlalweni. Siza kuvuthulula siye emdlalweni olandelayo,” utshilo uLentjies. Emdlalweni olandelayo, iChippa United iza kundwendwela AmaZulu angaqhubi kakuhle nawo.",UKurt Lentjies ushiyeke ephoxekile emva kokubethwa kweChippa United
"USODOLOPHU waseBuffalo City uXola Pakati, ubhengeze intlaninge yeelali zalo masipala ezithe zaxhamla kuphuhliso, phakathi kwazo yilali yakuMpundu ekummandla waseNxarhuni ngaphandle kwaseMonti.  
Ethetha kwintetho engobume besixeko eAbbotsford Christian Centre eMonti kwiveki ephelileyo, uPakati ubhengeze ukuba ilali yakuMpundu, eyaseMount Coke, Qongqotha, Tshabo, Potsdam, Goodhope, eLuxolweni, Tshabo 1 naseChalumna zithe zaxhamla kulwakhiwo lwezindlu zangasese.  
UPakati uthi uphuhliso lweelali yenye yezinto ezibekwe phambili ngulo masipala.  
“UMasipala ungqongwe ziilali, ngoko ke xa sisenza uphuhliso akufanelanga sizishiye ngemva iilali zethu xa sithetha okanye sisenza uphuhliso. Abantu abangamakhulu amabini anamashumi amathathu anesibini bathe bafumana amathuba engqesho kolu lwakhiwo lwezindlu zangasese,” utshilo uPakati. 
 I’solezwe laliyityelele le lali yakuMpundu ekuqaleni kwalo nyaka ukuva ngentsusa yokuba le lali ibizwe ngeli gama. Ixhego lakuMpundu, uMkhwepha Madosi (85) wathi yena akwaziyo kukuba eli gama lisukela mandulo ngethuba amadoda ale ndawo ayetyelele kumzi onomcimbi kwilali ekufuphi ekuthiwa kukwaNkone.  
“Kwakuxhelwe inkabi yenkomo kwaNkone, ze amadoda eli cala lethu anikwa impundu yesibindi phakathi kwenyama ababeyabelwe. Kuthwa lavela njalo eli gama lale lali yethu,” watsho uMadosi. Kwisibindi senkomo, impundu luhlobo oluthile oluyincakama eyenza ukuba abahlinzi babenomkhomba-ndlela wokuba bakusohlula kanjani.",Uphuhliso lwezindlu zangasese kuMpundu
"Amasiko enziwa eSenegal aphantse afane nalawo waseMzantsi Afrika. Kwankqu nawenzeka eKenya akohlukanga kakhulu kulawo waseBenin. 
Oku, ngokokutsho kukaJames Sar waseSenegal, kungenxa yento yokuba iAfrika inye. 
USar ebethetha kwiholo lelokishi iMzomhle eQumrha ngosuku lweAfrika, obeluququzelelwe sisikolo iSithanda Sinako Primary. Abantwana baseSithanda Sinako bonwabise abobantu bebezimase olu suku ngemixhentso ekhuthaza ibuyambo. Bekukwakho namagqirha, exhentsa ehesha okubonwa ngabo bafuthelwe ukubona apho kungaboni wonke umntu. 
“Abantu baseAfrika mabahlangabezane kuba ngabantu abanye. Ukufika kwam eMzantsi Afrika ngo1997 ndisuka eSenegal, ndaphawula ukuba intlalo yabantu beelali zeli lizwe iphantse ifane nqwa neyaseSenegal. 
“ESenegal sinooronta, sineentlanti, siyalima, sifuyile, siyatheza, siyasenga iinkomo, siyolusa amakhwenkwe futhi sikwakholosa ngezinyanya. Njengabantu bonke baseAfrika, eSenegal sinentlonipho. Kunjalo ke naseMzantsi Afrika. Yiyo le nto ndithi kusekhaya nalapha,” utshilo uSar. 
USar uthi ukhe wahlala eFrance, kodwa wafumanisa ukuba inkcubeko yela lizwe yohlukile eAfrika. 
Utitshala waseSithanda Sinako uThembinkosi Mqina uthe: “Kufuneka ulutsha luyazi ukuba iAfrika inye. Kwilizwe lethu kufuneka siphile ngokuhloniphana. Siyavuya ukuba umsitho wethu uthe wazinyaswa isikakhulu lulutsha.”",‘Masihlangabezane kuba iAfrika inye’
"UPHANDO olwenziwe ngumfundi weYunivesithi iNelson Mandela Metropolitan ngokumayelana nohlobo lweentaka ezincinane kumanxweme akwimpuma yeAfrika, lungabangela ukuba ziqwalaselwe ngenye indlela ezi ntaka futhi zisinde nasekuncipheni nanjengoko zisemngciphekweni wokutshabalala ngenxa yeenguqu zemozulu.  
  
UDanielle van den Heever, wasePlettenberg Bay, nowenza izifundo zeeMasters kuhlobo lokuhlola indlela eziphila ngayo izilwanyana neentaka (zoology), uchithe ixesha ephanda ngezi ntaka ezaziwa ngeso sikhalo soyikisa kunene. 
  
Igama lezi ntaka yiWedge-tailed Shearwaters. Ziyawubhabha umgama ongangeekhilomitha ezingamakhulu asibhozo zingaphumlanga. 
  
Eyona nto ibangela ukuba soyikeke isikhalo sazo kukuba asohlukanga kweso seekati xa zikhwelana okanye eso sesikhova. 
  
Ngethuba eqhuba olu phando uVan den Heever ebekhe achithe ubusuku kolo  nxweme laseReunion naseSyechelles ngeenjongo zokuba efuna ukwazi banzi ngezi ntaka. UVan den Heever, phantsi kwecandelo iMarine Predator Research Unit eNMMU, uqhube olu phando kwezi ntaka ngenxa yesi sikhalo sazo soyikisayo. Olu phando uluqhube kwixesha lokukhwelana kwezi ntaka. 
  
“Ndiye ndasebenzisa isixhobo seGPS esingangenwa ngamanzi, ndasifaka epha emisileni yezi ntaka,” utshilo uVan den Heever, esithi ebekwenza oku kuba efuna ukubona ukuba ziyaphi xa ziphuma kwimingxunya yazo, zisiya elwandle ukuyokuzingela iintlanzi. 
  
Ibikokokuqala zihlolwa ngesixhobo esikumila kunje ezintaka eReunion, ikokwesibini eSeychelles. 
  
UVan den Heever ufumanise ukuba ezi ntaka zibhabha imigama emide kuba zifuna ukufumana indawo eneentlanzi ezithe xhaxhe. 
  
UVan den Heever uthi ngokwazi ngezona ndawo zithandwa zezi ntaka kuza kunceda kwilinge lakhe lokwenza izindululo zokuba mazikhuselwe iindawo ezithandwa lolu hlobo lweentaka ukunqanda ukuncipha kwazo ehlabathini nanjengoko zibalelwa kwizigidi ezihlanu kwihlabathi liphela.",Uphando ngeentaka ezinesikhalo esoyikisayo
"Ayazenzela amadimoni kubafundi besikolo sabantwana abaneziphako zomzimba Ikwezi Lokusa Special School eMthatha. 
Ngabafundi abalishumi elinanye abangeniswe esibhedlele buphuthuphuthu beyonyangelwa ukuphazamiseka engqondweni ngoMvulo wale veki. 
Kunyanzeleke kubizwe abefundisi bebandla iAssembles of God ukuba bazothandaza, kodwa akhange kubekho mahluko, lo mkhuba usuke waqatsela kwabhenelwa kwisebe lezempilo. 
Ngethuba kugaleleka oonondaba abasebenzi besi sikolo bebesothukile lo gama abanye bebetsalana nabanye babafundi abahlaselwe ngamadimoni bekhala bezibhuqa phantsi. 
Omnye wabasebenzi othethe bucala noonondaba uthi, la madimoni aqale ngempelaveki, kwaye ukhona umfundi osele ekhululelwe kubazali bakhe nto leyo idale kwabizwa abefundisi. 
Abanye abafundi bavakele besithi akukho mfuneko yakusiwa kwabafundi esibhedlele kuba abaguli nto nje kudingeka umthandazo, lo gama omnye exelele abasebenzi ukuba kuthiwa makangene nonina ebhokisini yomngcwabo. 
Ukanti abanye babanga ngelithi kukho imimoya ethi mabayeke ukutya batye igazi nto leyo abasebenzi bathi ibasebenzisa phantsi koloyiko nohlaselo lukaSathana. Inqununu yesikolo uMzontsundu Gulwa uxelele oonondaba ukuba imeko yamadimoni idale uphazamiseko kakhulu esikolweni nanjengoko abantwana bebekhala iiyure ezimbini nangaphezulu. 
“Ndiyangqina isikolo sisengxakini, siqaphele indlela yokuziphatha egwenxa netenxileyo kweyesiqhelo kwaye nomthandazo ebesinawo uphazamisekile. Ebesithi umfundisi xa ethandaza bakhwaze abafundi besithi uyaxoka, kodwa akhange sityhafe saqhuba kunjalo kungalawuleki kwiholo yesikolo. “Sizobiza ibhunga elilawula isikolo (SGB) sichaze le ngxaki ibelilo elizokhomba indlela eya phambili ngala madimoni,” utsho uGulwa. 
Kusenjalo inqununu iyaphika ukuba amadimon aqale ukuhlasela abafundi ngempela veki, ekwathi lo mthandazo ububanjwe njengesiqhelo lo gama abasebenzi besithi ezi ngxelo zenqununu zibubuvuvu zilahlekisa abantu ayifuni kwamkela ingxaki kuba isikolo kudala sisengxakini engathethekiyo ngala madimoni.",Babhuqwa ngamadimoni abafundi baseMthatha
"ITYALA liphelile, umenzi wobubi ugwetyiwe, ngoku ixhoba linemibuzo yokuba ingaba likhuselekile na. 
Oku kusemva kokuba inkundla yamatyala eMotherwell, eGqeberha, igwebe uApostle Luthando Matodlana emva kokumfumana enetyala lokuxhaphaza ngokwesondo ityendyana elinama31 eminyaka ubudala. 
UApostle Matodlana, 44, wayeneminyaka engama35 ngethuba esenza oku, ngelixa lona ixhoba lakhe lalinama22 eminyaka ubudala kuloo nyaka ka2013. 
Kuthiwa unyawontle lo nexhoba badibana kwiqonga lonxibelelwano, uMXit ngeyoMqungu ngo2013. 
Nangona kuthe qabu kwixhoba nanjengoko liphelile ityala, kodwa lithi lisoyikisela ubomi balo. 
“Ibiluhambo olunxaphisayo nobelunzima, belusoyikisa kwaye lusothusa. Ndidlule kwiingqinamba ezinzima ngokwasengqondweni nasenyameni, bendisoyika kwaye ndisoyika nangoku,” kutsho ixhoba lincokolela I’solezwe. 
Uthi amanwele aqala mhla uMfundisi wathi wathumela abantu kokwabo ukuze bazokumothusa. 
“Bendihlala ndibhekabheka oko wathumela abantu ukuba bazokundigrogrisa, bebesithi ‘mandiyeke ukudlala ngeempilo zabantu kuba ndiza kufa!’ 
“Nezigrogriso bezisenziwa libandla lakhe, besithi bafuna ukuthumela abantu bandibethe kanobom ngokumosha ubomi bukaMfundisi. 
“Kwakhona, izigrogriso bezisuka kumaqonga onxibelelwano, kusithiwa ndilixoki!” kubalisa ixhoba. 
Ixhoba lithi lonwabile ityala liphelile nje kuba liza kutsho liqhubele phambili nobom. 
“Kungoku nje ndiza kugxila esiqwini sam nasekuphileni kwam. Kufanele ndiqokelele ubomi bam kwakhona,” kutsho ixhoba. 
Lithi alizisoli nakancinane ngokubhentsisa impathombi elayifumana kuMatodlana. 
“Ngokuphumela elubala ndicinga ukuba ndithumele isilumkiso nakwabanye abefundisi abafana noMatodlana.” 
Ixhoba lithi lonwabile lo Mfundisi weLove is God Ministries efunyenwe enetyala, kuba beqinisekile ukuba eli linge lokumsa ezinkundleni alizokuphumelela. 
Ixhoba liqhuba lithi ngokuvula ityala belingenanjongo zokutshabalalisa lo Mfundisi, kodwa belifuna ukudlulisa oko kwenzeka kulo ukuze libe nokuxola emphefumlweni. 
“Ndandingazokuvula tyala kodwa ngenxa yezigrogriso kwanyanzeleka ndibhenele emapoliseni,” litshilo. 
Kwiveki ephelileyo, uMatodlana ugwetywe iminyaka esixhenxe eqamele ngenqindi entolongweni. 
“Bendingakhathali nokuba begwetywe iminyaka emibini, ebendikufuna kukuthetha inyaniso nje kuphela. Ingathi kothulwe umthwalo emagxeni am liphelile nje eli tyala,” kutsho eli xhoba. 
Eli tyendyana lithi amandla okulwela inyaniso liwafumene kwinkxaso ebeliyifumana kumalungu eLGBTQIA+, abantu elibaziyo kuquka nabo bangalaziyo. 
Lo mfana uthi kodwa kwakobo bantu bebemxhasa, bakho abo bebeman’ ukus’ ulwazi oluthile neenombolo zakhe kuMatodlana ukuze amngcungcuthekise. 
Ixhoba lithi basekhona abakholelwa ukuba uMatodlana umsulwa nangona nje efunyenwe enetyala, lithi oku kubonisa inkohlakalo yabantu. 
“Andazi bamxhasa njani umntu ongakhange azisole ngakwenze kum,” kutsho ixhoba. 
Ixhoba lithi lisazithe gu bucala ukuya kwiindawo zolonwabo de lizive likhuselekile. 
Licebise abo badlula kwiimeko zempathogadalala ngelithi mabaphume phandle bathethe kuba ukuvala umlomo kuyingozi. 
Ixhoba liphumele elubala ngesi senzo ngenyanga yeSilimela, inyanga ebekelwe bucala abo bathandana besini sinye. 
Lithi abantu mabalumke xa bedibana nabantu abangabaziyo, mabakhethe iindawo zikawonkewonke kwaye babafunde abantu phambi kokudibana nabo. 
Likwathi abo bageyi mabazithande, bazigade, kwaye baphile ubomi babo bokwenyani, bangaphili inkohliso besenzela abo babathiyileyo abantu abageyi.",Kuthe xibilili kwixhoba lodlwengulo
"Iziko iSteve Biko Centre, elizinze eQonce, eGinsberg ngokubambisene nesebe lemfundo eMpuma Koloni baza- kuqala isebe lokufundisa abafundi kwinkqubo ka-ABET.  
Kwaye abafundi ababhale iimviwo zabo zebanga leshumi ngo2012 neminyaka engaphambili, bazakunikwa ithuba lokuba baphinde babhale ezi mviwo kwakhona. 
Ezi zifundo zizakuqala kwiveki ezayo, kwaye bonke abantu abanomdla bangasuka baye eSteve Biko Centre, babhalise amagama abo. Inyaniso kukuba imfundo yakwa ABET, ayithathelwa ngqalelo ngabantu abaninzi, ngenxa yokuba bekholelwa ukuba umntu akanakuya kude kakhulu ngayo kuphele. UNomamfengu Mbashe, nongumlawuli wesebe lika ABET eQonce, uthi baninzi abantu abathe baxhamla kwimfundo yabo ingakumbi abo sele bephangela. 
“ Baliqela abantu abaphangela nalapha kwamasipala, eQonce abafunde kwa-ABET. Siyancedisa kakhulu isatifiketi sika level 4 esithi sinikwe abafundi,” utshilo uMbashe. Kunyaka ozayo banethemba lokuba bangakwazi ukunyukela, umntu afumane isatifikethi sika level 5 xa ephumelele 
Ziqala nini izifundo? 
Zonke ziyaqala izifundo kwiveki ezayo. Kwaye kuzakuthathwa abafundi abanebanga lesixhenxe ngokwemfundo yabo.  
Le nkqubo yakwa ABET yayenzelwe abantu abadala, kodwa ngenxa yokubonakala ukuba ayakhula amanani abafundi abayeka phakathi. Baninzi abantu abatsha abangenayo kule nkqubo. Umntu onomdla wokungena kule nkqubo, makaye eSteve Biko Centre, ufune uMnumzana uMwelela Cele, nojongene nethala leencwadi leli ziko. Iklasi ziza kungena ukusuka ngoMvulo ukuya ngoLwesihlanu. 
Kulindeleke abafundi abangamashumi amabini anesihlanu. Ivuleleke simahla kumntu wonke onomdla wokufunda.  
Umntu angazithengela iincwadi zokubhala kuphela. 
 Kwaye ezona njongo zeli phulo kukuba kungabikho bantu bangakwaziyo ukufunda ingakumbi apha eGinsberg. 
Ingaba ukhona umdla kwezi zifundo? 
UCele ucacisile ukuba sele bekhona abantu ababonakalisa umdla, ukuba yinxalenye yezi zifundo. Kodwa bajonge mayelana nabafundi abangamashumi amathathu anesihlanu.  
Kodwa baza kubona ukuba liyakhula na eli nani, ukuba sikhona isidingo baza kuqhubeka nale nkqubo. 
Zeziphi izifundo eziza- kunikwa ingqwalasela? 
Abafundi abazakunikwa ithuba lokubhala iimviwo, ngabo bangazange baphumelele kwiimviwo zebanga leshumi, ngonyaka ka-2012 neminyaka engaphambili. Abantu abazakubhala ezi mviwo kufuneka babe neminyaka engaphezulu kwamashumi amabini ananye. 
Umntu kufuneka aphathe inkcukacha, ezichazayo ukuba waqhuba njani kwizifundo zakhe (statement of symbols). Kwaye bonke abafundi baseQonce neziphaluka bavumelekile. Ingakumbi abantu abasuka, eGinsberg. 
Yintoni ephembelele ukuvulwa kweli ziko? 
UCele uphefumle wenjenje mayelana nento ebaphembelele ukuba bavule eli ziko: “Sibone isithuba kwizinto esizenzanyo, siqaphele ukuba abantu abanga zange bafumane thuba lemfundo ephucukileyo, akukho nto sibenzela yona.  
Abafundi abangazange baphumelele ibanga leshumi, kufuneka bafumane ithuba lokuphinda babhale iimviwo zabo. 
Nantsi idilesi yaseSteve Biko: 
1 Zotshie Street 
Ginsberg 
King Williams Town",I-Steve Biko Centre izisa ithuba lokubhala iimviwo kwakhona
"UMongameli Jacob Zuma waxhaswa ngumfela-ndawonye wabasebenzi iCOSATU ikunye namaKomanisi ukuze afumane isikhundla sobuMongameli ePolokwane ngo2007, kodwa ngoku la mahlakani athi afuna akhwelele kwesi sikhundla emva kwenkomfa yeANC kweyoMnga kulo nyaka. 
Oku kuvele ngethuba iCOSATU namaKomanisi bebebambe umngcelele eMonti ngoLwesithathu ngelithi bakruqukile yinto abayichaza njengokudlakatheliswa kombuso “obole bhutyu bubuqhophololo”, konke oku bekubeka emagxeni kuZuma. 
Inyanga yoMnga kulapho kuza konyulwa iinkokeli ezintsha zikazwelonke kwiANC, kwaye ugqatso lubonakala lumandla phakathi kukaNkosazana Dlamini-Zuma kwakunye noCyril Ramaphosa noxa nje bekhona nabanye abagqatswa abafana noLindiwe Sisulu, Baleka Mbete, Zweli Mkhize noMathews Phosa. 
UChris Matlhako, usekela nobhala wesibini kumaKomanisi, uthi kugquba nje ubuqhophololo kungenxa kaZuma.  
“Amaqumrhu karhulumente akakwazi ukuqhuba ngendlela ngenxa yobuqhophololo. IPrasa neSAA zibole bhutyu bubuqhophololo. Maqabane aba bantu bakhokela lo rhulumente babebekwe sithi yiyo le nto sithi mabahambe ngoku,” kutsho uMatlhako, ngethuba ethetha eMonti. “Asinakukwazi ukuqhuba norhulumente xa sisenabantu abanobuqhophololo abafana nooTom Moyane wakwaSARS,” utshilo uMatlhako. 
Yena uMike Shingange, ongumongameli wokuqala weNehawu, ihlakani leCOSATU, uthe: “Soze sisonge izandla sibona inkululeko esayilwelayo igululwa ngoohlohlesakhe. Ubuqhophololo buqhwalelisa ilizwe lethu, ngoko ke asisenakuthula tu singabasebenzi.” 
“Aba barhwaphilizi bakumbuso ngoku bafuna ukuzenzela kwimali yethu phaya kwiPIC [Public Investment Corporation], befuna ukuhlangula iSAA eqhwaleliswa nguDudu Myeni. Asinokuyivuma lo nto,” utshilo uShingange. 
UShingange uthi kugquba ubututu nobuqhophololo nje kungenxa yosapho lakwaGupta. 
“Umbuso wethu uyadlakatheliswa ngaba bafana bathathu baseAsia (abakwaGupta), bevunyelwa nguZuma. UZuma utshintshe ikhabhinethi kodwa washiya uBathabile Dlamini noFaith Muthambi. Njani? 
“UZuma uwubulele fi umbuso weli lizwe, yiyo lo nto simfuna phandle ukuze kungene uCyril Ramaphosa.” 
Uxwebhu lwezikhalazo lwalo mngcelele, olufundwe phambi kwamakhulu ngamakhulu wabasebenzi abebeyinxalenye nalo mngcelele, lwamkelwe yi-Ofisi yeNkulumbuso yaseMpuma Koloni.",COSATU: UZuma makahambe ngoDisemba
"UMYALELO wenkundla yoMntla-Rhawuti onqwale ngokugunyazisa ubukumkani bakwaRharhabe ushiya ingxinano yemibuzo malunga nemida yomhlaba kaKumkani Mpendulo Zwelonke Sigcawu wamaXhosa jikelele. 
Kule veki le nkundla iyalele ngelithi isigqibo seKomishini kaNjingalwazi Thandabantu Nhlapo sokuba akukho bukumkani kwaRharhabe asisekelezwanga kwinyaniso. 
IKomishini kaNhlapo yabhengeza, ngenyanga yeKhala ngo-2010, ukuba akukho bukumkani kwaRharhabe. Ngokuhamba ngqo nesi sibhengezo, kwaye kwavakaliswa ukuba uKumkani Zwelonke yiKumkani yamaXhosa ewonke. 
Ukwenziwa kwesi sibhengezo, iKumkani yamaRharhabe yayinguMaxhob’ayakhawuleza Zanesizwe Sandile owakhothama kweyeKhala ngo-2011 – unyaka emva kwesibhengezo seKomishini kaNhlapo.  
Le komishini yayikwabhengeze ukuba ubukumkani bakwaRharhabe bakupheliswa mhla kwakhothama uKumkani uZanesizwe. 
Ngonyaka ka-2011 amaRharhabe asingisa kwinkundla yoMntla-Rhawuti ebhena ngakwizigqibo zeKomishini kaNhlapo. Emva kweminyaka emithandathu le nyewe igquba enkundleni, isigwebo side sawiswa. 
Isithethi sobukumkani bakwaRharhabe uNkosana Zolile Burns-Ncamashe uthe: “Sonwabile futhi sigcolotile emiphefumlweni.” 
“Lo myalelo uqinisa amaqhele kwibali nembali endala yobukumkani obuzimeleyo bamaRharhabe ukusukela ngeminyaka yoo-1700. Sisoloko sibugcinile ubudlelwane obukhoyo phakathi kwethu nendlu yakowethu yakwaGcaleka njengezindlu ezizalwa nguPhalo. 
“Noxa sibugcinile obobudlelwane, siyayazi eyokuba ubuRharhabe buzimele bubukumkani obubobabo, ayibobukumkani obucuntsulwe kobunye. Kukho ukuhloniphana phakathi kwezi zindlu (uGcaleka noRharhabe) obulawulwa lisiko, hayi uNhlapo okanye urhulumente,” utshilo uBurns-Ncamashe. 
“Izakhono zabantu (beKomishini kaNhlapo) ababethwaliswe uxanduva lokuphica ezo zintsompothi zobukumkani bamaRharhabe ziyathandabuzeka ubunyulu bazo. Masiyivume inyani yokuba ububhatya nobutyhakala ekwathi kwaphathwa ngawo lo mcimbi kushiya imibuzo kuneempendulo. 
“Ubukumkani bamaRharhabe buvunywa ziinkosi zonke eziphantsi kwesi sizwe zinganyanzelwanga, into ekunayo kuvele kwathi gqi izaphuselane zaphukaneka zathi yinkosi le (Maxhob’ ayakhawuleza). Lo nto siyibona njengento ebonakalisa ubuthovu,” kutsho uBurns-Ncamashe. 
UBurns-Ncamashe uthi iKomkhulu lamaRharhabe eMngqesha eQonce lizakubiza indibano kwiveki ezayo ukungqubanisa iintloko neenkosi kwaneenkosazana zesi sizwe malunga nesi sigwebo. 
Ethetha malunga nomhlaba wobukhosi bakwaRharhabe, uBurns-Ncamashe uthi umda wesi sizwe uqala eNciba uguguthe uyokuma eNtshona Koloni. La mazwi kaBurns-Ncamashe ayaphikisana neentetho zasesidlangalaleni zikaKumkani Zwelonke. 
UZwelonke uhlala esithi akayoKumkani yamaGcaleka (Dutywa, Gatyana, Centane) nje kuphela koko uyikumkani yamaXhosa jikelele.  
UZwelonke ukwabanga ngelithi umhlaba wakhe uqala eMzimkhulu uyokuma eKapa.   
UMongameli Jacob Zuma ekunye nomphathiswa wemicimbi yeeNkosi uDes Van Royen bayalelwe nguJaji Vuyelwa Tlhapi ukuba bahlawule iindleko zenkundla kwanezo zamagqwetha abechongwe ngamaRharhabe. 
Noxa nje uBurns-Ncamashe egxininise kaninzi ukuba bamxelele uKumkani Zwelonke Sigcawu malunga nesisigqibo, iKomkhulu likaZwelonke alibonakalisanga kuwazi lo myalelo wenkundla. 
Ethetha nephephandaba osisithethi sikaKumkani Zwelonke uNkosana Xhanti Sigcawu uthe: “Asifuni kuphefumla kakhulu kule nyewe. Kumba wemida, iKumkani (Zwelonke) yayithetha ngokuphandle eyokuba ilawula amaXhosa jikelele ngethuba yayisombathiswa eNqadu kuGatyana kunyaka ophelileyo.”",UZwelonke asiyokumkani yamaXhosa onke?
"LICEBISO lezomthetho ebekufanele ukuba lityabule amawaka angamashumi amabini eerandi (R20 000) kwirhamente yaseWisile kuGatyana, kwisekethe yamaGcaleka, kodwa oku kwenziwe simahla ngamagqwetha amabini ale dolophu. 
UThabo Mantyi, igqwetha elibalasele kwimiba yezimali, kwanoAdvocate Mthunzi Mhaga – osele eligqwetha elizimeleyo emva kokusebenzela umbuso – bandwendwele le sekethe ukuya kucebisa irhamente ngemiba eliqela emayelana nomthetho. 
Ukusuka kumatyala ngokohlukana kwawo, ukuya kwimiba yoqhawulomtshato kuquka nokwenza imiyolelo – irhamente yamaWisile ithe yazuza iingcebiso zomthetho. 
UMhaga noMantyi, iinzalelwane zakuGatyana, ngamagqwetha aziqhayisa ngelithi akhulele kule sekethe yamaGcaleka noxa nje uMhaga esithi bavame ukuya enkonzweni mhla iyiPasika. 
Beze kule nkonzo emva kothethwano noMfundisi uHlanganisa Mbanjwa, okhokela le sekethe. 
“Lo mfundisi (Mbanjwa) ebesoloko esecaleni kwam kule minyaka imbalwa idlulileyo endithandazela kwimibandela yam. Emva kokuba ndibone iziphumo zomthandazo ndigqibe kwelokuba ndize apha ndizokutyala ulwazi endinalo. 
“Yiyo le nto ndigqibe kwelokuba ndisebenzisane noThabo Mantyi kuba yena uligqwetha elibalasele kwimiba yamatyala nezimali, eyona nto igqiba abantu bakuthi,” utshilo uMhaga. 
UMantyi uthi abantu amatyala bawenza bekuxinizelelo befuna imali ekhawulezileyo. 
“Xa wenza ityala, jonga ukuba uza kukwazi na ukulihlawula. Xa urhola iR7 000 ngenyanga, ulithathelani ityala leR13 000? 
“Into esiyiqapheleyo kukuba abantu bakuthi abazifundi izivumelwano phambi kokuba batyikitye kula matyala,” utsho uMantyi. 
Lo kaMantyi ubalule ezona zizathu zibangela uluntu ukuba lubhaliswe phantsi komqulu wabo bangahlawuli matyala.  
“Xa umane utsiba iinyanga xa uhlawulayo okanye ufake isicelo sokuba kudityaniswe amatyala akho, maxa wambi kuthatyathwe isigqibo yinkundla malunga netyala lakho, uyakwazi ukuba ufakwe phantsi komqulu wabo bangahlawuliyo.” 
Uphuma njani ke ngoku kulo mqulu? “Ungaya enkundleni okanye udibane negqwetha ukuze kuthunyelwe imbalelwano kwiCredit Bureau,” utsho uMantyi. 
Phakathi kwemibuzo ebuzwe yirhamente, yimiba efana nebheyile xa ubani ebanjiwe kwanokuba ingaba izigwebo zithatyathwa ngokufanayo kusini na nomonakalo. Abanye babuze ngomba wentsangu. 
Xa ufuna ukujonga ubume bakho ngokwamatyala okanye ukuba limi njani igama lakho kwaCredit Bureau ungacofa le nombolo *120*8801# emva koko ulandele imiyalelo. 
UMfundisi Mbanjwa uthi oku kwenziwe nguMhaga noMantyi kuyincedile irhamente yakhe.  
“Ezinye zezinto ezimayelana nomthetho zikude kuluntu lwakuthi. Siyalivuyela kakhulu eli nyathelo likaMthunzi noThabo.”",AmaWisile akuGatyana acetyiswe ngezomthetho
"Emva kokubethwa kwiveki ephelileyo yiPolokwane City, namhlanje iChippa United izibethele iBlack Leopards ngamagowuli amabini kwelinye (2-1) emdlalweni we-Absa Premiership obudlalelwa eThohoyandou Stadium kobu busuku. Igowuli elifakwe nguThabo Rakhale kungekapheli nomzuzu umdlalo uqalile libeke iChippa United endaweni entle eThohondaou Stadium ebigcweliswe ngabalandeli beLeopards njengesiqhelo xa kudlala iqela labo. Kodwa elona gowuli elithe lenza umahluko lelo lifakwe nguSilas Maziya emzuzwini wokugqibela. Ukuphumelela kwayo iChippa emdlalweni wanamhlanje kuyinika amandla njengokuba ilungiselela ukudibana nelinye iqela elisokolisayo, iMaritzburg United, emdlalweni ozakube useSisa Dukashe Stadium, eMdantsane, ebusuku ngoMgqibelo. 
Kuyiwe kwixesha lokuphumla iChippa United isakhokela ngegowuli elinye. Nangona iqela ebilindwendwele belikwazile ukubhalisa ebhodini – kodwa umdlalo ubulawula yiLeopards. Ukuye kwancomeka kukuba iChippa ikwazile ukuyivala iLeopards edlale umdlalo ophucukileyo nangona ingakwazanga ukufaka elinye igowuli lesibini. Kweminye imidlalo yanamhlanje, iKaizer Chiefs ivuthulule iHighlands park ngo’3-0 emdlalweni obuseFNB Stadium. Yona iGolden Arrows ibethe iBaroka FC ngegowuli elinye emdlalweni obuseSugar Ray Xulu Stadium. ISuperSport United ibambene ngamagowuli amabini (2-2) neMaritzburg United emdlalweni obuseLucas Moripe Stadium. Kanti wona AmaZulu, abehamba phambili, alahle amanqaku emdlalweni abambene neCape Town City ngo’2-2 kuwo eKapa.",Izikhotha amanxeba iBlack Leopards emva kokubethwa yiChippa United
"Ivule umsantsa wamanqaku amahlanu onke iMamelodi Sundowns emva kokuzuza impumelelo ebalulekileyo. Amasandawana azilileyo aquthise iChippa United ngo’2-0 emdlalweni weDStv Premiership obunomtsalane emalanga namhlanje, eLoftus Stadium. Amagowuli ephumelele ngawo iSundowns afakwe nguLebo Maboe noGaston Sirino. Nangona abadlali beSundowns besazilele ukubhubha kogxa wabo, uMotjeka Madisha, kodwa indlela abadlale ngayo iyancomeka kakhulu. 
Wona umdlalo bekufaneluba uphele iSundowns inesithandathu okanye isixhenxe samagowuli – kodwa ngelishwa, abadlali bayo abakwazanga ukuyisebenzisa intaphane yamathuba avelileyo emdlalweni. Nangona iChippa United iye emdlalweni ukuzithemba kwabadlali kuphezulu emva kokuqhuba kakuhle emidlalweni emithathu egqithileyo – kodwa khange babonakale kakuhle namhlanje. Kuyiwe kwixesha lokuphumla iDowns ihamba phambili ngegowuli elifakwe nguMaboe onikelwe ibhola entle nguPeter Shalulile. 
Isiqingatha sesibini somdlalo sibe sihle naso – kodwa (naso) silawulwe yiSundowns. Unozinti weChippa United, uAyanda Mtshali, ebengoyena nozinti obexakekile emdlalweni ngoba iDowns ibiquqa ibuyelela emhlabeni wakhe. UThemba Zwane noSirino ngawona madoda abaxakekise kakhulu abadlali beChippa emva. Izinto zibe ngcono kwiChippa emva kokufaka uThabiso Lebitso no-Augustine Kwem. 
Emva kwexesha elide, ibhola ecacileyo evinjwe nguDenis Onyango, yebisuka emdlalini wasemva – uAyabulela Konqobe. UMosa Lebusa ufake igowuli lesithathu leSundowns – kodwa usompempe uye akalivuma ngelithi ulifake elalele. Lo nto khange iyityhafise kwaphela iSundowns eyeke amathuba wokuphumelela ngamagowuli amaninzi namhlanje. Emva komdlalo, uDan Malesela uvumile okokuba iChippa United idlale ngendlela engancumisiyo emdlalweni wanamhlanje watsho evuma ukuba iSundowns bekufanele ifake amagowuli amaninzi. Komnye umdlalo, iCape Town City ibambene neBaroka ngo’1-0. 
Sundowns: Onyango, Lakay, Lebusa, Nascimento, Jali, Sirino, Mkhulise, Maboe, Zwane, Erasmus, Shalulile. 
Amalalela: Goss, Modiba, Motupa, Kapinga, Mkhize, Domingo, Maluleka, Coetzee, Vilakazi. 
Chippa: Mtshali, Damons, Hanamub, Nsabiyumva, Konqobe, Nhlapo, Mdlinzo, Cezu, Mbenyane, Mokhele, Maloisane. 
Amalalela: Lebitso, Eva Nga, Watenga, Mogakwe, Mthethwa, Laffor, Kwem, Lentjies, Dinge.",iSundowns ezilileyo iquthise iChippa United emdlalweni weDStv Premiership
"Owayefudula edlalela iqela lesizwe leqakamba, uMnu. Makhaya Ntini noMphathiswa weZemidlalo, iNkcubeko noLonwabo uNksz. uFezeka Nkomonye, bazibophelele kuphuhliso lweqakamba kwiphondo leMpuma Koloni izolo (Lwesine). UMphathiswa noNtini benze isibhambathiso kwintlanganiso ebinonoondaba embindini weMonti – apho baphinde bathi thaca khona indlela ekuza kuphuculwa ngayo umdlalo weqakamba kweli phondo. UNtini ujamelene neentatheli okokuqala ukusukela mhla wazityanda igila ngawo kwiSABC TV ngempatho embi awayifumana ngethuba esadlalela iqela lesizwe loMzantsi Afrika. Intlambululo yakhe ixhokonkwe likhwelo elihlatywe nguLungisani Ngidi oye wacela oogxa bakhe kwiProteas ukuba baxhase iphulo elinyhamnyhesha ubuhlanga ekuthiwa “yiBlack Lives Matter”. Ekuqaleni kwale veki, uMphathiswa ubambe intlanganiso negqala leqakamba elizabalula ngokuqibisela ibhola ngeentsuku zalo zobutsha, uMakhaya Ntini, ngelizama ukufumana indlela ekunoziswa ngayo iingqu eqakambeni. 
“Namhlanje sidibene apha ngekamva, hayi ngezinto ezigqithileyo,” atshilo amazwi kaNkomonye okuvula intlanganiso ebiseMonti. “Silisebe sizimisele ukuqinisekisa okokuba okwenzekileyo (kwiminyaka egqithileyo) akwenzeki kwakhona. Umbono endabanawo kwasekuqaleni kukuqinisekisa okokuba kukho inguqu kwezemidlalo. Niyakukhumbula okokuba kwakukho imidlalo ekwakuthiwa yeyabamhlophe qha: singabala iqakamba, umbhoxo, icandelo lezendadi neminye. Injongo yam kukwenza utshintsho kwezemidlalo. Ngethamsanqa lam, sikwiphondo “ekuphela kwalo” elikhuphe abadlali abamnyama abasemgangathweni ophezulu emdlalweni weqakamba. Abadlali abadlale kwinqanaba eliphezulu ngaphandle kokunyanzeliswa kwemithetho enyanzelisa inguquko kwiqakamba,” utshilo uNkomonye othe okaNtini akakwazi ukwenza umsebenzi wokuhlalutya iqakamba kuSuperSport kuphela enolwazi olunzulu ngeqakamba. “Ndidibene naye uMakhaya ngoba bendifuna sidibanise imibono yethu sithethe nangezinto ezinokwenziwa kwiqakamba. Sifuna ukubambisana siqinisekise okokuba kukho iinguqu kwiqakamba,” utshilo uMphathiswa. 
Eyona nto ebe phambili kukuvuselelwa kweziko lophuhliso (Cricket Academy) eliphupha elaphelela emoyeni lizanywa nguNtini emva lokulaxazwa ngababemthembisile kwiminyaka elishumi elinambini eyadlulayo. “Sivumelene ngokukhangelwa kwabadlali abanetalente. Sibone yena njengomntu okulungeleyo okukhangela nokulola izakhono zabadlali beselula ukuze balungele ukudlala kwinqanaba eliphezulu. Unephupha lokuvula iziko lophuhliso leqakamba eMdantsane. Iphupha elikhe laxinga iminyaka elishumi elinambini. Sivumelene naye okokuba siza kunkqonkqoza kuyo yonke iminyango enokusinika inkxaso ukuze kunyaka ozayo kubekho into esiyikhombayo,” utshilo uNkomonye. Into ephambili embonweni wesebe noNtini kukuba abantwana bafumane uqeqesho olusemgangathweni ophezulu, basondele kumaziko emfundo bafumane namathuba okudlala. UNtini obechulumancile uzamkele ngovuyo iindaba azixelelwe nguRhulumente wephondo leMpuma Koloni, watsho esi yinto ebekufanele yenzeka kudala. “Xa usiva iindaba ezimnandi, usuke uphathwe luloyiko ngenxa yomsebenzi omkhulu osafuna ukwenziwa,” uvule  ngalo mazwi uNtini. 
“Kubakho ukuvuseleleka kwethemba xa zisenzeka izinto endandizinqwenela. Ukuhlangana kwezinto kwakhona kunika ithemba lokuphunyezwa kwephupha lam. Akukhathaliseki nokuba kusemva kwexesha elingakanani na. Phambi kokudibana noSisi Fezi, bekungekho nto ingenye kum ngaphandle kwezinto esezenzeka kudala. Kodwa ke ubomi buneengxowa ezimbini: eyethemba nezele zizinto ezimbi ezingazange zihambe kakuhle. Bendiphethe egcwele izinto ezimbi – kodwa uthe (uNkomonye) mandithathe ingxowa yethemba,” utshilo uNtini ezama ukubonisa indlela avuseleleke ngayo linyathelo elithathwe lisebe likaRhulumente. “Ukuvula iziko lophuhliso eMdantsane yaba yinto esengqondweni yam kwakudala. Kwasekuqaleni, ndathi ngeke ndivule iziko lophuhliso edolophini – apho kukho yonke into. Ndisuka ezilalini, ndiyabazi nobomi bomntu waselokishini. Ndakhetha ukulenza eMdantsane kuba ndifuna into engasoze ife,” utshilo uNtini.",UMphathiswa uzama ukuphumeza iphupha likaMakhaya Ntini elixinge iminyaka elishumi elinambini!
"Ibuyile kwakhona iCarling Black Label Cup emva kokunqunyanyiswa kunyaka ophelileyo ngenxa yeNdebe yeHlabathi yebhola ekhatywayo.  
Emalanga ngoMgqibelo ngo15:00, iKaizer Chiefs neOrlando Pirates ziza kudibana emdlalweni weBlack Label Cup, eFNB Stadium, ekulindeleke igcwale qhu ngabalandeli bebhola ekhatywayo.  
Umdlalo wala maqela amabini usoloko unomtsalane kubalandeli bebhola, kodwa okunika umdla kakhulu kulo unyaka kukuba abalandeli abapheleli banikwe amandla athe chatha.  
NgoMgqibelo baza kuchonga ooKapteni, bafake amalalela emdlalweni besebenzisa uTwitter. Ekuqaleni kweveki, iCarling Black Label ibhengeze amagama wabaqeqeshi bamaqela abangabalandeli.  
UKagiso Moleme (37) noTsietsi Beny Majoro (39) ngabo abaza kukhokela amaqela kulo nyaka. 
Umdlalo ophakathi kweChiefs nePirates ugabula izigcawu phambi kokuqala kwesizini entsha yiPremier Soccer League – kodwa abantu abaninzi baza kujonga abadlali abatsha beChiefs nePirates. 
 Ukubethwa kwelinye iqela iba yinto ehlala emilebeni yabantu ixesha elide. Yiyo lo nto kungekho mlandeli ofuna libethwe iqela lakhe. Inye into ekuqinisekiweyo ngayo: uMilutin Sredojevic noErnst Middendorp banethemba lokuba umdlalo weBlack Label uza kubancedisa njengokuba amaqela abo elungiselela isizini entsha. 
 Ezimnyama ziya emdlalweni zinethemba lokuthatha apho beziyeke khona kwisizini ephelileyo emva kokubamba indawo yesibini kwiPSL nokubetha iChiefs amatyeli aliqela. 
 Kanti bona abalandeli beChiefs badakumbe ngakumbi emva kokungaqhubi kakuhle kweqela labo ngethuba lidlala neTownship Rollers kutshanje. 
Umbuzo osebantwini abaninzi uthi: Leliphi iqela eliza kuthatha iBlack Label Cup?  
Kulula ukuthi yiPirates ngoba idlale ngcono kwisizini egqithileyo noxa iphele ingafumananga nto.  
Kunzima ukuthi yiChiefs ngenxa yokungaqhubi kwayo kakuhle – kodwa ukungena kwabadlali abatsha kunokwenza umahluko emdlalweni omkhulu njengalo.  
Abaqeqeshi bamaqela abavumanga ukudiza amaqhinga abaza kuwasebenzisa emdlalweni.  
“Lithuba endingasoze ndililibale eli. Zange ndacinga ukuba ndingalifumana ithuba elinje,” utshilo uMajoro, umqeqeshi weChiefs. Kanti yena uMoleme wePirates uthe: 
 “Asinto yemizuzwana iCarling Black Label. Iguqula ubomi. Kudala ndakufuna ukukhokela iqela lam.”",Iya kweliphi iCarling Black Label Cup?
"IMamelodi Sundowns ibuyele kwindawo yokuqala kwi-Absa Premiership, emva kokubetha i-University of Pretoria ngamagowuli amabini kwelinye, emva kwemini ngoMgqibelo. 
Umdlali wasesizikithini sebala, uKhama Billiat, ufake igowuli lokuqala leSundowns ngomzuzu wamashumi amabini anesithathu. ULeonardo Castro ufake igowuli lesibini leSundowns sele uzakuphela umdlalo  
kwimizuzu emihlanu kuphela, ivuthelwe impempe, uThabo Mnyamane uye wafaka igowuli elinye leTuks. Impumelelo yeSundowns ithetha ukuba badlale imidlalo elishumi elinesine bengakhange babethwa nakomnye. 
Umqeqeshi weSundowns, uPitso Mosemane uyincomile indlela elithe lalwa ngayo iqela lakhe. 
“Siwasebenzele la manqaku mathathu, besibilile,” utshilo uMosemane. 
“ITuks ilwile kakhulu, ibilidabi lobukhaya eli kodwa khange banikezele. Ngelixa sikhokela ngamagowuli amabini eqandeni, bendisithi sigqibile, kodwa baphinde babuya.” 
UMosimane akayithatheli phezulu into eyenziwe liqela lakhe yokuba bedlale imidlalo elishumi yePSL, bengakhange babethwe. 
“Kumdlalo ngamnye esiwudlalayo, asiyijongi indlela esidlale ngayo,” utshilo uMosimane. “Siyalibala ukuba sidlala neliphi iqela, silwela amanqaku qha, ufumana amanqaku ugoduke nawo.” 
Umdlalo olandelayo weSundowns lelinye idabi lasePitoli, xa bezakube bedlala neSupersport United, ngoMgqibelo.",Pitso: Ubunzima umdlalo wamaTuks
"Kusasa namhlanje, usomashishini uBongiwe Mafani ekunye nomdlali kamabonakude uLusanda Mbane, bazakube bekhuthaza abantwana abangamantombazana abakumakhulu amabini (200) bezikolo ezahlukeneyo ezingqonge iGcuwa.  
Lo msitho uzakubanjelwa kwiholo yale dolophu. Aba bafundi ngabo abakwibanga lesithandathu ukuya kwibanga leshumi kwiholo yoluntu eGcuwa.  
UMafani kwakunye noMbane ngabasunguli benkampani ebizwa “Zazi, Zithande, Zithembe” neyasekwa ukuba inike inkxaso kubantwana abasebancinane abangamantombazana ekubeni babenolwazi ngezinto ezibangqongileyo kwanezakhono.  
Esi sibini sikholelwa ukuba imfesane iqala ekhaya njengoko bezinzalelwane zaseGcuwa.",Kukhuthazwa ulutsha eGcuwa
"KWEZINYE izikolo abafundi baziva bekhuselekile xa bengaphakathi kumagumbi okufundela, kodwa kwisikolo samabanga aphezulu saseXesi abafundi baziva bekhuselekile xa befundela endleleni kuba kuyo akukho mntu uzakukruneka maqatha. 
Abafundi besikolo i-Emdeni Senior Secondary kwilali yaseMdeni eXesi, bazibandakanye kuqhankqalazo olungaqhelekanga kwiveki ephelileyo, apho bathe bathatha izitulo zabo baya kwindlela yetha uR63, ze banyanzelisa ukuba bahlohlelwe kule ndlela. 
Oku kungenxa yezikhalazo zabo zokufuna ukufundela kumagumbi asemgangathweni. Abafundi babanga ngelithi kudala bekhalaza kwisebe lezemfundo laseMpuma Koloni kodwa, ngokokutsho kwabo, azithathelwa ngqalelo izikhalazo zabo. 
Abafundi besi sikolo, esakhiwa ngabazali ngonyaka ka-1976, bakumakhulu amabini anamashumi asibhozo anesibhozo, noxa kunjalo, bafundiselwa kumagumbi amahlanu kuphela. Bathi bazibona bengakhuselekanga kula magumbi kuba bakruneka amaqatha ngenxa yemigangatho engatshongo khona. 
Umfundi kaGrade 12 uYonela Ngandi, uthi bagqibe kwelokubamba olu qhankqalazo emva kokuba isebe lisilele ekufezekiseni isithembiso salo kwaba bafundi. “Besithenjiswe lisebe ukuba kuza kufika izixhobo zokwakha isikolo esitsha kulo nyaka kodwa ayenzekanga lo nto,” kutsho uNgandi. 
UNgandi uthi babone ukuba ukufundela etheni kukhuselekile. “Sifumanise ukuba etheni kukhuselekile. Akekho oza konzakala etheni,” utsho uNgandi. 
Omnye umfundi uYanda Makinana uthi la magumbi ayanetha xa kusina imvula logama ebanda kakhulu ebusika. USikelelwa Zidayi, okwafunda uGrade 12, ibavisa ubuhlungu into yokufundela emabhodlweni libe isebe lezemfundo lingazifezekisi izithembiso zalo. 
ULuyolo Nofemele ofunda uGrade 12 uthi yiminyaka mihlanu bethenjiswa lisebe kodwa nkqi ukwakhiwa kwesikolo. “Ootitshala bethu, nathi, bakruneka amaqatha ngenxa yokungabikho semgangathweni kwesikolo,” kutsho uNofemele.Ilungu lebhodi elawula isikolo uNosongo Ndida, uthi ngenxa yemeko embi yesi sikolo abanye abantwana bakhethe ukusishiya. “Siwenzile amatile-tile kodwa ngaphandle kwempumelelo. Yiyo le nto sigqibe kwelokuba sixhase abafundi siyokufundela etheni apho sizakumanyelwa khona,” kutsho uNdida. 
Ephendula koku, oyintsumpa yesebe lezemfundo eMpuma Koloni uThemba Kojana, uthi bavene nabafundi ukuba imeko yokufunda nokufundisa mayibuyele esiqhelweni kwesa sikolo. UKojana uthi abafundi bathathwe bayokufakwa kumagumbi ethutyana (prefabs) logama abazali bathe banikwa uxanduva lokuba basidilize kusini na isikolo. 
UKojana uthi esi sikolo sizakufakwa kuluhlu lwezikolo ezifanele ukuba zakhiwe ngokokutsha kweli phondo. UKojana uthi luninzi uluhlu lwezikolo ezifanele ukwakhiwa ngokokutsha, noxa engakhange anabe ngelona nani lezi zikolo. Okwangoku abafundi basafakwe kumagumbi ethutyana.",Bathi kungcono bayokufundela endleleni
"Kusenzima kakhulu kwiqela lombhoxo laseMpuma Koloni ekuphela kwalo kwiVarsity Cup – itumente yombhoxo enkulu ekudibana kuyo amaqela eeyunivesithi zaseMzantsi Afrika. IMadibaz, ephantsi kweNelson Mandela University, iyantwizisa emva kokubethwa kuyo yonke imidlalo eyidlalileyo kwisizini entsha eqaleni kwinyanga ephelileyo. Emalanga ngoMvulo wale veki, iMadibaz ibuye iqhwalela emva kokubhulelwa amasaka ngo’60-26 yiFNB UWC (University of Western Cape) emdlalweni obuseKapa. Ibingumdlalo wesithathu iqela lombhoxo laseGqeberha libethwa emdlalweni weVarsity Cup. 
Emdlalweni wokuqala, iMadibazi yabethwa yiFNB Tuks ngo’22-6 ebaleni layo eMadibaz Stadium. Kolandelayo ibethwe yiFNB Wits ngo’31-20 eWits Rugby Stadium. Nangona iMadibaz ijingxela – kodwa iya emdlalweni olandelayo inethemba leziphumo ezinomahluko. Ngomhla weshixhenxe kule yoKwindla, iMadibaz iza kulwa kube mdaka iisali xa idibana neFNB CUT Ixias emdlalweni oza kube useMadibaz Stadium ngentsimbi yesihlany emalanga. Lo iza kube ngumdlalo wamaqela amabini asemsileni. IMadibas, esazingela impumelelo yayo yokuqala, ihleli ekugqibeleni kwindawo yeshumi. 
Kanti yona iCUT Ixias ikwindawo yethoba. Kweminye imidlalo yale veki, iFNB UK ibuye ngasemva yoyisa iFNB NWU Eagles ngo’35-14 emdlalweni obukhe waphazanyiswa kakhulu yimvula ebisina ngamandla. Yona iFNB Maties ivuthulule iWits ngo’37-10 emdlalweni obuseDanie Craven Stadium. Emidlalweni yangempelaveki: iNWU Eagles, esaphumelele umdlalo omnye, yamkela iUP Tuks ekwindawo yesine emva kokuphumelela imidlalo emibini. IMaties yona iza kudibana neFNB UJ kwibala laseDanie Craven. Kanti iWits iza kothiswa amalahle yiFNB UFS Shimlas ekwindawo yokuqala. Amaqela waseNtshona Koloni, iFNB UCT neFNB UWC aza kudibana eRugby Fields.",Iqale ngesibhaxu iMadibaz kwiVarsity Cup kwisizini entsha
"Ukhalazela indlela akhutshwa ngayo yinqununu yesikolo samabanga aphantsi iLinge unogada wesi sikolo esiseNyanga eKapa.  
UNceba Nkolonzi noneminyaka engamashumi amathathu anesihlanu ubudala, uxelele I’solezwe ukuba ingaphezulu kwesihlanu iminyaka ehlala kwesi sikolo.  
“Ndiqale ukuhlala apha kusekhona inqununu endala kodwa kuthe kwakufika le ikhoyo kwiminyaka emithathu egqithileyo, zatshintsha izinto,” utsho uNkolonzi. 
 Uqhube wathi isigqibo sokuba ahlale ngaphakathi esikolweni sasithathwe sisigqeba sesikolo esasikhona ngelo xesha, kodwa ngenxa yotshintsho, inqununu entsha ifike yanesayo isigqeba.  
“Andiyazi kutheni besenza olu hlobo emva kokusebenza iminyaka emininzi kangaka kwesa sikolo, kodwa ke oko yathi yafika inqununu zange ibekhona intsebenziswano,” utshilo uNkolonzi.  
Sele ekhala nje lo kaNkolonzi kulandela ukukhutshwa kwakhe nenkosikazi yakhe ngamapolisa emva kokuba inqununu imxelele ukuba makaphume aphele kumasango esikolo eze kuphela xa ezokusebenza. 
 “Baqale ngokufaka izinto kule ndlu inamagumbi amane endihlala kuyo, ndithe ndisamangaliswe yileyo bandixelela ukuba zange ndibaxelele ukuba ndihlala nenkosikazi yam, ngakho mayiphume indishiye, ze nam ndiqinisekise ukuba ndifuna indawo yokuhlala.”  
Ngethuba I’solezwe lisenza udliwanondlebe noNkolonzi kugaleleke ootitshala abacele ukuba amagama abo angachazwa, nabathe bayavelana noNkolonzi kuba oko wayehlala esikolweni kwaye ukumkhupha luchuku nje ebantwini.  
“Babini bathathu abantu abonwabileyo esikolweni, ukuba bekuya ngokwabanye abantu ngeba siyagxothwa noNkolonzi lo kuba kudala wasebenza esikolweni kwaye ungumfana olungileyo,” batshilo ootitshala.  
Enye yezinto ezithe zamphatha kakubi uNkolonzi kukuxelelwa ukuba akazuhlala nenkazana esikolweni.  
“Ngumfazi wam lo bambiza inkazana, kwaye bathi mandimsephi kuba kaloku ngumfazi wam, kudlalwa nje ngam apha okanye kukhona umntu ongomnye abafuna ukumfaka, inye nje into endiyicelayo mabandiyeke ndiqhubeke ndihlale esikolweni.” 
 UZandile Yali oneminyaka engamashumi amathathu anesithandathu nongumfazi kaNceba, uthe ubhalele kwiSebe leMfundo ekhalazela impathombi abathe bayifumana. 
 “Yandivisa kabuhlungu into yokude sibizelwe amapolisa ngokungathi singoonqevu, kodwa ke sisalindele ukuva impendulo,” utsho uYali.  
Uqhube wathi into engasokuze yenzeke kukuba bahlale kwindawo ezahlukeneyo nomyeni wakhe.  
“Bona bakhe bayibonaphi le nto bafuna siyenze okanye kudlalwa nje ngathi,” utshilo.  
Isithethi seSebe lezeMfundo eNtshona Koloni uBronagh Hammond, uthe ngokomthetho oonogada abahlali kumasango esikolo, kodwa kule meko kaNceba ngamalungu esigqeba sesikolo abonayo ukuba makahlale ukuqinisekisa ukhuseleko lwesikolo.  
“Unogada wayevunyelwe ukuba ahlale kuba wayesaziwa ehlala yedwa,” utsho uBronagh.  
Uqhube wathi unogada zange awaxelele amalungu esigqeba ukuba utshatile, kwaye akukho mntu obesazi into yomfazi, yilo nto beye bathi wophule isivumelwano phakathi kwabo namalungu lawo esigqeba.",Unogada wesikolo iLinge ufuna ukuqhubeka ahlale esikolweni
"UTATA, umama nonyana wabo batshe bangqungqa kumlilo obangelwe yinto engaziwayo kumatyotyombe akwilokishi yaseMotherwell eGqeberha. 
Kuvakala ukuba malunga nentsimbi yesibhozo ngokuhlwa kwangoMvulo, umntwana onguIminathi Nkumba (11) ebethunywe ngumama wakhe kusisi wakhe ongekude kuyaphi ukuba ayokufuna imali. 
“Kwimizuzu engama20 emva koko uve uluntu lungxola, xa ejika eyokujonga wabona ukuba ityotyombe lakokwabo liyatsha,” kubalisa uCol Priscilla Naidu wamapolisa. 
UNaidu uthi lo mlilo ucinywe zizicimamlilo kwaye awukaziwa ukuba uqalwe yintoni. 
Bobathathu, uMnyamezeli Msizi (41), uNoxolo Nkumba (47) noIminathi Nkumba (11) babhubhele kulo mlilo. 
Amapolisa avule idokethi lophando mayelana nesi sehlo.","Utata, umama nonyana batshe babhubha"
"INENEKAZI elithandwayo kumdlalo weSABC3, iThe Bold and the Beautiful, uKatherine Kelly Lang owaziwa ngelikaBrooke Logan, uza kuthi cakatha kumhlaba woMzantsi Afrika kule nyanga. 
Lo mdlali obe yindumasi iminyaka eliqela kwiBold ngokudlala indima kaBrooke ngendlela ephum’ izandla  waziwa ngokubalisa ubomi obunamahla ndenyuka ezothando ukususela ngo1987. 
UBrooke waziwa njengeqhawekazi lalo mdlalo, nelihleli lijongene nemingeni kubomi balo bezothando. 
EMzantsi Afrika, uBrooke uza kuchitha ixesha nabalandeli bakhe, endwendwela iindawo ezinembali eMzantsi Afrika njengenxalenye yephulo lakhe leBreakaway from Cancer.  
Uza kube ekhuphisana kwi-Ironman Championships eBhayi ngoMgqibelo umhla wokuqala kweyoMsintsi 2018. 
Abalandeli bakaBrooke bangadibana naye kwezi ndawo zilandelayo: 
Menlyn Mall ePitoli ngo11:00 ngoLwesithathu, umhla we5 kweyoMsintsi; 
Maponya Mall eSoweto ngo14:00 ngoLwesithathu, umhla we5 kweyoMsintsi. 
Akuphelelanga apho, abalandeli bakhe abaseBhayi okanye kwinqila yeMpuma Koloni, banethuba lokuphumelela ithuba lokudibana kwanokutya noBrooke – A Meet and Brunch with Brooke Logan eBhayi – ithuba oliphathelwa yiSABC3 neNelson Mandela Bay Tourism. 
Ukuze ungenele, ababukeli kufanele babukele iBold and the Beautiful kwiSABC3 ngecala emva kwentsimbi yesihlanu phakathi evekini, ze bangenele kumakhasi wonxibelelwano weSABC3. 
Facebook: @SABC3 okanye kwiTwitter: @SABC3 besebenzisa iihashtag ezithi: #TheBoldSABC3Tour no #SABC3TheStageisYours.",UBrooke Logan kaBold uza eMpuma Koloni!
"Abantu bathatha i-inshorensi yobomi ukukhusela iintsapho zabo kubunzima obunxulumene nezezimali ngexesha apho kuyimfuneko kakhulu – xa kuthe kwasweleka umntu abamthandayo.  
Nakuba kunjalo, nangona nje iinjongo zomnikazi wepolisi ibizezintle kakhulu, kusengenzeka ukuba likhatywe ibango leinshorensi yobomi.  
Nanjengoko ungafuniyo ukuba kwenzeke oku kuwe okanye kusapho lwakho, funda malunga nezizathu ezingenza ukuba ibango likhatywe, uze uzithintele ezi zenzo. 
 “Iinkampani zeinshorensi zixhomekeke ekubeni zibe negama elihle kubathengi ukuze ziqhubeke zikwazi ukutsala iikhastoma ezintsha kwaye zinikezela ngeenkonzo kuzo, ngoko ke ngalo lonke ixesha siyafuna ukuwahlawula amabango eentsapho zazo,” utsho uSonja Visser, iCEO yaseAfrican Unity Life. 
 “Nakuba kunjalo, iinkampani zeinshorensi zinemithetho ezinayo ukuqinisekisa ukuba bonke abanikazi beepolisi bafumana ukhuselo olufanelekileyo, baphathwa ngendlela efanayo kwaye bakhuselwe ngexabiso elamkelekileyo, ngoko ke ukophula imithetho kungabangela ukuba ibango lakho likhatywe.”  
Ngenxa yesi sizathu, uthi, kubalulekile ukuba uyiqonde imithetho kunye neemfuno zepolisi yakho.  
Ezona zizathu zixhaphakileyo ezenza ukuba amabango akhatywe zezi:  
Umntu lowo uswelekileyo ubese kwixesha lokulinda  
Iipolisi ezininzi zokungcwaba zinexesha lokulinda ngaphambi kokuba umnikazi wepolisi okanye usapho lwakhe lukwazi ukufaka ibango.  
Oku kwenzelwa ukunqanda ukuba abantu bathathe i-inshorensi kuphela xa benesigulo esibeka ubomi babo emngciphekweni.  
Ukuba ngaba umnikazi wepolisi okanye elinye ilungu losapho elikhuselweyo ngaphantsi kwe-inshorensi liye lasweleka lingekapheli ixesha lokulinda, abasayi kufumana lukhuselo. 
 Bekukho izinto ezingafakwanga ngaphantsi kokhuselo lwepolisi  
Ezinye iinkampani ze-inshorensi azizifaki izigulo ezithile ebesele unazo ngaphambili kukhuselo lwepolisi ezinikezela ngalo. 
 Ezi zinto zingafakwayo kukhuselo lwepolisi zinokungafakwa isigxina okanye ixesha nje elithile. Ngoko ke, umzekelo, kumnikazi wepolisi onesifo seswekile okanye ingxaki yentliziyo lunokungafakwa kuye ukhuselo laxa ethe wasweleka ngenxa yezi zigulo.  
Nakuba kunjalo, xa kunokwenzeka ukuba asweleke ngenxa yengozi okanye esinye isigulo esinganxulumenanga nezi zigulo, ibango lakhe liya kuhlawulwa.  
Izinto ezingafakwanga ngaphantsi kokhuselo lwepolisi ziya kuchazwa kwimimiselo nemiqathango yepolisi. Nceda uqinisekise ukuba uyayifunda ngaphambi kokuba uthathe nayiphi na i-inshorensi.  
Unolwazi ongazange uluchaze kwinkampani yakho yeinshorensi  
Xa uthatha ipolisi ye-inshorensi yakho yobomi, musa ukuzenza ukuba ubonakale njengomntu ophilileyo kunokuba unjalo. Kunokwenzeka ukuba uyatshaya okanye uthatha iziyobisi, okanye kungenzeka ukuba unesigulo osele unaso okanye uthatha inxaxheba kumdlalo onobungozi. Ukuzichaza ezi zinto akuthethi ukuba awusayi kuvunyelwa ukuba ufumane ukhuselo lwe-inshorensi, kodwa ukungaluchazi olu lwazi kusenokwenza ukuba ibango lakho likhatywe xa kunokwenzeka ukuba usweleke ngenxa yenye yezi zinto.  
Imirhumo yakho ayihlawulwanga yonke  
Ukuba ngaba, ngexesha lokusweleka kwakho, imirhumo yakho ayihlawulwanga yonke, inkampani yeinshorensi yakho isenokulikhaba ibango lakho ngokuxhomekeke ekubeni inkampani leyo yeinshorensi iyifezekisile imigaqo yokucima ipolisi ebekiweyo ngokusemthethweni. Ngokomthetho, iinkampani zeinshorensi kufanele zinike iikhastoma zazo ixesha lemfesane eliba yinyanga ngokuqhelekileyo.  
Ngokwesiqhelo, ukuba ngaba awuhlawulanga emva kweentsuku ezingama60 ipolisi yakho iya kuphelelwa. Nakuba kunjalo, luxanduva lwenkampani yeinshorensi ukuba ikwazise malunga noku.  
Ayingekhe ivumele ukuba ipolisi iphelelwe ingakhange ikwazise kwangaphambili. Kubaluleke kakhulu ukuba uzenze iintlawulo zakho zemirhumo kodwa ke ukuba unengxaki yokwenza oko, kungaluncedo ukuba uxoxisane ngoku malunga nenkampani yakho yeinshorensi. 
 “Siyakuqonda ukuba iikhastoma zethu azisoloko zinemivuzo ethe gqolo ngalo lonke ixesha. Ngoko ke, kwiimeko ezininzi siya kukuvumela ukuvuselela ngokutsha ipolisi ebisele iphelelwe yakuba ihlawulwe yonke imali ebisilela ngasemva – ngaphandle kwalo naliphi na ixesha lokulinda,” utsho njalo uVisser.  
Iindaba ezimnandi zezokuba phantse kuzo zonke iimeko, iinkampani zeinshorensi yobomi zaseMzantsi Afrika ziyahlawula. NgokweAssociation for Savings and Investment South Africa (ASISA), iinkampani zeinshorensi yobomi zahlawula phantse ne99% yamabango ngo2015.  
Iinkcukachamanani ezingamabango enzuzo enxulumene nokufa ezangeniswa ziinkampani ezili12 zeinshorensi yexesha elide zabonisa ukuba amabango angama35 983 ahlawulwa ngelixa engama396 nje kuphela athi akhatywa.  
“Oku kubonisa ukuba iinkampani zeinshorensi ngenene zizimisele ukuzizalisekisa izibophelelo zazo kwiiklayenti zazo,” utsho uVisser.  
“Thetha inyaniso, thobela imithetho futhi uhlawule yonke imirhumo yepolisi yakho uze uhlale uqinisekile ukuba usapho lwakho luya kunakekelwa ngexesha lalo lokudinga uncedo.”",Ekufuneka ukuqonde xa usenza amabango kwi-inshorensi yobomi
"Ngamadoda angamashumi amabini angenalo ilungu labo lobudoda ngenxa yeengxaki zolwalulo kweli leMpuma Koloni emva kokoluka gwenxa kweyoMnga nyakenye.  
Osisithethi sesebe lentsebenziswano kurhulumento nemicimbi yemveli uMamnkeli Ngam uthi, elinani likhuphela ngaphandle abo baphulukene nobudoda kwiminyaka engaphambili.  
“Bathandathu eChris Hani abantwana abangenabo ubudoda, bathandathu e-O.R. Tambo, basixhenxe eAmathole aze abemnye eJoe Gqabi, kodwa yazi ukuba bakhona abazifihlayo,” utsho uNgam. 
 Iingxaki zolwaluko zibangele iyantlukwano emandla kubantu beli phondo ngenxa yeendlela ezahlukileyo abazibona ngayo izizathu zoku.  
“Baninzi kakhulu abantu abangazixeliyo ukuba abasenabo ubudoda kuba besoyikisela ukuba bezakuhlekwa ngoogxa babo ekuhlaleni,” utshilo uNgam. 
Ubudoda kula madodana buqhawulwa emva kokuba ingxaki yabo yesiko ifikelele kwinqanaba eliphezulu baze oogqirha bacebise ukuba lisuswe ukuzama ukukhusela elo xhoba.  
Iphondo leMpuma Koloni lihambe phambili kwakho ngenani labantwana abathe babhubhela eSuthwini kunyaka ophelileyo u2015.  
Isebe lentsebenziswano nemicimbi yemveli lizakumisela iphulo lalo lokuqinisekisa ukuba kwenziwa iinzame zokukhusela abakhwetha eSuthwini.  
“Ukuvalwa kwezikolo apha kule yeSilimela lizakuqala ukunyuka inani labantwana abafuna ukwaluka, ngoko ke siqalile nathi ukuqinisekisa ukuba yonke imibutho, iinkosi nabantu esidla ngokusebenzisana nabo bakulungele ukulwa neengxaki zaseSuthwini,”ucacise watsho uNgam. 
Amasebe karhulumente aquka isebe lezempilo ajikeleza kwiindawo ezahlukileyo zephondo ezama ukunqanda iingxaki ezibangela ukubhubha kwabakhwetha.  
“Yintsebenziswano yethu sisonke enokwenza ukuba sizilwe ngokupheleleyo iingxaki zokubhubha kwabantwana eSuthwini, uluntu luncedisane norhulumente kuliwe ezi ngxaki,”utsho uNgam.  
Amagosa karhulumente ebejikeleza ekuqaleni kwalo nyaka ecacisela uluntu ngomthetho omtsha ongolwaluko, agxothwa kwidolophu yase- Matatiele ngenxa yokuba abantu bokuhlala besithi abanakuxelelwa ngabafazi ngesiko labo. 
siyabulela.mqikela@inl.co.za",Abanabudoda ngenxa yokoluswa gwenxa
"Umkhomishina wamapolisa eMpuma Koloni uLt General Liziwe Ntshinga, uqhwabele izandla iqela lamapolisa athe abamba amapolisa amathandathu kuquka nomhlali ngezityholo zobuqhophololo eKomani. 
 La mapolisa ebevele enkundleni kamantyi ngoLwesibini ngezityholo zokusebenzisana namaqela athengisa iziyobisi eKomani.  
“Ukubanjwa kwalamapolisa kumele ukuba kuthumele umyalezo omhle nakwabanye abasancwase ukwenza ubuqhophololo entlalweni yabantu,” uthethe watsho uNtshinga.  
Ingxelo yamapolisa ithi uDalithemba Maheshana, Monwabisi Dyongo, Andiswa Jikumlambo, Siyanda Gunuza, Sipho Nene, Mzimkhulu Ndevu noMakgotso Kesa bebesebenzisana namaqela athengisa iziyobisi kwizitalato zaseKomani.  
“Nje ngamagosa ekumele ukuba akhusela umthetho asisoze sithandabuze ukubamba sivalele onke amapolisa ophula umthetho kweli phondo,” ucacise watsho uNtshinga.  
Othethe egameni lamapolisa eMpuma Koloni uKhaya Thonjeni, uthi aba batyholwa bebethenga bethengisa iziyobisi. 
 “Xa bezithathile iziyobisi kubantu abazithengisayo bebezinika iqela elithengisela bona, eli qela lithengisela bona bebeliyeka lithengise ezitalatweni zaseKomani ngaphandle kwengxaki,” ucacise watsho uThonjeni. 
UNtshinga uthi banamaphulo abanzi ajolise ukubamba avalele onke amapolisa angcolisa igama lesipolisa soMzantsi Afrika.  
“Eli ayilophulo lokugqibela esilenzayo maninzi ezayo, bakhona abazakubanjwa bavalelwe kungekudala ngenxa yobuqhophololo,” utsho uNtshinga.  
Yintsebenziswano yamaqela ahlukileyo amapolisa ethe yenza ukuba iphulo lokubanjwa kwale miguvela libe yimpumelelo.  
“Ezi zinzame zamaqela ohlukeneyo amapolisa eMpuma Koloni ukulwa ubuqhophololo emapoliseni kwiMpuma Koloni ngokubanzi,” utshilo uThonjeni.  
Zikwakho ingxelo zokuba lamapolisa awazithengisi kuphela ezi ziyobisi koko akwazitshaya nokuzitshaya. 
Kwiveki ephelileyo ngamapolisa amathandathu athe abanjwa avalelwa kwiphondo laseFreyistata ngezityholo zokufaka amabango abubuxoki axabisa imali engaphezu kwezigidi ezihlanu zerandi.  
Ngonyaka ka2014, amapolisa aseKapa abamba avalela amapolisa alishumi ngezityholo zobuqhophololo. 
La mapolisa ayetyholwa ngokuthatha izinyobo ezivela eluntwini olwaphula umthetho kwizitalato zaseParow eKapa.",Anconyiwe amapolisa ngokubamba amapolisa
"UKUVULWA kwamaqela amabini amadoda kaFacebook okuqubisana neqela likaFacebook lamakhosikazi elibizwa Izinja Ezingondliyo, akuwathibazanga la makhosikazi ekuhlazeni amadoda ekuthiwa akondli iintsana zawo. 
Kwithutyana nje emva kokuba kuvulwe eli qela lithi Izinja Ezingondliyo, amadoda aye avula amaqela amabini, elinye libizwa Reason Why Singondli logama elinye libizwa The Real Reason Singondli. 
Kweli qela lamakhosikazi indoda ifakwa kuFacebook ngobuso bayo, kutsho kuxelwa iminyaka yomntwana wayo kwaneminyaka eyithathileyo ingondli umntwana wayo. Hayi ke ukuyucwa! 
Kweli qela lamakhosikazi kukho nabefundisi, amapolisa, abatshatileyo nabanye abantu ngokuhluka kwezintlu zabo. 
Umsebenzisi kaFacebook ubhale kweli qela lamakhosikazi esithi: “Ndicela ukukhutshelwa lo Rova ungumshumayeli ongenanyani. Umntwana una-8yrs ngoku wagqibela umthengela ukutya ena-9 months. Umbona nje egqitha ngendlela, mandithethe inyani umntu ebemane emcinga umntana ngusister wakhe oswelekileyo.” 
Ukanti kwiqela lamadoda, umsebenzisi kaFacebook ubhale kanje: “Mna ndaye ndondliswa ngenkani ngomnye usisi umntwana ndimbona ukuba yibhatyi wathi ndikhetha ntoni kunokondla kunokuphambana ndandingenothi ndikhetha impambano…” 
Enye indoda ibhale ngolu hlobo: “Mna ndazinceda ngovele ndiboleke umntwana ndimthengele kwanto endicinga ukuba uyayidinga not ndinikise ngemali esandleni.” 
Isithethi sesebe lezobulungisa kuzwelonke uMthunzi Mhaga uthi lulwaphulo-mthetho into yokubiza igama lomntu kula maqela kaFacebook. 
“Lulwaphulo-mthetho ukumkhankqula ngegama kuFacebook, ingakumbi xa umthuka. Eyona embi kule nto kukuba kubizwa amagama abantwana abangangeni ndawo kule nto. Iinkundla zethu ziyithathele ingqalelo into yesondlo somntwana, ngoko ke akukho sizathu sokuthukana kooFacebook. 
“Kodwa ke kuyafuneka ukuba umntu ozele umntwana alwazi uxanduva lokondla ungade usiwe ezinkundleni,” utshilo uMhaga. 
Imizekelo yokuyucwa kumnatha (cyberbullying) iquka imiyalezo yomnatha ekutyityimbisela umnwe okanye ekuyucayo. 
Iingcebiso kwabo bazifumana bengamaxhoba okuyucwa kuFacebook, Twitter nakuWhatsApp ziquka ezi: Musa ukuphendula, emva koko ugcine (futhi uprinte) ezinkcukacha ubuthukwa ngazo uzise emapoliseni. 
Ukuba uzibhaqa ulixhoba lokuyucwa kumnatha, tyelela iwebhusayithi ethi https://www.cybersecurityhub.gov.za ukuze afumane iinkcukacha ezithe vetshe.",Abagobi phondo ekuyuceni amadoda ‘angondliyo’
"NGAMAKHULU amabini azakuxhamla kumathuba emisebenzi kwiphulo lo masipala iNelson Mandela Bay lokucoca imibhobho elungiselelwe ukuhambisa amanzi abangelwa zizantyala-ntyala zee mvula. 
Eli phulo liphehlelelwe nguSodolophu walo masipala uAthol Trollip, kumsitho obubanjelwe kwiholo yesixeko sedolophu eTinarha, kwaye liyinxalenye yephulo lemisebenzi yoluntu, elibizwa ngokuba yiExtended Public Works Public  (EPWP). 
UTrollip uthe eli nyathelo lizakuphelisa ukuxinana kwemibhobho yamanzi kule ndawo ezele yinkunkuma ethintela ukusebenza nokungahamba kwamanzi kwimibhobho.   
UTrolliup ukwakhuthaze  abahlali ababezimase lo msitho esithi mabohlukane nomkhwa wokugalela  inkunkuma nezinye izinto ezimdaka ezibangela ukuxaba phakathi kuzo. 
“Namhlanje sisungula umsebenzi omkhulu ozakuphucula ukusebenza kwemi bhobho nozakuza nemisebenzi edingekayo kulo  masipala, ngumsebenzi wethu ke singabahlali ukuba sincedisane ukucoca le dolophu, “ utshilo.  
Ethetha nabasebenzi abazokwenza lo msebenzi,  ubayalele ukuba  bangadlalisi koko bawu thabathe ngamandla umsebenzi kuba liphulo elenzelwe ukuncedisana nomasipala kumsebenza wokunikezelwa kweenkonzo eluntwini. 
Ukwathe eminye yemisebenzi ezakwenziwa kukugeca ingca ende ezindleleni. 
Omnye wabasebenzi kweli phulo uSiyabulela Nkosiyaphantsi uthe, “Njengotata wekhaya, ukufumana umsebenzi kuthetha ukuba isdima sam sizakubuyela kum kuba ndizakutsho ndibeke isonka etafileni.”  
Ongusihlalo kwisebe lezendlela nezothutho kulo masipala uRayno Kayser uthe, eli lelinye lamanyathelo eDA  lokufezekisa izithembiso zalo mbutho zonyulo zokudala imisebenzi. Uthe le migudu basezakuyisondeza ngokukhangela nezinye iindlela.",‘Uluntu malingalahli inkunkuma kwimibhobho yamanzi’ Trollip
"Amaqela alishumi elinesithandathu adlala kwiPSL aza kubuyela emabaleni kwiindawo ezahlukeneyo ngempelaveki emva kokuthi khebevu ixeshana ngenxa yemidlalo yamazwe ngamazwe.  
Iqela laseMpuma Koloni, iChippa United, lintingele kwiphondo laseGauteng – apho kulindeleke lixikixane neOrlando Pirates kumdlalo obalulekileyo weTelkom Knockout oza kube useOrlando Stadium ngoMgqibelo ngo’20:15.  
Ngaphandle kwamathandabuzo, umdlalo uza kutak’iintlantsi ngoba uphakathi kwamaqela amabini adlala ibhola ephucukileyo. 
Nangona usihlalo weChippa, uSiviwe Mpengesi, enomnqweno wokubona iqela lakhe liphakamisa indebe ngenye imini – uTinkler uthi ufuna ukugxila kwimidlalo yePSL, iyavakala lo nto ngoba iqela aliyiqalanga kakuhle isizini.  
UTinkler uza kusebenzisa umdlalo wangempelaveki njengethuba lokulungiselela umdlalo obalulekileyo oza kube uphakathi kweChippa neMamelodi Sundowns kwiveki ezayo. Nakubeni uTinkler ekwazile ukuyisusa iChippa endaweni embi emva kokuphumelela imidlalo emibini kwimidlalo emihlanu – kodwa kuyabonakala ukuba ufuna ukuqinisekisa ukuba kuyiwa kwiholide yokuphela konyaka iChippa United isendaweni engcono. 
UTinkler uxelele amajelo eendaba ukuba iqela lakhe linabo abadlali abanokumelana namaqela afana nePirates.  
“Besisazi ukuba siza kudibana neqela elomeleleyo. Kodwa ndifuna ukuthi eyona nto ibalulekileyo kuthi yimidlalo yePSL. Sinomdlalo obalulekileyo neSundowns ozayo. Emva kokubethwa yiHighlands Park, ndicinga ukuba kufuneka sifumane inqaku nokuba linye kuwo. Lo nto ayithethi ukuthi asiyikhathalelanga iTelkom. Sinabadlali abakulungeleyo ukuqubisana nabadlali abafana nePirates,” utshilo uTinkler emva kokuthelekiswa kwamaqela eGoli. 
Umdlalo uza kuba nzima ngoba iPirates izingela indebe emva kweminyaka engaphaya kwemithathu ingacholi naphantsi.  
“Sizimisele ukusebenza ngokuzimisela. Eyona nto siyifunayo kukufumana iziphumo ezihle. Umdlalo obalulekileyo kuthi ngoku ngulo siza kuwudlala neChippa. Ixesha lokonwabisa abalandeli bethu lifikile,” utshilo uMilutin Sredojevic.",‘Sinabo abadlali abanokumelana neBucs’
"KUNYAKA ophelileyo, uluntu kumakhasi onxibelelwano lwalothukile, ingakumbi abafundi baseNMU emva kokuba umdlwenguli enukuneze ngesondo abafundi ababini abenza izifundo zeFashoni kwela zikomfundo. 
Ingaba kwakwenzeke ntoni kanye? 
Oku kuza kuvakala kakuhle namhlanje ( uLwesine ) we25 kweyeDwarha, xa omnye wabo bafundi owaba lixhoba eza kubalisa eli bali libuhlungu kwiqonga lemidlalo laseBhayi. 
Nangona nje umdlwenguli wabanjwa, waze wagwetywa iminyaka evisayo eziseleni, lo mfundi owadlakathiswa ngesondo, ufuna ukwabelana ngeli bali noluntu. 
Lo mdlalo weqonga obizwa ‘Rape Textile’ ubhalwe nguXabiso Zweni, owaziwayo njengombhali nombalisi wemidlalo yeqonga ingakumbi eBhayi. 
Lo mdlalo ubaliswa ngeendlela ezohlukeneyo eziquka umbongo nomdaniso ngabadlali, nabaquka uZweni buqu (odlala indawo yomdlwenguli), uAsanda Hanabe, uNtomboxolo Nomkalo nabanye. 
UZweni uxelele I’solezwe kudliwanondlebe ukuba lo mdlalo, ubeka elubala imeko yoMzantsi Afrika othiwe mbende ziziganeko zodlwengulo nempathombi ngokwesini. 
“Aba bafundi bangamaxhoba weso siganeko zange bafumane thuba lakubalisa ibali labo, ngoko omnye kubo unikwa ithuba lokubalisa okwenzeka  ngobo busuku belishwa. 
“Ngalo mdlalo, sifuna amadoda akhe azifune, azilungise iimpazamo, ahlale phantsi, azithandazele ngokwawo kwaye azinyange,” kuphawula uZweni. 
UZweni uthi ixhoba belifuna oku kuphume ngqo emlonyeni walo. 
“Wayecatshukiswe yindlela ibali lakhe elabaliswa ngayo ngabeendaba, weza kum ukuze silibalise njengomdlalo oza kufundisa nabanye.” 
“Simbona eqongeni ezicoca ngegazi emva kwesi sehlo kuba kaloku ayizompahla zakhe kuphela ezakrazukayo, kodwa kwakrazuka umoya nentliziyo yakhe,” kubalisa uZweni. 
Eli bali alikhangeli kuphela icala lexhoba, kodwa nelo lomdlwenguli liyavela. 
“Ubalisa ngendlela adlwengule ngayo amanina aliqela, amanye ewafumana kwiindawo zentselo, njalo njalo.” 
Amatikiti afumaneka ngeR80 kwabadala, ze ibe yiR50 ebantwaneni. 
Umdlalo useLittle Theatre ngo-18:30 ngale njikalanga.",Owadlwengulwa eYunivesithi ubalisa intlungu yakhe eqongeni
"Lihlehliselw’ umhla wamashumi amabini kweyeSilimela ityala lenqununu yesikolo iBlythswood Junior eNgqamakhwe etyholwa ngokudlwengula umfundi wesi sikolo owayeneminyaka elishumi elinesithathu ngelo xesha. 
USiviwe Shosha (51), inqununu yaseBlythswood Junior, wabanjwa ngomhla wamashumi amabini anesixhenxe kwinyanga yeKhala nyakenye emva kwezityholo zokudlwengula umfundi wesi sikolo isithuba seenyanga ezine. 
Isithethi samapolisa aseGcuwa uKapteni Jackson Manatha uthi lo mfundi wadlwengulwa ukusuka ngenyanga yoKwindla ukuza kuthi xhaxhe ngenyanga yeKhala kunyaka ophelileyo. 
Ityala likaShosha belihlelelwe ukuqhuba kwinkundla yengingqi eTsomo izolo, emva kokuba inkundla kamantyi waseNgqamakhwe izigqibile ezayo iimfanelo njengenkundla encinci. 
Ixhoba lodlwengulo belikhona kwinkundla yaseTsomo kodwa umantyi wagqiba kwelokuba malingaqhubi ityala kuba bengekho oonontlalontle bokuhlala ecaleni kwexhoba nanjengoko liselincinci ngokweminyaka. 
Umbutho olwela amalungelo amaxhoba okuphathwa gadalala iSonke Gender Justice ububambe imiheshuzo phambi kwenkundla, ngelibonakalisa inkxaso kwixhoba. 
Isithethi seSonke Gender Justice uPatrick Godana uthi ulibaziseko lwetyala lufana twatse nolibaziseko lobulungisa ngakwixhoba. Ngokwengxelo yosapho le nqununu ibiye imdlwengulele emzini wayo kwilali yakuNomaheya lo mntwana. 
“Lo mntwana ukhathazwa sisifuba (asthma) kwaye ulanda iipilisi ekliniki rhoqo. Le titshala ibithanda ukumkhapha ngemoto xa esiyokuthatha iipilisi. Eli nyala lokumdlwengula liqale apho. 
“Babesithi xa bebuya ekliniki, le titshala imthathe imse kumzi wayo ifike imdlwengule. Maxa wambi ebeye amdlwengule phambi kokuba ayokulanda iipilisi. Xa emdlwengule phambi kokuya kulanda iipilisi, ebeye amxelele ukuba makangabisaya ekliniki,” kutsho isalamane sexhoba. 
Iingxelo zosapho zikwadiza ukuba le titshala ibiye imnike imali lo mfundi, izama ukumvala umlomo. 
UShosha usagcinwe kuvalelo lamapolisa, ukusukela ukubanjwa kwakhe kweyeKhala.",Sakuvela kweyeSilimela isidlwengu senqununu
"Umninawa weKumkani yabaThembu uBuyelekhaya Zwelibanzi Dalindyebo osentolongweni uxhwilwe ngamadoda amane axhobe ngemipu eMthatha izolo, ngokokutsho kwamapolisa aseMthatha. 
UNkosana Mankunku Jongisizwe Dalindyebo uxhwilwe ngala madoda angaziwayo wafakwa emotweni. Iingxelo zithi ukwazile ukutsalela umnxeba igqwetha lakhe uMatthew Mpahlwa, esithi ucela uncedo kodwa laphinda laqhawuka olonxibelelwano. 
Isithethi samapolisa aseMthatha uLieutenant Colonel Mzukisi Fatyela uthi esi sehlo senzeke malunga necala emva kwentsimbi yesine malanga (16h30) ngoLwesihlanu. “Amapolisa aphantsi phezulu ekhangela yena kwakunye nabo bamxhwilileyo,” utshilo uFatyela. 
UNkosana Jongisizwe ebengavisisani kwakunye nonyana kaKumkani Zwelibanzi, uNkosana Azenathi Zanelizwe Dalindyebo, malunga nofanele ukubamba kubukumkani nanjengoko iKumkani isadontsa isigwebo entolongweni. 
Okungavisisani kude kwabangela ukuba uNkosana Jongisizwe ase le nyewe kwiinkundla zomthetho. 
Iqela labaThembu elixhasa uNkosana Jongisizwe lisamile kwelokuba yile nkosana efanele ukubamba kubukumkani kuba libanga ngelithi uNkosana Zanelizwe wazalwa ngaphandle komtshato. Kananjalo, iqela elixhasa uNkosana Zanelizwe limile kwelithi ngunyana kaKumkani Zwelibanzi ofanele ukubamba kuba unina, uKumkanikazi NoCollege Dalindyebo, walotyolwa yiKumkani.",Umnqa kuxhwilwa umninawa kaBuyelekhaya Dalindyebo
"Inkqubo yokuchongwa komqeqeshi weSouthern Kings omtsha ipotyalakile emva kokuba abaphathi bebhengeze igama lomqeqeshi oza kubambela okwethutyana. Konke oku kwenzeka emva kokuba kuye kwakho iingxelo ezithi abachongi beKings bakhethe ukulibeka ecaleni igama likaPeter de Villiers, osele esuka kwiqela lesizwe – Amabhokobhoko. Abantu abaninzi bathe uDe Villiers ngoyena mqeqeshi ofanele ukuqesha iqela lombhoxo laseBhayi ngoba unamava ngaphezulu kunabo abanye abekhuphisana nabo. 
Eyona nto ethe yadala ingxokolo ngumba wezetifiketi zoqeqesho ebekusithiwa akanazo uDe Villiers. Yaphendula iKings ngelithi: “Sikwamkele konke esikufumene kwiqela labantu ebelinikwe uxanduva lokukhangela umqeqeshi omtsha. Kodwa sibone ukuba ingxoxo engesetifiketi sezifundo zokuqeqesha zikaDe Villiers iyiphazamisile yonke inkqubo yethu. Sicinge ukuba kufanelekile okokuba sichonge uRobbi Kempson njengomqeqeshi obambeleyo kude kuchongwe umqeqesho oyintloko.”",Ipotyalakile inkqubo yokuchongwa komqeqeshi omtsha kwiSouthern Kings
"Iqela lombhoxo laseBhayi elibizwa ngokuba yiAfrican Bombers Rugby Football Club lithi ukubekwa kukaSiyamthanda “Siya” Kolisi njengoKapteni weqela lesizwe iSpringbok, kubonisa inguqu embhoxweni. 
 Ukuchongwa kukaKolisi kubhengezwe ngumqeqeshi omtsha weBoks uRassie Erasmus kwiveki ephelileyo, kwaye kubonwe njengelona nyathelo licacileyo xa kuthethwa ngenguqu embhoxweni.  
IBombers eyayidlalelwa nguKolisi, kunyaka ozayo izakube ibhiyozela iminyaka engamashumi amathandathu isebenza. 
UZola Tengile uxelele I’solezwe lesiXhosa ukuba beliqela bazingca kakhulu ngokunikwa kukaSiya isikhundla esiphezulu kwiqela lesizwe.  
“Sikunye nawe Siya njengoko uza kuphakamisela phezulu ibhanile yeBombers neyaseBhayi. Sithi huntshu mntan’ omgquba, phakama Gqwashu, ixesha lakho lifikile.  
“Imilomo ayivaleki kuthi ingakumbi kuba le nto siyibona iyinkuthazo enkulu kulutsha lwethu olusabaleka eluthulini kwiilokishi zaseZwide, Gugulethu, Mdantsane, eSoweto naseMlazi. Siyakwazi ukuzithoba kwakho, sinethemba lokuba kuya kukuphumelelisa nanjengoko kuqhele ukwenzeka,” utshilo uTengile. 
Amehlo aza kube ekuSiya Kolisi ngempelaveki xa Amabhokobhoko edibana neNgilane kumdlalo wovavanyo oza kube useEllis Park Stadium emalanga ngoMgqibelo. 
 Amakhwenkwe kaRassie Erasmus aya emdlalweni ephantsi koxinizelelo emva kokubethwa yiWales ngo’22-20 kumdlalo obubanjelwe eMelika kwiveki ephelileyo. 
 Kwimidlalo yovavanyo emithathu eza kudlalwa nguMzantsi Afrika neNgilane, nguKolisi oza kube ekhokele iqela.  
URassie uvumile ke kambe okokuba umdlalo weveki ephelileyo ubungancumisi. UBongi Mbonambi uza kuqala umdlalo ngoMgqibelo njengehuka. 
 OkaMbonambi ungena endaweni kaMalcolm Marx owonzakeleyo ngoba umqeqeshi ukhangela umdlali onamava kwimidlalo yovavanyo. 
“Kwimidlalo efana nalo uzayo, kuye kufuneke abadlali abanamava kwimidlalo yovavanyo njengaye uBongi. Uza kudlala kule veki ngoba isimo sakhe somzimba sihle. Ndiza kukhetha phakathi kukaAkker van der Merwe noChilliboy Ralepelle. UBismarck noFrans Steyn baya kuhlolo lwempilo eFrance, thina sakufumana ithuba lokubajonga kwiveki ezayo,” utshilo uRassie kule veki.","‘Phakama Gqwashu, ixesha lakho lifikile!’"
"Amakhosi onwabile kobu busuku banamhlanje emva kokuba ebhulele amasaka iMaritzburg United ngamagowuli amathathu eqandeni (3-0) emdlalweni weDStv Premiership obubanjelwe eFNB Stadium. Iqela laseSoweto liye emdlalweni linomsindo emva kokuba libethwe yiRoyal AM ngo’1-0 emdlalweni elidlale kakuhle kuwo eChatsworths Stadium ngempelaveki egqithileyo. Yona iTeam of Choice iye emdlalweni wanamhlanje izithembile emva kokubambana neSekhukhune United ngo’1-1 emdlalweni wokuqala wesizini entsha. Asukelene sizuka amaqela omabini kwisigaba sokuqala somdlalo. Ibhakuzelise umnatha iKaizer Chiefs ngegowuli elifakwe ngu-Ashley Du Preez emzuzwini wesine. 
Emva kwemizuzu embalwa, uKeagan Dolly ufake igowuli lesibini leChiefs emva kwempazamo eyenziwe ngabadlali beMaritzburg United endaweni embi. Ngaphandle kwamagowuli ebihamba phambili ngawo iChiefs, umdlalo ubumhle futhi omabini amaqela ebezimisele. Abuyile amaqela ekhefini abonisa ukunxanelwa impumelelo ngendlela efanayo naleya ayibonise kwisigaba sokuqala. Kuye kwabonakala ukuba uJohn Maduka uthethile nabadlali bakhe. Indlela abadlale ngayo ibiphucukile futhi bebehlasela kakuhle. Eyona nto ephoxe iMaritzburg United ibe kukungakwazi ukufumana amagowuli emva kokudala amathuba amahle. 
Nokuvumela iChiefs ifake amagowuli amabini kuyisokolisile kakhulu emdlalweni. Ibingeke iChiefs ephantsi koxinizelelo lwabalandeli ivume ukubethwa ikhokela ngamagowuli amabini. Omabini amaqela enze iinguqu ezibonakalayo – kodwa ke iTeam of Choice ayincedekanga. Kwicala leChiefs ube khona umahluko omkhulu emva kokukhutshwa kwamadoda afana noYusuf Maart noDolly. Umdlali weChiefs osakhulayo, uMduduzi Tshabalala, ungene wabethelela isikhonkwane sokugqibela. Igowuli alifake ngebhola entle ayinikelwe nguKhama Billiat uzazise ngalo kubalandeli beChiefs ekudala befuna ukumbona edlalela iqela elikhulu. 
Kaizer Chiefs: Bvuma, Solomons, Ngezana, Kwinika, Frosler, Matlou, Sithebe, Maart, Du Preez, Dolly, Billiat. 
Amalalela: Petersen, Nj. Ngcobo, Blom, Mashiane, Alexander, Radebe, Nk. Ngcobo, Sekgota, Shabalala 
Maritzburg United: Ndlovu, Makume, Ndengane, Mashikinya, Sam, Theron, Human, Ritchie, Soukouna, Samu, Macheke. 
Amalalela: Leaner, Monomodi, Skelem, Kiekie Kimvuidi, Hlongwa, Moloisane, Conco, Baloyi, Palace.",Amakhosi ayibhulele amasaka iMaritzburg United emdlalweni obuseFNB Stadium!
"Batakataka phezu komlambo womchamo nelindle abantwana belokishi yaKwaDwesi eBhayi kumasipala waseNelson Mandela Bay. 
Abahlali bale ndawo bathi le yiveki yesine ipaki yokudlalela abantwana kule ndawo ibaleka imfucumfucu ikwagutyungelwe livumba eliphuma kumbhobho welindle ophuphumayo ongaphakathi kuyo. 
Bathi le paki kukuphela kwendawo ekhuselekileyo yokudlalela ikwakufutshane emakhayeni, besithi kulapho abantwana babalekela khona rhoqo ukuphuma kwesikolo. 
Bathi kudala bemchazela umasipala wabo ngale meko kodwa urhuqa unyawo ukuyilungisa. 
“Bayeza abasebenzi bakamasipala ngeenqwelo ezinkulu bagrumbe into engapheliyo, emva koko baphele emehlweni sishiyeke sisa ntyumpantyumpeka eludakeni lweli lindle,  sichankcatha phezu komchamo nabantwana bethu,” utshilo uFezeka Dunjana ongumhlali kwesinye sezitrato ezikufutshane kule paki. 
Aba bahlali bathe uloyiko lwabo kukuba abantwana baza kude babe zizisulu zezifo kuba abayeki ukuza kule ndawo nanjengoko inezixhobo zokudlala ezifana noojingi kunye nomtyibilizi. 
UMzolisi Mphithi okwangomnye wabahlali uthe nanjengokuba le paki isendleleni kunyanzeleka ukuba kugxumpuzwe kulo mlambo ngabantwana nabantu abakhulu xa benqumla besiya esikolweni nakwizithuthi zikawonkewonke. 
“Kunzima apha abantwana bethu barhawuzelela iindawo eluswini kukwanyanzeleka ukuba sivale neminyango ngenxa yokubopha kwevumba, sitya sisonyanya,” utshilo uMphithi. 
Uhambise wathi naye ukhe waqhagamshelana neeofisi zikamasipala wathembisa ngelithi baza kuyijonga le meko. 
Othethela lo masipala, uMthubanzi Mniki, uthe bawathumele amagosa okusebenza undonakele kula paki, watsho esithi ucebisa abahlali ukuba bakhawuleze ukuchazela umasipala ngomonakalo ezindaweni zabo, watsho esithi nabanina ekuhlaleni unelungelo lokwenza oko. 
isibhalo@inl.co.za",Batakataka phezu komchamo nelindle kwaDwesi
"UMphathiswa weSebe lezeMidlalo ubuGcisa neNkcubeko eMpuma Koloni uBulelwa Tunyiswa ukhuthaze isizwe esimnyama ukuba sizingce ngeAfrika, esithi xa kuhlonitshwana futhi kubanjisenwe, iAfrika iya kuntingela phezulu. 
 
UTunyiswa ebethetha ngaseEastern Beach eMonti ngoLwesihlanu, apho iMpuma Koloni ibibhiyozela khona usuku lweAfrika, olwavela emva kwendibano yamazwe aseAfrika akhululekileyo awayebambe indibano eAddis Ababa eTopiya ngo1963. 
 
Minyaka le, olu suku luya bhiyozelwa ngamazwe ayinxalenye neManyano yaseAfrika (African Union) ngeenjongo zokuphawula ngemiba edla umzi kweli zwekazi kuquka nezinto ekungabhiyozwa ngazo. 
 
UTunyiswa uthe: “Masingalibali apho sivela khona. Izwekazi lethu iAfrika, lalicinezelwe kakhulu, ingakumbi apha ekhaya eMzantsi Afrika. Ngoku sikhululekile, kodwa kusekuninzi ekufanele sikwenze ukuqinisekisa intlalontle yomntu ontsundu eAfrika.” 
 
UTunyiswa ubalule imidaniso, izinxibo, ingoma, izibongo, imithungo njengezinye zezinto ezichaza ncakasana ubuAfrika kubantu beli zwekazi, watsho esithi kufanele abantu bazingce ngoko. 
 
“Masisebenzise imbali etyebileyo yethu ukuze kuxhamle abantu bakowethu ngayo. Ubuhle bendalo bufanele ukuxhamlisa uluntu lakowethu ngamathuba ezoqoqosho,” utshilo uTunyiswa. 
 
Kulo msitho waseMonti, bekumenywe abemmi bamazwe aseAfrika abahlala apha eMzantsi Afrika, bebonisa ngeentlobo zenkcubeko yabo. La mazwe ebequka iNigeria, DRC, Burundi, Uganda, Rwanda namanye.",‘Masizingce ngeAfrika yethu’
"Okokuqala embalini yayo iHighlands Park, ukusukela kunyaka ethe yanyukela kwiPSL, ngoMgqibelo ngentsimbi yesithandathu emalanga iza kufumana ithuba lokuphumelela indebe xa idibana neSuperSport United emdlalweni weMTN 8 ekulindeleke utshise bhe eOrlando Stadium.  
Ufumene ithuba lokwenza imbali uOwen Da Gama ngokuthi abethe Amatsatsantsa aza kudlala umdlalo wokugqibela weMTN 8 ityeli lesithathu elandelela. 
 Ayiphumelele kabini – kodwa iHighlands Park, eguqise amaqela afana neOrlando Pirates nePolokwane City, izimisele ukubhalisa elayo igama kwiincwadi zembali yebhola ngokuphumelela ngoMgqibelo.  
Akukho bani onokuyithandabuza into efunwa yiHighlands Park ngoba idlala kakuhle futhi iqeqeshwa yindoda enesibini.  
UDa Gama ubadlalise bonke abadlali bakhe ngethuba iqela lakhe libetha iPolokwane City.  
Ibiyindlela egqibeleleyo leyo yokulungiselela iSuperSport ekelemayo emidlalweni yeendebe – ngakumbi iMTN 8. 
Kutshanje, uDa Gama uthe uzingomba isifuba ngomsebenzi owenziwe yiHighlands Park ukuzokuthi ga ngoku kwiPSL.  
“Andikholelwa ukuba iqela liza kuqala iveki lilungiselela umdlalo wendebe ebholeni yaseMzantsi Afrika.  
Wonke umsebenzi endiwenzileyo ubungeke wenzeke ngaphandle kwenkxaso yabaphathi.  
Andingomntu olaqazayo ngoba ndiyayazi into endinayo eqeleni lam. 
 Into esinokuyenza kukuqhwabela umsebenzi weqela phambi komdlalo wokugqibela,” utshilo uDa Gama ethetha neentatheli. 
Nangona imbali isithi Amatsatsantsa lelinye lamaqela aphambili kwicala lokuthatha iindebe – kodwa akufuni nokuyiva leyo into uDean Furman phambi komdlalo ozakube useSoweto.  
“Siyazingca ngokuya emdlalweni wokugqibela kwiMTN – kodwa lo nto ayithethi ukuba asibuyanga nendebe.  
Sizimisele ukuwenza umsebenzi – kodwa kunzima ukudlala neHighlands Park ngoba iyingozi. Sinembali embi emidlalweni yethu nayo,” utshilo uFurman.  
Ukuphumelela kweSuperSport indebe ingazindaba ezimnandi kuKaitano Tembo onikwe ithuba lokuqeqesha kwisizini egqithileyo futhi osakhangela indebe yakhe yokuqala njengomqeqeshi. 
 Phambi kwakhe uTembo, iSuperSport ikwazile ukuphakamisa iindebe phantsi kukaStuart Baxt no-Eric Tinkler iminyaka ilandelelana. 
 “Kungakuhle ukuba singayithathela umqeqeshi wethu indebe ngoba simphoxile kwisizini edlulileyo,” utshilo uFurman.",MTN8: Amatsatsantsa neHighlands kwiWafa Wafa
"Kushiyeke iintsuku ezimbalwa phambi kokuba Amabhoko-bhoko angquzulane nelizwe eliyingozi kumbhoxo, iNgilane.  
Umqeqeshi * -Allister Coetzee sele eqalile ukuthelekisa amanqaku omdlalo weqela lakhe ebelidlala neBarbarians ngoMgqibelo odlulileyo. 
Amabhokobhoko adlale ntanganye ngo’ 31-31 kulo mdlalo, ibingumdlalo wokuqala wokhenketho kwelamaNgesi.  
UCoetzee unexhala kuba engafumananga ixesha elaneleyo nabadlali bakhe phambi kokuya eTwickeckenham. 
Ngabadlali abalishumi elinambini abazakuzimanya neqela likaCoetzee abazakujamelena neNgilane, Italy neWales.  
Umqeqeshi weNgilane * -Eddie Jones ukhe wencedisa uJake White kwiiBoks. Ngaphandle kwamathandabuzo uzakube edlala neqela alaziyo ukuba libotshwa ndawoni na. UJones sele ebadibanisile bonke abadlali bakhe kwinkampu ebisePortugal kwiveki ephelileyo, apho alungiselela khona uMzantsi Afrika, i-Argentina ne-Australia. INgilane oko iphumelela imidlalo elishumi ilande lelana, elithoba kule midlalo ibinguJones obexhuzula imikhala. 
Eyona nto izambeka phantsi koxinizelelo uCoetzee kukuba ngoku uzama ukuqalisa indlela entsha yokudlala, kodwa ixesha akanalo. Ngoku ufuna abadlali bagxile kakhulu ekuhlaseleni xa bedlala umdlalo wabo. 
“Into ezakuba nzima kukwenza iqela lethu lidibane kule veki. Sele ndichithe iiveki ezimbini naba badlali, ngoku besilungiselela umdlalo weBarbarians, uninzi labo ngabadlali abancinci kodwa ndonwabile yindlela abaqhube ngayo,” utshilo uCoetzee. 
“ Umdlalo wethu wokugqibela wovavanyo siwudlale kwisithuba senyanga edlulileyo. Akuzobalula ukungquzulana neNgilane izakuba ngumceli mngeni ngaphandle kwamathandabuzo.” 
INgilane liqela elinamava kakhulu, kwaye uCoetzee uhamba neqela elinabadlali abaninzi abaselula. Abadlali abafana noJamba Ulengo noNizaam Carr uzakubeka ithemba kubo ngoMgqibelo.",UCoetzee unexhala phambi komdlalo wovavanyo
"#Spitch Ndicela uncedo. Ndixolise ukuba ndiphumile emxholweni. Ndihlala eMdantsane nomama ondizalayo, 56, nabantwana bam abayi3 nomzukulwana, omnye uhlala kudadobawo wam. Ndinabantwana bane bebonke, intombi kunye namakhwenkwe amathathu, enye ngumzukulwana. Ndina41 mna, umntakwethu ona23 nomalume ongaphezu kwe60 bahlala apha nabo. 
 Ingxaki yam ingendlela izinto ezenziwa ngayo ngumama, uyakhetha kakhulu, futhi akayifihli lo nto. Mna ndikhuliswe ngutata wam. Ndidibene naye umama ngo2014. Ndandina36 ukuqala kwam ukumbona. Ndiqale ukuhlala naye 2017. Ebengumntu okonwabeleyo ukudibana kwethu evuyela nokuba ndizohlala kuye. Ndandingasebenzi ngoko, ndandihlala nomyeni ePretoria, and he was verbally abusive, still is. So i needed a break from him ndazohlala nomama kuba ndifuna sazane ngcono.  
Ndathutha nabantwana. Biggest mistake. Fast forward to last year. Uye watshintsha umama, around August/September, wangumntu oba nomsindo kwaye umsindo wakhe ujolise ebantwaneni. Waqala ngokusoloko engxolisa lo umdala uyintombazana (22 then), esithi ulixelegu, ikhitshi malingabi mdaka ekhona. Ubefunda ke lo mntu, upgrading her matric. Esebenza ngeeweekend. Then she started attacking aba bancinci, (9 years and 5 years last year), esithi mabosha umbane xa bemane befudumeza ukutya okanye lo una10 xa epheka noodles okanye esenza iti.  
Asinayo iketile apha endlini, ihlala kubhuti wam kwiflat yakhe. Athi bayadlala ngokutya. Wade wathi bangaphinde balusebenzise ubisi. Phofu ndilithenga ngegrant yabo. Ke mna ndingumntu ongahlaliyo ncam apha endlini, mandithi bendingahlali ncam, ngoba kukho ikhaya eli bendikhuliswe kulo, kulotata. Uye wasweleka kunyaka ophelileyo. Akukho mntu ngoku, bendimane ndisiya khona, okanye ndiye kwadabawo lo uhlala nomntwana wam wesibini.  
Kulo nyaka, ndihambile ngoFebruary ndayokuhlala kwadabawo. Kanti abantwana bam bazoshiyeka behleli kakubi nangakumbi. Bengxoliselwa ukuzenzela ukutya. Wade lo una10 waku boycott(a) ukutya iveki. Ndabuya ke, ndangambuzi nto umama, phofu ndabe ndibaxelele oodabawo ukuba andizukwazi ke ngoku ukuba ndimane ndisiya ekhaya ngaphandle ukuba yiholide ndizohamba nabantwana bam. Ndacela oodabawo bandincedise kwigrocery, phofu bebehleli bendincedisa, but i guess it wasn’t enough for umama. Ndabuya ke, futhi nyhani ndabuya eworse inkohlakalo. Ndathula andathetha nto.  
Umyeni lo wam ongutata wale 2 incinci, wathi ufuna ukuza azobona abantwana, this was in May, mna ndibuye April. Abantwana babhityile bangamathambo. Ndanoloyiko ke ngoku ukuba ndizothi batheni abantwana benje kutata wabo. Futhi nabo bazomxelela. I ended up ndimbalisela imeko. Naye akaphangeli, kodwa uthi xa efumene loo senti acinge ukuzobona abantwana bakhe. Kangangendlela ebekukubi ngayo kule ndlu, ngeweekend bendiye ndithathe abantwana siye kutata wabo.  
Phofu bahlukunyezwa nangumalume wam, uyasithuka, uyababetha. He is not a South African and since ndingasebenzi naye engasebenzi he can’t get permit/citizenship. He is kind of self employed, kodwa akakwazi ukuhlala eSA for a long period. Nangoku uhleli just 3 months waphinda eZimbabwe.  
Ndingabhala kuse phandle ngentlungu endikuyo. Ngoba ngoku akukho nombane apha endlini, ngoba kaloku owam umama uxabise izinja zakhe, aziphekela ukutya ngoku awubonayo ukuba uyaphela umbane. Athi xa ndingaphekanga kuba ndidiniwe angxole athi ndiselfish ngoba andibacingeli abanye abantu.  
Phofu abo bantu ngubrother wakhe nonyana wakhe, ngoba kaloku kungafa umntu xa bengenophekelwa kuba bona eyabo imali yeyokuthenga utywala instead of buying themselves into yokutya. Mna ndimbi entloko ngoba ndinabantwana abajonga kum xa belambile. Ndingazuziqoba ndidiniwe ndime embizeni just for abantu abanezandla nabo.  
As a result xa ndingazupheka ndithenga ihalf balale betyile abantwana. Kubhitye mna ke ngoku ngoba i sacrifice okwam ukutya for iintsana zam. Ndiphila ngeti emnyama. Igrant yabo idibene neyomzukulwana yi1200, but ndithenga iitoiletries, nokutya, nombane. Problem yam ke ngoku is that family yam oodabawo didn’t understand ukuba i needed a break kule situation yale ndlu, so bazikhupha kum. They stopped buying us groceries, literally. Ngoba mna bendimane ndiyokipita nomyeni, as they put it. 
My daughter is sick. Lo nyaka wonke uyagula, ukhule isisu oku komntu okhulelweyo, she looks 9 months pregnant, kwathiwa yicyst, kungona azokwenziwa ioperation next week. 
Ndidinga umsebenzi. I have a ND in Public Management, obtained in 2000. I’ve worked as an admin clerk back in 2001 to 2005 in a private school kodwa the school closed down. Worked as a sales person 2006 to 2009 
Worked as a cashier 2011 to 2012. Then again as an admin clerk at a creche in Pretoria 2015 to 2016. Qha umrholo wawumncinci kwaye ndihlutshwa nangulo myeni wam. Andisakhathali ke ngoku nokuba ngowokuklina, andiwuchasanga tuu. Andina reference as a cleaner, since I’ve never worked for anybody, except cleaning indlu endihlala kuyo. Andisakhathali ke ngoku nokuba ndisebenzela umntu, at least ndizobe ndibhatalwa, kunale yokubonwa as isicaka esingabhatalwayo. 
Namhlanje njengoba kungekho mbane, umama uhambe wayokuboleka imbiza emnyama for ukuphekela izinja zakhe. Thina noba asityanga, she doesn’t care. Mna ke I’m used to not eating. But abantwana bona cannot go without eating. Funeka ngoku ndihambe ndicela, into endingazange ndiyenze apha ebomini bam. Abazoya esikolweni ngomso ngoba akukho ndlela yokuba bahlambe namhlanje. Nangona bekubhetele beyile ngoba kukho ifeeding scheme. Wow!! Mna andiyazi iintlupheko!! Ukuba yiyo le ndikuyo into, it is surely humbling. I salute abantu abahluphekayo. Ndibahloniphile. 
IMPENDULO: Sisi, ndicela undithumele inombolo yakho kwikhasi lam likaFacebook ‘Spitch Nzawumbi’, andikuthembisi msebenzi kodwa noko ungumntu onento esandleni, ndizoncedisana kunye nawe. Le ndiyifunda apha akusontlalo yamntu tuu! Kuzofuneka wena uzame ukuphuma apho kwindlu kamama wakho, uyozifunela indawo yokuzimela yakho nabantwana bakho. Ndinoloyiko lokuba ngenye imini abantwana bakho bakuzonde ngelithi zange ubakhusele behlukunyezwa ukhona. Kucace mhlophe ukuba ubudlelwane bukamama wakho nabantwana aba bakho abubuhlanga, ndijongile nje nobenu ubudlelwane abubuhlanga ncam. Kuzofuneka uthathe isigqibo sokuba uzokwenza ntoni wena ukutshintsha loo meko. Ukhetha ukuhlala endlini kamama wakho okanye uyokwakha ikhaya lakho nabantwana bakho.",#Spitch ndinengxaki…
"Bawongwe ngezatifikethi neendebe abafundi besikolo samabanga aphantsi iEmafini, esikwilokishi yaKwaDwesi eBhayi. Batyunjwe ngenxa yobukrelele ezifundweni, ucoceko nakwezemidlalo. 
Lo msitho ububanjelwe kwiholo yoluntu iHenry Fazzie kule lokishi. Kulo msitho inqununu yesi sikolo uEmille McKay ubulele abazali ngentsebenziswano entle nangokunyamezela ootitshala esithi indlela abaqhuba ngayo abantwana babo ibonaklisa ukuba bayabaxhasa nase makhaya bebancedisa nasezifundweni zabo. 
Omnye wootitshala besisikolo uXoliswa Ngqokoqhwane uthe abantwana babo basebenza ngomdla omkhulu esithi oko kubonakalisa ukuba bayakhuthazwa emakhaya bekwaphulaphula noo titshala. Uthe basebenze nzima ngobukrelekrele nomonde. 
“Ootitshala ngabantu abangafane banconywe kumajelo eendaba ngomsebenzi wabo nangona besebenza kanzima kwii meko ezimaxongo.Thina ke siyazingca ngempumelelo yethu kulo msebenzi ebonakaliswa kukugqwesa kwabantwana bethu kwizinto zase sikolweni.” 
Usekela nqununu uNtombizandile Mange ukhathaze abazali esithi mababacenge abantwana bangabangxoleli ngethuba bebafundisa. Uthe ukukhulisa umntwana ngeigaqa zezithuko kungabangela umntwana acinge ukuba yinto elungileyo ade ayenze ekhaya okanye esitalatweni koo ntanga bakhe. 
“Abantwana bethu baphumela phakathi kwezinto ezininzi ezimbi nezizigrogriso ekuikhuleni kwabo ezifana neziyobisi notywala.Bazali bazani indlebe zenu nisoloko nibeke esweni bantwana benu.Hlalani emthandazwen,” utshilo.",Bazuze amawonga abafundi abagqesileyo
"Ingaba le nto kuthiwa lisiko isahambelana nale mihla siphila kuyo? Bona ubuchwepheshe banamhlanje buyancedisana kusini na ekukhuliseni inkcubeko yakwaXhosa? 
Leyo yimixholo ebixovulwa ziingcali zesiNtu ngosuku lokubhiyozela inkcubeko, amafa kwakunye namagugu kwiziko iSteve Biko eGinsberg ngaseQonce. 
Abo bebesetafileni kwezi ngxoxo ngumlawuli kwibhodi ejongene neelwimi eMzantsi Afrika eMpuma Koloni iPANSLAB , uMlawu Tyatyeka, kwakunye negqirha elichaza amaphupha kwiphephandaba lethu, uLulama Mpahla. 
UTyatyeka uthi ngenxa yokutshintsha kwamaxesha kuninzi ekuthe kwatshintsha kwinkcubeko yakwaXhosa. Uthi inkululeko ize nento ezininzi yade yatshintsha neengqondo zoluntu olumnyama bawatyeshela amasiko kwakunye nezithethe zabo. 
“Isizwe sisizwe ngenkcubeko. Kodwa into esibethileyo kukuba inkcubeko ilawulwa zizinto ezikhoyo ezisingqongileyo. Ezinye zazo isenoba zizinto zemveli, ezokuhlala, ezonqulo okanye ezopolitiko. Ezinye zezinto zakudala yayilisiko lokulobola nangona nje kule mihla selingasaxatyiswanga,” utshilo uTyatyeka. 
Uqhube wathi kona ukulingwana akukalingwana kweli. Kusathwa umntu unelungelo ngokwenkolo yakhe kodwa icuba lentsangu alikavunywa ngurhulumente weli ukuba lisetyenziswe ngoku semthethweni ngamaRasta. 
Ushiye umbuzo eluntwini ukuba kutheni lento ingabantu abamnyama bodwa abasabhiyozela olusuku lwenkcubeko, njengoko esithi awusoze umbone umntu omhlophe ebhiyozela olusuku. 
Ukanti uMpahla ungqinile esithi impucuko ifike yadlala indima enkulu kuluntu olumnyama kuquka nengqondo yabantu abamnyama itshintshile. 
UMpahla yena wongeze ngelithi, “ukufika kwempucuko kubangele ukuba thina bantu bamnyama singazazi ukuba singoobani na, impucuko ifike yathatha into eninzi kuthi. Impucuko ide yabe ihlutha nengqondo yokwazi ukucinga nengqondo yokuba sikwazi ukuziqalela izinto thina singabantu abamnyama. Kanti inkcubeko bubuntu bethu.” 
Uqhube esithi, ngoku sele kuphilwa kwilizwe apho impucuko ize nezinto zobuchwepheshe, izinto thina bantu besintu esingenawo amandla okuzitshintsha. 
“Masiqhubeke sibusebenzise obubuchwepheshe bukhoyo sifundise abantu abatsha ngenckubeko kwanangezithethe zabo basazi isiNtu sabo,” utshilo uMpahla. 
Ukwathe kukho abakholelwa kwelokuba ubuchwepheshe banamhlanje abuhambisani nezinyanya zethu, watsho esithi obu buchwepheshe sesona sixhobo sinokusetyenziswa sitsale ulutsha libuyele kwinkcubeko kaNtu.",Ingaba uluntu lusawaxabisile amasiko kule mihla?
"Sizuka nje enyakeni omtsha, uMzantsi Afrika ubandakanyeka kwitumente yomnyazi equka amazwe aphambili kwihlabathi. Iqela lesizwe loMzantsi Afrika, iSPAR Proteas, sele lizimilisele iintente zalo eLondon, eNgilane – apho amazwe amane aza kuxikixana khona kwitumente ekuthiwa yiNetball Quad Series ukusukela ngomhla weshumi elinesihlanu ukuya kumhla weshumi elinethoba kule nyanga yoMqungu ka-2022. Umqeqeshi weSPAR Proteas, uDorette Badenhorst, ubhengeze iqela eliluqilima ngoba ugxeleshe imiqheliswa nangona iqela lakhe liza kudibana namazwe ayingozi kakhulu ebholeni yomnyazi. UMzantsi Afrika wagqibela ukudlala kwiNetball Quad Series ngonyaka ka-2019 phambi kokuqhambuka kweKhorona edungadunge ubomi babantu behlabathi. 
Iqela likaBadenhorst linethemba lokuthatha apho liyeke khona kunyaka ophelileyo eliqhube kakuhle kuwo kwiindawo ezifana ne-Ireland, iNorthern Osland naseNamibia – apho likhusele khona iAfrica Netball Cup elayiphumelela ngo-2020 kwitumente eyayiseKapa. “Indlela iqela elizilungiselele ngayo enkampini intle kakhulu. Ngelishwa, asikwazanga ukubanabo abadlali bethu abadlala emaNgesini ngenxa yemithetho ebingavumeli uhambo phakathi koMzantsi Afrika neNgilane. Kodwa nangona kunjalo, indlela abazimisele ngayo abadlali iyandichulumancisa,” utshilo umqeqeshi phambi kokulibangisa eNgilane kutshanje. UMzantsi Afrika uza kudlala ngaphandle komdlali wawo ophambili, uKarla Pretorius, okulindeleke afumane umntwana wakhe wokuqala kulo nyaka. 
Ephawula ngemidlalo ezayo, umqeqeshi uthe ufuna ukuvavanya abadlali abatsha kumaqela anamandla kwibhola yomnyazi. “Imidlalo yeQuad Series inika ithuba amazwe afuna ukuthatha inxaxheba emidlalweni yamazwe angamathanga (Commonwealth Games). Akukho ndlela yimbi yokulungiselela loo midlalo engaphezulu kwale siza kuyidlala. Siliqela, sizimisele ukudlala kakuhle kule tumente. Ndifuna ukubona umgama oza kuhanjwa liqela lam xa lidibene namazwe aphambili ebholeni yomnyazi kwihlabathi,” utshilo umqeqeshi. UMzantsi Afrika uza kudlala umdlalo wokuqala ngoMgqibelo emini neVitality Roses. UMzantsi uza kuthembela kubadlali abafana noPhumza Maweni, uZanele Vimbela noBongiwe Msomi.",UMzantsi Afrika uvula unyaka ngetumente yomnyazi enzima
"Amakhwenkwe kaThabo Seong, Amajita, enze umsebenzi oncomekayo kakhulu namhlanje ngokuthi azibekele indawo kwindebe yehlabathi (Fifa Under-20 World Cup). Amajita abethe iBurundi ngegowuli elinye eqandeni (1-0) emdlalweni we’Under-20 African Cup of Nations kwibala ekuthiwaa yiStade de Maradi kwilizwe laseNiger emantla ezwekazi le-Afrika. Ukulwela ukuya kwindebe yehlabathi yeyona nto iqela lesizwe loMzantsi Afrika ebeliyibeke phambili kunazo zonke izinto phambi kokunduluka kwalo kwiveki ephelileyo. Njengokuba izinto zihambe kakuhle, ngokuqinisekileyo kuthe qabu nakumqeqeshi. 
UMzantsi Afrika ubambe indawo yesibini kuGroup A emva kokudlala imidlalo emithathu. Abona badlali abafake ixinizelelo kwiBUrundi zisuka emdlalweni nguKhaya Leshabeka, uKobamelo Kodisang noThabiso Monyane. Kuye kwanyanzeleka abadlali beBurundi baxakeke bade benza neempazamo ezikhokelele kwigowuli ekuphela kwalo emdlalweni. Umdlali wasesiswini weSuperSport United ogama elinguLuke le Roux ufake igowuli loMzantsi Afrika ngepenela emva kokuwiswa kukaMonyabe emzuzwini weshumi kwisigaba sokuqala somdlalo. Bazamile nabo abadlali beBurundi – kodwa ngelishwa labo, izinto azibahambelanga kakuhle. Amajita neNigeria ebambe indawo yokuqala kuGroup A baya kumjikelo olandelayo we’Under-20 Afcon.",Amajita azibekele indawo kwiFifa World Cup
"Umphathi weChippa United ubuyele emva kwedesika egumbini lesikolo – apho afundela khona ukuba ngumqeqeshi. Kwiiveki ezidlulileyo abantu abaninzi bothukile xa bebona uMnu. Morgan Mammila ehleli noKurt Lentjies ebaleni ngethuba iChippa United ibetha iStellenbosch emdlalweni weDStv Premiership obuseSisa Dukashe Stadium. Ingcaciso ephume kwiChippa ithe uMammila usebenza njengomncedisi womqeqeshi ngenxa yolwazi analo ngebhola ekhatywayo. Kanti kwangaxeshanye, uMammila ufumene ithamsanqa elikhulu ngethuba ebandakanywa kwinkqubo yokuphuhliso lwabaqeqeshi abatsha ebikhokelelwe yiSouth African Football Association kwisithili saseNelson Mandela Bay. 
Babalelwa kumashumi amathathu abaqeqeshi abasakhulayo kwezoqeqesho abathe bafumana ithuba lokuzuza uqeqesho olusemgangathweni ophezulu iintsuku ezisibhozo zonke. UMammila ebephakathi kwabo ngoba uzinike uxanduva lokufunxa ulwazi olungamnceda kuhambo lwakhe olutsha njengomqeqeshi. Ingaba okwenziwa nguMnu. Mammila kunento yokwenza nokusokola kweChippa United esazama ukuphepha izembe njengakwiminyaka egqithileyo? Akukho bani waziyo. Kwabanye abantu ubukho bakhe ebaleni bekungabonakala njengendlela ethile yokulawula umqeqeshi. “Ndibone kubalulekile ukuba yinxalenye yale nkqubo ngoba iyafundisa kakhulu,” utshilo uMphathi weChippa. 
“Ebomini sifunda izinto ezintsha futhi kungenzeka endikufundileyo ndikusebenzise ngenye imini. Ndingumqeqeshi wesibini olisekela kwiChippa United. Yiyo lo nto kubalulekile kum ukufunda ngokuqeqesha. Njengokuba ndiqalile, sobe ndiyeke ndide ndifumane esona setifiketi esiphezulu soqeqesho ebholeni ekhatywayo,” utshilo uMnu. Mammila. Abaqeqeshi abasakhulayo bafumene ithuba lokufunxa ulwazi ngebhola kwiingcali zebhola ezifana noThabo Senong – ongomnye wabaqeqeshi beSekhukhune United kule sizini eqhubekayo. Ngomhla wesine kuCanzibe, iChippa United iza kulwela ukufumana amanqaku apheleleyo xa idibana neCape Town City emdlalweni weDStv Premiership oza kubanjelwa eNelson Mandela Bay Stadium.",Umphathi weChippa United wandisa ulwazi lwakhe kwezoqeqesho
"Abahlali baseNyanga kwindawo yaseLusaka eNtshona Koloni bachithe indlu yendoda abayityhola ngokudlwengula nokuzama ukudlwengula amantombazana ale ndawo.  
UZilindile Matiwana nolilungu lekomiti yasekuhlaleni, uxelele I’solezwe ukuba abahlali bayichithe indlu yale ndoda ngeCawe emva kokuba olu sapho lungakhange lusigcine isithembiso sokuzihambela.  
“Izikhalazo zokuba le ndoda iyadlwengula siqale ukuziva kunyaka ophelileyo, apho kuthiwa wabuya nabantwana abangamantombazana kwindawo yentselo, nalapho wathi wanyanzelisa omnye wabo ukuba angene kwigumbi lokulala,” utsho uMatiwane.  
Uqhube wathi isigqibo ebekufikelelwe kuso ngabahlali nolu sapho kukuba ahambe ayokuhlala kwenye indawo kuba nokuba ubanjiwe uhlala nje ixeshana aphinde aphume. 
 “Asiyikhuthazi konke konke into yokuphathwa nokuxhatshazwa kwamanina, yilo nto abahlali xa bebecela ukuba le ndoda ihambe, sibonile ukuba yeyona nto ilungileyo ukuze umthetho uzokudlala indima yawo.” 
 UZanoxolo Madolo nongusihlalo wekomiti yasekuhlaleni, uthe ezi zityholo ziqale ngeyoMnga kunyaka ophelileyo nanjengoko kusithiwa oku ukwenza inkosikazi yakhe xa igodukile.  
“Esikuvileyo kukuba le ndoda ibibanjiwe ngeyoMqungu, kodwa khange ihlale nto leyo eyenze abahlali bayicela ukuba iphume iphele kule ndawo,”utsho uMadolo. 
 Uqhube wathi sele abahlali bethatha isigqibo sokuchitha le ndlu nje kungokuba olu sapho bekufanele luzichithele lona ngoMgqibelo.  
“Ingxaki abahlali abaye banayo kukubona sele kuhlala omnye umntu kule ndlu nto leyo bekungavunyelwananga ngayo, sesona sizathu abasinike sona xa sibuza njengekomiti ukuba kutheni beyichitha nje le ndlu, basixelela ke ukuba usapho lohlulekile kukugcina isithembiso.” 
 Omnye wabahlali bale ndawo uxelele I’solezwe ukuba unobangela wokuba bachithe le ndlu kukukhutshwa kwale ndoda ejele.  
“Kufanele adlwengule abantu abangaphi kanti ukuze umthetho umfumane enetyala umvalele, sisizela nje inkosikazi yayo eza kufela izono zomntu ongayihloniphanga kuba ke nayo siyifuna ihambile kuba xa siza kuyiyeka apha iza kumana isiza apha le ndoda kwaye asifuni kohlula umtshato wabo, yilo nto sibagxothe bonke.”  
Uqhube wathi banabantu babo ababanjiweyo kulandela ukuchithwa kwale ndlu.  
“Inye into esiyifunayo kukuba aba babanjiweyo bakhululwe kuba la ndlu ichithwe ngabahlali baseLusaka ePhase 1 bonke ukuba kunjalo masibanjwe sonke ke,” utshilo umhlali.  
Isithethi samaPolisa aseKapa, uCaptain Van Wyk, uxelele I’solezwe ukuba ngabantu abane abalinganiselwa kwiminyaka engamashumi amathathu anesibini ukuya kumashumi amane anesine abathe babanjwa kulandela umonakalo owenziwe ngenjongo kwindlu yolu sapho.  
Uqhube wathi bavele nje kancinci kwinkundla kamantyi yasePhilippi.  
“Esi sine sibanjwe emva kokuchitha indlu yendoda abayityhola ngokudlwengula kanye nokuzama ukudlwengula,” utshilo uVan Wyk.  
Watsho esithi iqela labahlali lindwendwele isikhululo samapolisa aseNyanga nalapho lifike lathi ngabahlali ngokubanzi abachithe indlu, hayi nje abantu abane abathe bavalelwa.  
“Umasitishi uza kuba nentlanganiso neenkokheli zala ndawo ukushukuxa lo mba.”",Abahlali bachithe indlu yendoda abayityhola ngokuba sisidlwengu!
"Yonke imidlalo ye-Absa Premiership iza kuqala ngomhla weshumi elinesibhozo ngoMgqibelo weveki ezayo kwiphondo yaseGauteng. Esi sisigqibo esithathwe ngabaphathi bePremier Soccer League (PSL) nabeSouth African Football Association (Safa) ekulindeleke sibhengezwe nguGqirha Irvin Khoza ngokusesikweni xa ethetha namajelo eendaba kwintlanganiso engomso (uMvulo). Imidlalo ye-Absa Premiership yabekelwa bucala okwethutyana kwinyanga yoKwindla kulo nyaka emva kokufika kweKhovithi-19 kwilizwe loMzantsi Afrika. Iphondo laseGauteng lichongwe njengelona eliza kuthi kudlalelwe kulo nangona linengxaki yamanani aphezulu abantu abosulelwe yikhorona kwilizwe lonke ngenxa yamabala amaninzi elinawo kunamanye amaphondo. Onke amaqela aza kuhlaliswa endaweni enye ukuze kunqandwe ukosulelwa kwabadlali. 
Amabala aza kuzilolongela kuwo amaqela ePSL ngala: yiMark Park, yiWanderers Stadium, yiSt Stithians, iFourways High School, iJohannesburg Stadium, iAuckalnd Park Bunting Campus neChris Hani Stadium. Wona amabala aza kusingatha imidlalo aquka iFNB Stadium, i-Orlando Stadium, iEllis Park Stadium, iBidvest Stadium, iDobsonville Stadium, iRand Stadium, iMakhulong Stadium, iLoftus Versfeld Stadium, iLucas Moripe Stadium, i-University of Pretoria Stadium neTsakane Stadium. Nayo imidlalo yeGladAfrica Championship kulindeleke idlalwe – kodwa ingcaciso epheleleyo kulindeleke inikwe ngomso. IKaizer Chiefs ehleli kwindawo yokuqala kulindeleke iswantsulisane neMamelodi Sundowns elwela ukugcina isicoco sayo kwindawo yesibini.",Sithathiwe isigqibo ngendawo eza kusingatha imidlalo yePSL
"Emva kweeveki ezimbini lingacaci kakuhle ikamva likaKamohelo Mokotjo kwiqela lesizwe, ngoku uyindoda ekhululekileyo kwakhona emva kokunikwa iimpepha-mvume ezimnika ilungelo lokuba ngummi woMzantsi Afrika. Ezi ndaba zidizwe lisebe leZekhaya izolo emalanga. Ingxelo ekhutshwe nguMphathiswa uMalusi Gigaba ithe: 
Umphathiswa usebenzise igunya lakhe alifumene kuSection 13(3)(a)(i) kumthetho woMzantsi Afrika ka’1995 (Act No. 88 of 1995), ukuvumela okanye ukunika ilungelo elipheleleyo umnumzana uKamohelo Mokotjo ukuze abengummi waseMzantsi Afrika. Lo kaMokotjo wafumana imvume yokuba ngummi waseDutch kwinyanga yokugqibela kunyaka ophelileyo, ngaloo ndlela wathi waphulukana nelungelo lakhe lokuba ngummi waseMzantsi Afrika. Umphathiswa uphumeze esi sicelo emva kokuba lo mdlali enze isicelo ngokusesikweni. 
Njengokuba namhlanje iBafana Bafana iqubisana neGuinea-Bissau kumdlalo wobuhlobo eMoses Mabhida Stadium, umqeqeshi obambeleyo u-Owen Da Gama, angamnika ithuba lokudlala uMokotjo. Lo mdlali wakukhalala ukuba nummi waseMzantsi Afrika emva kokuxabana noShakes Mashaba ogxothwe yiSafa phambi konyaka ophelileyo. Emva komdlalo wanamhlanje, iBafana Bafana, intingela eMonti – apho izakudlala ne-Angola ngokuhlwa ngoLwesibini eBuffalo City Stadium. 
 
  
  
Abadlali abazakuqala umdlalo namhlanje: 
  
Bafana Bafana vs Guinea-Bissau: Khune, Mphahlele, Hlatshwayo, Mathoho, Langerman, Dolly, Mokotjo, Furman, Zwane, Serero, Erasmus. 
  
Amalalela: Keet, Coetzee, Gordinho, Thopola, Kekana, Mnyamane, Jali, Mabunda, Tau, Manyama, Veldwijk, Singh.",UMokotjo angayidlale iBafana Bafana
"OWAYESAKUBA  yiNkulumbuso yaseMpuma Koloni uNosimo Balindlela, osele ephantsi kombutho iDemocratic Alliance ngoku, uzakugayela inkxaso iDA kuluntu lwaseMzamomhle eGonubie eMonti ngoMgqibelo ukulungiselela unyulo lovalo-sikhewu oluzakubanjwa ngomhla wokuqala kwinyanga ezayo. 
 Olu lunyulo lokuvala isikhewu kwaWadi 27 eBuffalo City emva kokuba iANC igxothe uceba wale ndawo. 
 UBalindlela, olilungu lePalamente yephondo eBhisho phantsi kweDA, uzakube ephelekwa yinkokeli yeDA eBuffalo City uKevin Mileham, okwalilungu lePalamente yesizwe eKapa. 
 Kolu tyelelo, uBalindlela uzakube egayela inkxaso umgqatswa weDA uVusi “Batista” Jako, ogacele isikhundla sobuceba kule Wadi. 
 Oku kwenzeka logama amalungu eANC etshintshiselana ngamazwi engavumelani ngoyena mgqatswa ofanele ukungenela kolu nyulo lovalo-sikhewu. Kutshanje amalungu eANC ebebambe uqhankqalazo phambi kwee-ofisi zeANC kwingingqi iWB Rubusana (Buffalo City) kwisitalato iOxford eMonti esithi akamfuni umgqatswa wakwaWadi 27 abamnikwa yiANC. 
 Umgqatswa onguBoy Boy Kalani, abathi abahlali bamnikwe yiCalata House eQonce, bathi abamfuni. Abahlali bathi bafuna uVuyisile Thabiso Hokisi, angene endaweni kaHelen May, kuba bayoneliseka luhlobo asele eqhuba ngalo. 
Bakwadiza ukuba uHokisi bengabahlali bamonyule ngokomgaqo-siseko kuba imiqathango efanelekileyo xa kufanelwe konyulwe umntu bayilandele yonke.",UNosimo uzakugaya inkxaso eGonubie
"“SITHANDWA sentliziyo yam, ngaphandle kwamathandabuzo, le leta eya kuwe yeyona yakhe yanzima kubomi bam bonke. Ilifu elize neendaba zomphanga wakho, likhulu kunene futhi limnyama.” 
La ngamazwi kaNkosikazi Khusela Sangoni, isithethi sikaMongameli Cyril Ramaphosa esinqunyanyisiweyo, ngethuba lomngcwabo kaNkosi Madzikane Thandisizwe Diko II eLundzini koMkhulu, KwaBhaca, ngoLwesibini wale veki. 
UDiko ubhubhele kwisibhedlele saseMonti emva kwengulo engephi ngomhla wamashumi amabini ananye kwinyanga ephelileyo (yoMdumba). 
Kwileta ayibhalele owakwakhe, uKhusela utyibele ngosiba uthando lwababini ebelubonakala lunzulu, futhi lukhatshwa lulonwabo nentlonipho. 
“Ndihleli apha ndingayazi into emandiyithethe kuwe, kuba andizange ndiyicinge ukuba iza kwenzeka into enje, ingakumbi ngequbuliso elinje. Sithandwa wathembisa ukuba akusokuze undishiye. Ngamaxesha onke, ubuzibophelela ngelithi akusokuze undishiye. Kodwa namhlanje ndibhala la mazwi. Intliziyo yam yophukile, yashiyeka izingceba. 
“Molo myeni wam. Zulu, Nofisa, Khalimashe, Ndabezitha! Kule minyaka isixhenxe idlulileyo, ubundiphethe okweqanda, kwisizikithi sentliziyo yakho. Ubundenza ungqa phambili,” kubhale uKhusela. 
USihlalo weContralesa uNkosi Mwelo Nonkonyana uthi uDiko ebeyinkokheli yemveli yamaBhaca ezingcayo. “Ebewathanda amasiko akowabo, ewaqaqambisa kananjalo. Siyababulela abazali bakhe ngokusinika le nkokheli yemveli esincedisileyo ukuqhuba idabi lokuqaqambisa nokulwela umzila owashiywa ngookhokho bethu,” kutsho uNonkonyana. 
“Kuwe Nkosazana Khusela, sithi yosula ezo nyembezi. Bekuyizolo oku siyinxalenye nomtshato wasebukhosini, esiwuthatha ukuba yayingumtshato wonyaka (2018),” utshilo uNonkonyana. 
UMphathiswa weMfundo esiSiseko, uAngie Motshekga, ubalise ngobudlelwane bexesha elide athe wabenza noDiko. 
“Ndime apha , mhlawumbi njengomntu oxhamlileyo kumsebenzi wale Kumkani. Ndiqale ukumazi (uDiko) kwiminyaka edlulileyo. Ndandibhengeza iziphumo, apho iMount Frere (KwaBhaca) yayisesona sithili siqhube kakubi elizweni. Ndaqhula ndathi ‘nanga amaBhaca ehleli emaqandeni abolileyo’. Waqhakamshelana nam (uDiko) esithi ufuna indlela yokulungisa le meko. Oko yaba kukuqala kwentsebenziswano entle kunene. 
“Ndeza kwesi sithili, satyelela izikolo ezininzi nalapho saye safumanisa ngeengxaki ezininzi ezifana nokungabikho kwezixhobo ezikolweni, abantwana abazintloko zamakhaya. Ndathi masihlale phantsi ukuze sisuse amaBhaca kula maqanda ndithetha ngawo. Ukusukela ngoko, iMount Frere yaqala ukuqhuba kakuhle kwezemfundo,” utshilo uMotshekga. 
INkulubaphathiswa uOscar Mabuyane uthe: “Ngaphandle kwamathandabuzo, linxeba elinzulu eli kuni, elakuthatha ixesha elide ukuba liphile. Wanga ke uThixo namanyange eli khaya anganomeleza. Siyathemba isizwe samaBhaca ukuba siza kumxhasa unkosikazi wakhe nabantwana ukuze bamelane nale ntsunguzi bazibona bekuyo.” 
UDiko ushiya ngasemva umama wakhe uNkosikazi Nosizwe Diko, inkosikazi yakhe iNdlovukazi Pumeza Khusela Diko, abantakwabo (Nkosana Sizwe Diko, nooNkosazana Thozama noYonela Diko) kwakunye nabantwana.",Khusela: ‘Intliziyo yam izingceba’
"IHLABATHI liya ekupheleni apho abo bangathobeli imiyalelo yoPhezulu beza kugwetywa yindoda yaseXhorha egama linguLufefe Ntibane, ngokokutsho kwayo. 
UNtibane (40), welali yakuManganyele eXhorha, uthi uxakekile esakha ubuKumkani bakhe buqu ecaleni kukatata wakhe uThixo, apho athi kwisandla sasekhohlo kuThixo, ubuKumkani bukaNelson Mandela sele bakhiwa bagqitywa, kwinto ayichaza ngelokuba uMadiba uhleli zava ephumle kakuhle ngakuThixo. 
UNtibane uthi akanasiduko, noxa nje ezalwa kwaBhedla. 
“Andiprofeti ndinguThixo. Andinasiduko kuba notata wam uThixo akanaso, kwaye andikhonzi kuba ndiyinkonzo mna buqu. Umgwebi ndim! Abantu baseXhorha bava iindaba ezimangalisayo. 
“Xa sele nditshabalalise eli lizwe, kulapho ndiza kuthi ndibhubhe, emva koko ndiyokwakha ubukumkani, ndithathe abantwana abaneminyaka emihlanu ndibavalele kubo,” utsho uNtibane. 
“UThixo ufike kum emva kokuba ndibhaptizwe ngomoya kwiminyaka emihlanu ndizelwe. Emva koko ndiye ndazila iintsuku ezingamashumi amane amatyeli amathathu, ukusuka ngo2013 ukuya ngo2015. Onke la matyeli bendizile ngawo bendingatyi. Kwityeli lam lokugqibela ekuzileni, ndakhupha idliso elagcwalisa iilitha ezingamashumi amane,” utshilo uNtibane. 
Ngethuba ebalisela I’solezwe ebelimtyelele kwilali yakhe, uthe unomyalezo kuMongameli Cyril Ramaphosa. 
“Into ebangele ukuba nditsalele umnxeba I’solezwe lesiXhosa kukuba ndifuna uMongameli (Cyril Ramaphosa) ukuba abone ngalo Thixo undim, uhamba noRolihlahla Mandela. 
“Kuza kubakho ixesha lokuba ndimsuse uMongameli (Cyril Ramaphosa) kwisikhundla sakhe, ze ibendim ophethe eli lizwe. 
“Umoya oyiNgcwele wafika kum ndineminyaka emihlanu, emva kweminyaka esixhenxe wakhululwa uMandela ejele. Into endiyifunayo kuMongameli kukuba angawuthathi umhlaba kubelungu, kuba ukuba wenze njalo uyakuba ubiza indlala ebomvu kweli lizwe. Imbi into ezayo, ukuba nje umhlaba ungathathwa ebelungwini kungakubi kuba amaBhulu aza kwenza unothanda kweli lizwe.” 
Uthi inyhikityha yokubhubha kwabasebenzi baseMarikana, wayiboniswa kwiminyaka emihlanu phambi kokuba yenzeke. Uthi wazama ukuyinqanda esilwa noSathana athi igama lakhe nguQueen Dragon. 
“Mna ndingunyana kaThixo osuka ezulwini futhi ndixakekile ndisilwa noSathana ogama linguQueen Dragon . NguQueen Dragon lo ungunobangela wokubhubha kwabasebenzi baseMarikana.” 
Ethetha ngoMandela, uNtibane uthe: “UMandela wafumana isihlalo sobuKumkani kutata wam onguThixo. Kwiintsuku ezine phambi kokuba asweleke, ndaxelelwa ngutata wam onguThixo wandixelela ukuba uza kusweleka uMandela, kanti nyhani iza kwenzeka lo nto. Kuhambo lwam lweendaba ezilungileyo, ndiyadibana noMandela ngoku sele wabhubha. UMandela uhleli kakuhle ezulwini, ecaleni kukatata uThixo – kwindawo yasekunxele.” 
UNtibane uthi uboniswe ngentlaninge yabantu beli, ikwimeko embi. 
“Ndibe nombono wabantu baseMzantsi Afrika abakwizigidi bebhityile, benyakazela iimbambo belambile. Yiyo lo nto, ndithi kuMongameli makangawuthathi umhlaba. Ukuba uyenzile lo nto, isonka sakube siyi-R200 ngonyaka ka2021.” 
Uthi ubunganga bakhe sele kumbovu ukuba abusebenzise. 
“Into elandelayo, kukuba ndityhutyhe ihlabathi ukuze ndakhe amanye amalwandle. Ukuba kukho umntu othi ndinedimoni, kwakulunga ukuba eze kum. Umntu owakhe wathi ndinedimoni ndamkhomba ngomnwe, emva koko kwasa ekwingozi yemoto. 
“Ihlabathi liya ekupheleni, kodwa yonke lo nto ixhomekeke kum. Ndicebisa abantu ukuba bakhonze uThixo. Xa benze njalo ndakubafaka kubuKumkani bukaThixo. 
Amandla am amangalisayo ayeza, okugwengula imithi, ndivule amehlo kwabangaboniyo, ndivuse nabo basandul’ ukusweleka,” utshilo uNtibane. 
UMfundisi Mdumiseni Kupiso webandla iThe Church of Revelation Ministries eNtshona Koloni, uthi njengokuba kwakutshiwo kakade kwiziBhalo eziNgcwele, ukuba kuseza kubakho abantu emhlabeni “abazokusilahlekisa, abangabaprofeti bobuxoki”, zezinye zezinto ezibonakalisa ukuba ilizwe liya ekupheleni. UKupiso uthi xa umntu ebanga amagunya athile nokuqikelela ikamva ngokweentsuku namaxesha, oko zezinye iimpawu zomntu “ongumprofeti wobuxoki”. 
UGqirha Nokuzola Mndende weCamagu Institute, ukholelwa ukuba akekho umntu ophila emhlabeni onokuba nguThixo. Uqhubekeka athi asoze kube nomntu oye wazalwa wanesiduko onokuba nguThixo. UMndende ucebisa ukuba abantu bakuloNtibane bazame bamfunele uncedo olukhawulezileyo. 
Yena uLulama Mpahla oligqirha kwiThongo Institute uthe: “Kule mihla siphila kuyo abantu abakhoyo ngootsotsi abathatha amathuba kubantu abaxakekileyo bebaxokisa bade batye neemali zabo, bebathembisa ngokuphilisa nazo zonke ezinye izinto eziye zitsale abantu. Kodwa, kwakhona asinokuthi lixoki sibe singenabungqina bokuba uyaxoka kwaye azizokwenzeka ezi zinto azithethayo. Lilonke makanikwe ithuba, siqwalasele olu bizo lwakhe.” 
Ethetha kwinyanga ephelileyo, uRamaphosa waxelela isizwe ukuba ukubuyiselwa komhlaba eluntwini ngaphandle kwembuyekezo, kuza kubangela uhlumo kuqoqosho oluza kubangela ukuba uluntu loMzantsi Afrika lube nomhlaba owaneleyo ukuze izigidi zithabathe inxaxheba kuqoqosho lweli zwe.",‘UThixo’ waseXhorha ufuna ukususa uRamaphosa
"Urhulumente waseMpuma Koloni uthabathe isigqibo sokujika amaziko wakhe alishumi elinesibhozo ukwenza izibhedlele zethutyana zokujongana nabantu abanentsholongwane yeKhorona. 
Oku kuza kudala iibhedi ezingama-2 080 kuquka neebhedi zokhathalelo lwabagula kakhulu ezingama-218, itshilo iNkulubaphathiswa uOscar Mabuyane ethetha nabeendaba eBhisho kule veki. 
“La maziko karhulumente aquka amaziko embali (museums), iikholeji zoomongikazi, iihostele zezikolo, amaziko oqeqesho kuzo zonke izithili zoomasipala kwanoomasipala abambaxa. Siceba ukwenza ezi zibhedlele zethutyana kungekudala,” utshilo uMabuyane. 
UMabuyane uthi bakhethe iiwadi ezingamashumi asibhozo anesixhenxe, eBuffalo City naseNelson Mandela Bay, ukuqubisana nentsholongwane yekhorona. “Injongo kukunyusa inani labalulamayo, futhi kwehliswe ukunwenwa kwale ntsholongwane,” utshilo uMabuyane. 
UMabuyane uthi ikhubalo lale ntsholongwane kukuba kuyiwe apho bahlala khona abantu.  
“Sitshintsha indlela yokwenza izinto ukusabela ngesicwangciso ekuqubisaneni nale ntsholongwane, ngokuvelisa iCommunity Based Covid-19 Response. Esi sicwangciso sihambelana neenjongo zikaMasiphathisane.” 
UMabuyane uthi esi sicwangciso sokuya ngqo eluntwini sisekelezelwe kwiintsika ezisixhenxe. Ezi ntsika kukuqweba icebo lokusabela kwizehlo zeCovid-19; ukuya eluntwini nokunqanda le ntsholongwane; ukumilisela isicwangciso sokulwa nale ntsholongwane; ukubakho kweebhedi zezigulana nokugxunyekwa kwezibhedlele zethutyana; ulawulo lweenkcukacha; kwanokufukwa kwindawo engenaziganeko zixhomisa amehlo. 
UMabuyane ukwabalule umbandela wokuvulwa kwakhona kwezikolo esithi bathabathe isigqibo sokuba amanye amabanga abuyele kwinyanga ezayo.  
Ngokwesigqibo sephondo, emva kothethwano nesebe likazwelonke, amabanga aliqela abuyela ekuthambekeni kwale nyanga logama abanye beza kubuyela kwinyanga ezayo.",IiMuseum zenziwa izibhedlele zeCovid-19
"Ukuba ndikhumbula kakuhle into yokubuya kwabo babeselubhacweni nokukhululwa kwabo babengamabanjwa ezopolitiko yaqala ngo1990, apho sabona nokucinywa kwamatyala amaninzi ezinto ezenziwayo ngenxa yeempembelelo zokulwa umbuso wamabhulu.  
Ibiya kuba ngumbono ombi, kwaye iyinto ebiza kusityisa ngezazela zethu ukuba thina sahlala satya ubuncwane benkululeko, babe abo bayilweleyo begcuma yingqele entolongweni.  
Isuke yangathi urhulumente wethu uzilibele ukuba usukaphi na ngokuba wenza kanye le nto ndiyithethayo kumatshantliziyo ayelwela ukwenziwa simahla kwemfundo kweli lizwe loobawomkhulu. 
Phambi kokuba ashiye esihlalweni uJacob Zuma wenza umpoposho ongenakuchaswa wokuba imfundo kumaziko emfundo karhulumente mayibe simahla kumntu wonke.  
Lo mpoposho ngokubona kwam wayefaka isitampu sokuba yonke la nto ibilwelwa ngabafundi ibinyanisekile, iselungelweni labo, kwaye urhulumente uzimisele ukukhawulelana nabo kwezo meko.  
Yamnandi yonke le nto, sabhiyoza sonke sisisizwe kodwa salibala ngabantwana babantu abathe babanjwa ngenxa yokuba babekhokela le ntshukumo yokulwela imfundo yasimahla, iFees Must Fall. 
Umzekelo odumileyo kweli qaqobana lamatshantliziyo axhentsa ezombelela kungoku nguMcebo Dlamini.  
UDlamini wayengumongameli webhunga labafundi kwiyunivesithi yaseWits kwaye wayephambili kolwakhankaso lwemfundo esimahla.  
Lo mfo ndithetha nawe nje uquqa iinkundla zamatyala ezama ukuphepha ukubanjwa, ude kwimigudu yakhe watabhata ngeenyawo esuka eRhawutini esiya eTshwane kwiZakhiwo zoMdibaniso ephethe incwadi, ecengacengana noMongameli welizwe ukuba axolele bonke ababanjiweyo nabatshutshiselwa ukuba yinxalenye yala mkhankaso wemfundo esimahla. 
Likhona ke nelinye itshantliziyo lala ntshukumo uBonginkosi Khanyile nosuke eThekwini wayokulala kwingca yeZakhiwo zoMdibaniso naye edomboza kumongameli ukuba axolele bonke abo bathe babanjwa kuba babeyinxalenye yolwa gwayimbo. Ewe ndiyayiqonda ukuba buninzi ubundlobongela obehlayo ngexesha aba bafundi belwela eli lungelo labo lokufunda, kwaye xa kukho ubundlobongela kubalulekile ukuba umthetho udlale indima yawo ungakhethi buso bamntu.  
Iphinde le imeko ibenzima kwizazela zethu ngokuba kungenxa yokuzijula ijacu kwaba bantu eyenza ukuba ngoku imfundo yasimahla ibe yinto ebambekayo. 
Bendikhe ndanodliwanondlebe nomnye weziphathamandla  zeNSFAS, umboneleli ngemali yokufunda kubafundi abaphuma kumakhaya angathathi ntweni.  
Eli nenekazi lindothusile xa lisithi ngoku isibonelelo esiphuma kuNSFAS esiya kubafundi asiseyiyo imalimboleko, kodwa sisipho sikarhulemente kumfundi okuba afunde engenaxhala lakuntyumpantyumpeka ematyaleni akugqiba ukufunda.  
Uthi ke lo mama yonke le nto yenzeke ngenxa yala ntshukumo yemfundo yasimahla, eli linyathelo lokufezekisa la minqweno yooMcebo Dlamini nabanye. 
 Noxa nje zimnandi ezi ndaba, indivisa kabuhlungu ukuba thina sizuza iziqhamo ezihle zomsebenzi wabantu abaleqwa yingalo yomthetho ndithetha nawe nje.  
Lo ngumzekelo omnye phakathi kotshintsho oluninzi oluze nale ntshukumo yemfundo yasimahla. 
Khawube nomfanekiso ngqondweni woobawo uRaymond Mhlaba noo-Oliver Tambo bethothoza eRobben Island, sibe thina sisidla ubuncwane benkululeko elwelwe ngabo.  
Noko umongameli welizwe makavakalelwe sesi sikhalo saba bantwana, abajonge ngeliso lenceba, abanike le ngqawule bayicelayo.",Khululani amabhantinti eFeesMustFall
"Idlulele phambili iPolokwane City kwiMTN 8 emva kokuba itywatyushe iCape Town City ngamagowuli amabini eqandeni (2-0) emdlalweni obubanjelwe eNewlands Stadium emalanga namhlanje. Ukubethwa kweqela likaBenni McCarthy kuthetha ukuthi ngeke likwazi ukuyikhusela indebe yeMTN 8 eliyiphumelele kunyaka ophelileyo. UTashreeq Morris, uThatho Mokeke, uGift Linke no-Abbubaker Mobara, obekade edlalela i-Orlando Pirates, baqale umdlalo namhlanje. Njengesiqhelo, iCity yiyo ebinamandla ebaleni layo – kwaye iinzame zikaMobara noZukile Kewuti zithintelwe nguGeorge Chigova ezipalini. Kuyiwe kwixesha lokuphumla kungekho qela elikwazileyo ukubhalisa ebhodini. 
Izinto zitshintshile emva kokutshintshwa kwamacala. UMobara uwise uNku endaweni embi emva kokudlala iibhola ezintle noMohammed Anas. Unozinti weCity, uPeter Leeuwenburgh, uvale iibhola eziliqela kunzima kakhulu – into enike ithemba iqela lakhe ebelizama ukufumana igowuli lokulinganisa. UCharlton Mashumba ufake igowuli lesibini eliqinisekise impumelelo yePolokwane City ebaleni layo iCape Town City. Ukuphumelela kwayo iPolokwane akothusanga ngoba iphakathi kwamaqela aqhuba kakuhle kakhulu ukusukela oko ivuliwe isizini yePSL entsha. 
   
Cape Town City: Leeuwenburgh, Morris, Mobara, Cupido, Edmilson, Mokeke, Seedat, David, Kewuti, Martin, Links. 
Amalalela: Stephens, Mkhize, Makola, Erasmus,  Ralani, Norodien, Mthembu. 
Polokwane City: Chigova, Mvelase, Hlongwane, Mbonani, Motloung, Manaka, Mngomezulu, Chauke, Anas, Maluleke, Nku. 
Amalalela: Phali, Nthatheni, Mashumba, Tlolane, Nene, Wagaba,  Hlubi.",Iintshatsheli zeMTN 8 zitywatyushwe yiPolokwane City
"INQUNUNU eyinkosikazi yesikolo iMasixole High eMdantsane ifunyenwe inetyala lokuqhwaba ngempama abafundi, yatsho ikhutshwa kuluhlu lootitshala ze emva koko yathiwa nka ngomdliwo weshumi elinesihlanu lamawaka eerandi (R15 000). 
UThibeka Sotyifa wasiwa phambi kwebhunga elilawula ootitshala eMzantsi Afrika (South African Council for Educators [SACE]) emva kwezikhalazo zokuqhwaba ngempama abafundi abaliqela eMasixole. Isigwebo sokuba makakhutshwe kuluhlu lootitshala sinqunyanyiswe iminyaka elishumi, ngokomgqaliselo wokuba akanakukwenza isehlo esifana nesi afunyenwe enetyala kuso. 
La matyala aza emva kokuba kwakhalaza abafundi baseMasixole besithi baqhwatywe ngempama nguSotyifa, kwinqaku elalipapashwe liphephandaba I’solezwe kunyaka ophelileyo. 
Umfundi obesenza uGrade 9 eMasixole nyakenye, uthi waqhwatywa ngempama nguSotyifa, ofundisa isiXhosa kwesi sikolo, kwashiyeka imivimbo yomsesane ebusweni bakhe.  
“Into awayendiqhwabela yona kukuba wayesithi akaliboni ichaphaza lika-i endandimbhalile. Emva kokundiqhwaba ndamtyhiliza, ndimbuza ukuba undibethela ntoni. 
“Ndavele ndanomsindo, ndathatha iincwadi zam ndaphuma ndigoduka. Xa ebuza ukuba ndiyaphi, ndamxelela ukuba ndiyokubiza umzali wam kuba andiyazi ukuba undibethela ntoni. 
Lo mfundi wathi esesendleleni egoduka, kwathi gqi le nqununu imleqa ngemoto. “Wamisa imoto, wabuza ukuba kutheni ndinomsindo. Ndamxelela ukuba ndenziwa yile nto endiqhwabela phambi kwabanye abafundi. Wathi mandikhuphe incwadi yam, ndayikhupha, emva koko wancuma esithi ndiyilungisile le nto ebengayithandi. Ndamxelela ukuba akukho nto ndiyilungisileyo mna, incwadi yam oko ibinjeya. Wathi kum ucela uxolo, wenze impazamo,” utsho lo mfundi. 
Emva kokuba uSotyifa ecele uxolo, babuyela esikolweni. “Wafika wandipha iiswiti ezimbini,” kutsho lo mfundi. 
Omnye umfundi, uthi waqhwatywa nguSotyifa ngentseni kwigumbi lokufunda.  
“Sasingxola, wathi xa efikayo wathi ntla ngam, wasondela emva koko wandiqhwaba ngempama ebuza ukuba singxolelani. Wathi akundiqhwaba ndema, ndicinga ukuphindisa kodwa ndaphinda ndabona ukuba mandimyeke kuba kuza kuthwa ndibethe utitshala,” utsho lo mfundi. 
UZamo Nkatshu, itshantliziyo kuphuhliso lolutsha, nguye owabika inyewe yaba bafundi kwiSACE kwaye uthi akonelisekanga yindlela osingethwe ngayo lo mcimbi. 
“Okokuqala mandilibeke litsole elithi ibiyinkcitha nje yexesha lam ukusa eli tyala kumbutho weSACE. Ukuba ndandazile ukuba iSACE [iqhuba kanje] bonke abafundi abaxhatshazwa nguSotyifa nezinye iititshala ngendabacebisa ukuba mabayokuvula ityala emapoliseni kube kanye. 
“Okwesibini, iSACE izibonakalise mhlophe kweli tyala ukuba ayinankathalo ngakubantwana besikolo, ingenayo nentlonipho kubazali babantwana,” utshilo uNkatshu. 
“Kwisikhalazo endasifaka eSACE, ndakhankanya abafundi abafike kwisithoba abaxhatshazwayo ngabafundisintsapho baseMasixole, kodwa yona iSACE yakhetha ukukhankanya abafundi abane qha kuphando lwabo. 
“Njengomntu owabhalela iSACE isikhalazo, lo mbutho uye wasilela mpela ekunxulumaneni nam ngendlela eyiyo ngamanqanaba ebe ndiwathatha ngeli tyala – ibindim ohleli nje uleqana nabo ndifuna umkhondo,” kutsho uNkatshu. 
Umzali womfundi owaqhwatywa yile nqununu, naye uthi ayimonwabisanga indlela osingathwe ngawo lo mbandela.  
“Akukho mntu obekhe wathetha nathi. Bendicinga ukuba yaphelela emoyeni mna la nto,” utshilo lo mzali.",Inqununu eqhwabayo idliwe iR15 000!
"NGOBUSUKU banamhlanje abantu abakumazwe alishumi elinesithandathu akumazantsi eAfrika, bangabelana ngesondo ngaphandle kokusebenzisa ikhondom ngenxa yokuba rhoqo ngobusuku, abantu bala mazwe banqongotshelelwe ziikhondom ezikwisigidi. 
La mazwe yiBotswana, Angola, Comoros, Democratic Republic of Congo, eSwatini, Lesotho, Madagascar, Malawi, Mauritius, Mozambique, Namibia, Seychelles, South Africa, Tanzania, Zambia neZimbabwe. 
Ukunqongophala kweekhondom kubangela ukunwenwa kwesifo sikagawulayo kwanezifo ezosulela kwabo babelana ngesondo ngaphandle kwezikhuseli. 
Oku kuthethwe nguKingsley Tloubatla wakwaNulatex SA, inkampani yabantu abamnyama eyenza iimveliso zezempilo eziquka iikhondom. 
Kwiveki ephelileyo, uNulatex SA ubhengeze ukuba uza kutyala iR79 million ngeenjongo zokudala imisebenzi engamakhulu amathathu kwiSiza soPhuhliso lwezoShishino eMonti (East London Industrial Development Zone). 
Kwesi siza, ngokokutsho kukaTloubatla, iNulatex iza kuvelisa iikhondom ezikwizigidi ezingamakhulu amathathu ngonyaka. 
UTloubatla uthi iNulatex izakwenza iikhondom zohlobo lweMax izithumele kwisebe lezempilo kuwo onke amaphondo eli kwanakwiAfrika iphela. Iikhondom zohlobo lweMax, zingene endaweni kaChoice, kwaye ziza ngeziqholo ezine – eseStrawberry, Grape, Banana kwaneyoqobo. 
“Abantu baseMzantsi Afrika basebenzisa iikhondom ezikwibhiliyoni (one billion) ngonyaka. Abantu baseAfrika basebenzisa iikhondom ezikwiibhiliyoni ezingamashumi amabini ngonyaka,” utshilo uTloubatla. 
“Eyona nto sizimisele ukuyizuza kukuqinisekisa ukuba ulutsha lwethu, ingakumbi abo bakwiminyaka ekumashumi amabini ukuya phezulu, abachaphazeleki sisifo sikagawulayo. 
“Enye into ebalulekileyo kuthi njengelizwe, kukuqinisekisa ngempilo ende kootata nakoomama bayoma kumashumi asixhenxe eminyaka nangaphaya. Masikwehlise ukwanda kwesifo sikagawulayo kuba kunefuthe kuqoqosho lwethu,” utshilo uTloubatla. 
UTloubatla uthi iNulatex yinkampani yabantu abamnyama, ebone ukuba mayingene kwicandelo lezempilo ngenxa yokuqaphela ukuba kunqongophele iinguqu kweli candelo. 
Lo kaTloubatla uthi ubuninzi beekhondom ezisetyenziswa kweli loMzantsi Afrika zenziwa kumazwe angaphandle. 
 Uthi kwankqu namachiza okuthibaza ubunganga bentsholongwane kagawulayo, enziwa kumazwe angaphandle. 
“Xa sithetha ngeekhondom, uMzantsi Afrika unkqenkqeza phambili ekuzisebenziseni – kodwa abantu abaninzi abayazi le nto.” 
sithandiwe.velaphi@inl.co.za",Isigidi seekhondom siyafuneka ngokuhlwa
"NgeEnjongo zokugcina imbali, amasiko, izithethe nenkcubeko yaso, isizwe samaMfengu eMpuma Koloni sikwiphulo lokuvuselela ingxoxo ebanzi ezakuqhutywa kwiiyunivesithi ezintathu zeli phondo. 
 Okhokele lo mcimbi uNkosi Jamangile Justice Mbana, uthi eli phulo lizakubanceda ukuthatha inxaxheba kuphuhliso lwentlalo nembali ebhaliweyo ephuma kumaMfengu.  
“Sizakusebenzisa iyunivesithi yaseFort Hare, WSU neRhodes ukuba zikhokele ingxoxo echaza, inabisa ibali, imvelaphi, amasiko nezithethe zesizwe samaMfengu kweli,” ucacise watsho uMbana. Injongo yabo kukunika isizwe ithuba lokuba sixoxe banzi ngobu Mfengu ukuze kamva kugcinwe, kushicilelwe konke oko kuya kuba ziziphumo zengxoxo.  
“Olu lwazi luzakuphuma kwezingxoxo luzakugcinwa ukuba lubesisikhokelo solwazi ngesizwe sethu samaMfengu.” Esi sizwe sikwajonge ukuvuselela izifungo zabo abazenza ngonyaka ka1835 ezazijoliswe ukuphuhliswa kwentlalo yezizwe ezivela ngaseMbo kwanoluntu ngokubanzi.  
“AsingomaMfengu kuphela azakuxhamla kule mvuselelo,  koko nezinye izizwe kuba sihlala nabantu esafikela kubo apha, ukuhlalisana kakuhle nokuphuhliswa kwentlalo yenye yeenjongo zethu,” utsho uMbana. 
Isizwe samaMfengu sigaleleke kweli ngonyaka ka1820,  sikhangela indawo zokumisa imihlambi nemizi yaso.  
“Sifike apha sivela ngaseThukela sikhangela umhlaba, eli gama leMfengu, la madoda awazange alisebenzise ngexesha ecela umhlaba kumaMpondo nakubaThembu ngokunjalo, kodwa aqale ukuzibiza ngokuba angamaMfengu ngethuba efika kwikomkhulu lamaXhosa.”  
Bathi luninzi ulwazi olungachanekanga olukhoyo malunga nesizwe samaMfengu kuMzantsi Afrika. “Isizwe samaMfengu senziwa zizizwe zamaZizi, amaBhele kunye namaHlubi kwanezizwe eziphantsi kwezo zindlu, siyathanda ukuba abantwana bethu nabantu bazi kakuhle ngathi,” utshilo uMbana.  
Iziphumo zengxoxo eziza kuqhutywa kwiyunivesithi ezahlukeneyo kulindeleke ukuba zikhutshwe ngenyanga kaCanzibe kunyaka ozayo, xa esi sizwe sizakuba siqhuba isikhumbuzo saminyaka le.  
“Nanjengoko siye sibenesikhumbuzo sesi sifungo samaMfengu minyaka le, sijonge ukuba iziphumo zale ngxoxo zothulwe ngalo mhla wesikhumbuzo ngoCanzibe kunyaka ozayo,” itsho ingxelo. AmaMfengu afunga kurhulumente welo xesha ukuba ayakumkhonza uThixo, ayakubafundisa abantwana bawo nokuba ayakuthobela urhulumente ophetheyo. 
Ukanti oyingcali yenkolo yesiNtu kweli uGqr. Nokuzola Mndende uyaligxeka eli nyathelo esithi alihambelani nomgaqo siseko welizwe loMzantsi Afrika. 
“Abantu besi sizwe abakhonzi ngokobuKrestu bonke,  asinakubotshelelwa ngokungathi singamaKrestu sonke, ukuthobela urhulumente kuthetha ukuhambelana nombutho othile wezopolitiko, ukuba bekuphethe omnye umbutho besiza kuthini phantsi kwesi sifungo okanye xa umntu engahambelani nalo mbutho uphetheyo ebeza kuthini, mabajonge umgaqo-siseko ukuba uthini,” utsho uMndende.",Imvuselelo yesizwe samaMfengu eMpuma Koloni
"Onke amehlo abalandeli bebhola ekhatywayo aza kuthi ntsho koomabonakude xa kudlalwa imidlalo eyahlukeneyo ngempelaveki. Nangona iMamelodi Sundowns seyizizo iintshatsheli zesizini esongwayo – kodwa amanye amaqela asalwela ukuqinisekisa iindawo zazo kwiDStv Premiership. Amaqela alwela ukungena kwiTop 8 yiGolden Arrows neSuperSport United. Omabini loo maqela ebengoomabilebanda kwisizini ka-2021/22. Okwenzeka kuwo ngoku akuthusi ngoba agxothe nabaqeqeshi ngenxa yeziphumo ezingancumisiyo. Kodwa eyona ndawo enika umdla kakhulu kuphaya ekugqibeleni. Amaqela amathathu: iTS Galaxy, iSwallows neBaroka, aza kulwela ukuphepha izembe xa edlala imidlalo yawo yokugqibela ngoMgqibelo. 
Yona iTS Galaxy idinga nje inqaku elinye ukuze ihlale – kodwa kufuneka iSwallows neBaroka ziphumelele. Bekufanele ukuba iSwallows ayisenaxhala lezembe ngoku – kodwa ngoba ayikwazanga ukubetha iChippa United kwiveki ephelileyo, isathe gabhu engxakini. Ngoku iza kujamelana neKaizer Chiefs esagxeleshe indawo enokuyibuyisela emidlalweni yeCAF. Umqeqeshi weSwallows, uDylan Kerr, ukhale kakhulu emva kokuyekwa kwamathuba ngabadlali bakhe emdlalweni ogqithileyo. Ngoku kunyanzelekile iphumelele ukuze idlale imidlalo yokuxabangela (PlayOffs) okungenani kunokuthotyiselwa. 
“Umdlalo ubuphethwe sithi njengakweminye imidlalo esiyidlalileyo. Sisoloko sinelishwa lokungakwazi ukufaka ibhola emnatheni,” utshilo uKerr emva komdlalo ogqithileyo. “Ayikho enye into elindelekileyo kuthi, kufuneka siyibethe iChief. Kufuneka siphumelele sibe nethemba lokuba iChippa iza kuyibetha iTS Galaxy komnye umdlalo. Sinethemba lokuba iMaritzburg United iza kuyibetha iBaroka. Ukuba asikwazi ukufaka amagowuli emidlalweni yethu, singathotyiselwa kwiGladAfrica Championship. Kufuneka siqinisekise ukuba senza umsebenzi obonakalayo phambi kweepali,” utshilo uKerr. Yonke imidlalo yeDStv Premiership iza kuqala ngentsimbi yesithathu emalanga ngoMgqibelo. 
Imidlalo yeDStv Premiership: 
Royal AM vs Mamelodi Sundowns @Chatsworth Stadium; Marumo Gallants vs Sekhukhune United @Peter Mokaba Stadium; AmaZulu vs Golden Arrows @Moses Mabhida Stadium; Chippa United vs TS Galaxy @Nelson Mandela Bay Stadium; Kaizer Chiefs v Swallows @FNB Stadium; Maritzburg Utd v Baroka FC @Harry Gwala Stadium; Stellenbosch v Cape Town City @Danie Craven Stadium.","Kunyanzelekile iSwallows iyibethe iChiefs, utsho uDylan Kerr"
"ILamontville Golden Arrows ibhengeze * -Abel Makhubele njengosekela qeqeshi omtsha weliqela laseKZN izolo.  
Ukuchongwa kukaMakhubele kulandela isibhengezo esenziwe kwiveki ephelileyo somqeqeshi omtsha, uSerame Letsoaka, ongene endaweni kaShaun Bartlett. 
UMakhubele uzibandakanye nebhola ukusukela ngo-2001 kwinqanaba elisezantsi kwiphondo laseLimpopo apho ahleli khona iminyaka elithoba. 
ULetsoaka noMakhubele bajongene nomsebenzi onzima wokugcina eli qela laseKZN lingathotyiselwa kumgangatho ongezantsi njengakunyaka ophelileyo.",Inosekela mqeqeshi omtsha iGolden Arrows
"UMBA wokungaboni ngasonye ngezikhundla zobuceba uthathe olunye unyawo eBuffalo City emva kokuba iqela lamalungu eANC angaxolanga lityhole uceba wakwaWadi 17 uPhumla Yenana ngokusebenzisa amaxhwele ukuthintela nabani na ofuna ukuma phambi kwakhe.  
Iingxelo zithi yiminyaka isibhozo edontsa iintambo njengoceba wakwaWadi 17 uYenana. Lo mama ungumgqatswa weANC nakwesi isihlandlo.  
Ukuba iANC iphumelele kule ndawo – iquka iindawo saseMdantsane ezifana noN.U.4, N.U.6 noN.U.9 – oko kuthetha ukuba lo mama uyakuba selawulweni iminyaka elishumi elinesithathu.  
Umgqatswa obezama ukuma endaweni kaYenana, uThembi Maseti, uvelelwe yingulo esisaquphe kwanyanzeleka ukuba arhoxe kugqatso.  
Imithombo ethembekileyo ithi uthe lo kaMaseti xa esiya kwixhwele elithile waxelelwa ukuba kukho mntu othile obefike kuqala kunaye eenjongo ikukudodobalalisa lo kaMaseti.  
Simbuza malunga nezizathu zokurhoxa kwakhe, uMaseti ukubethe ngoyaba oku. Uthe akanqweneli kuthetha noonondaba ngezizathu zokuyeka kwakhe.  
“Ndirhoxe ngezizathu endinganqweneli ukuba ndizithethe phandle,” kutsho uMaseti.  
Ngethuba lo kaYenana simbuza ngala mabango, uthe akazani nayo lo nto. “Andiyazi lo nto uyithethayo mna. Eyokuba kutheni ndifuna ukuba nguceba kwakhona iyakuphendulwa yingingqi kumbutho weANC hayi mna, kuba andizonyuli,” kutsho uYenana.  
Ukukubambelela esikhundleni kukaYenana kudale ingqumbo kubahlali bakwaWadi 17. abahlali bale ndawo bathi baxolele ukuxhasa umgqatswa ozimeleyo endaweni kaYenana.  
Abahlali bale ndawo bathi bazakuvotela umgqatswa wabo ozimeleyo uXhanti Bolo.  
abongile.ginya@inl.co.za",Izityholo zokungenelela kwamaxhwele kwezobuceba
"Imvumi yaseDuncan Village eMonti ikhuphe icwecwe layo elitsha emva kokusokola ixesha elide ukufumana umzi wokushicilela.  
UAnisto-S nogama lakhe inguAndile Siphukuza unecwecwe elithi ‘Eloyi’, nelicwecwe lakhe lesibini.  
Eli cwecwe liqulathe iingoma ezisibhozo eziquka ingoma ethi ‘Ndiyamthanda utata’, ‘Sthandwa Sam’ kunye nezinye.  
Kweli cwecwe litsha uAnisto usebenze noKoko Godlo, kunye noMangaliso Zitumane. Le mvumi nengcambu zayo ziseMooiplas, eKei Mouth, kodwa ze yakhulela eDuncan Village, ikhe yasokola ukufumana umzi wokushicilela, nalapho yaveza ngokubanzi oku kwinqaku elathi laphuma kwiphephandaba I’solezwe lesiXhosa ngonyaka ka-2015.  
UAnisto-S wadiza kweli phephandaba ukuba intsokolo yokufumana umzi wokushicilela icwecwe lakhe, kwaneqonga lokwazisa umculo wakhe yaba yeyona miqobo kwicwecwe lakhe lokuqala elithi ‘Lifikile ilixa’, nelaliqulethe iingoma ezingeengcebiso kulutsha.  
Eli cwecwe litsha lika-Anisto-S, nelishicilelwe yiKK Productions ikunye neBulldawgs Entertainment, liza kuphehlelelwa ngokusesikweni kwinyanga kaTshazimpuzi.  
“Ndiye ndanethamsanqa lokudibana noKoko Godlo ongumnikazi weKK Productions, nothe wawuthanda umculo wam, nalapho endithabathele kuye, ukuze kushicilelwe icwecwe lam lesibini,” utshilo uAnisto. 
 Le mvumi yeAfro Pop, Soul nePoetry yaqala uthando lwayo lomculo ngo-2005, apho wayecula nabantu akhule nabo. Icwecwe lokuqala washicilelwa kwimizi yabucala. UAnisto uthi umculo wakhe unemfundiso, nalapho ethe wakhankanya enye yeengoma zakhe ethi ‘Ndiyamthanda utata’ nekweli cwecwe litsha, watsho esithi uluntu lumele lubenoxolo ngakubazali balo, ingakumbi abo bangakhuliswanga ngabo.  
Akakwazanga kuzifihla indlela achulumance ngayo nanjengoko kule nyanga ezakwabelana ngeqonga neemvumi ezaziwayo eMzantsi Afrika, kumawonga e-ECMAS.  
“Ndonwabe kakhulu njengoko ndikuluhlu lwabantu abazakucula kwii-ECMAS, elinye lamaphupha am lizakuthi lifezeke,” itsho le mvumi.  
La mawonga azakubanjelwa eOrient Theatre ngomhla wamashumi amabini anesihlanu kule nyanga. Ukanti uAnisto-S uzakwabelana ngeqonga neemvumi zeli loMzantsi Afrika eziquka uVusi Nova, Nathi, Ntando, Berita nezinye ezininzi.  
Amatikiti alo mnyhadala ayafumaneka eComputicket, kwaye axabisa iR190.",Unecwecwe elitsha uAnisto-S
"Kule veki iphelileyo sipapashe ibali ngomama ozifunele ikhankatha likanyana wakhe esuthwini. Siyabona ukuba ezi ndaba khange ziginyeke kakuhle kubafundi bephepha. 
Kwikhasi lethu likaFacebook kuthe gqi oo “Unesibindi lo mama ukuba azifunele ikhankatha, kaloku yinto yamadoda leya hayi eyomama!” noo “Hay’ suka wazi ntoni ngomntu olikhankatha? Mxm! Aba mama baphaphayo ngaba mama baseTRANSKEI naseCISKEI! Sies mani amanyala!” 
Asazi ukuba yeyiphi indawo efunisa ukuba ade agxekwe kangaka lo mama. Ingathi noko kuphuncuke uvelwano kule meko ngoba sele ade azifunele ikhankatha kungenxa yeemeko. Kula maxesha siphila kuwo, ufumanisa ukuba usapho aluseyiyo la nto yakudala inkulu. Ufumanisa ukuba naxa umntu eyokukroba ezilalini oomalume abanokuncedisa babhubha okanye baduka. Maxawambi ngoongantweni abaphilela utywala. Uzibuze ukuba xa ungumzali ungahamba uyokucela umntu onjalo ukuba akukhangelele ikhankatha? Uthi lo mntu akanosuke abize omnye wezihlobo zakhe asela nazo? 
Khona yaphelela phi into yamakhankatha angamadoda emadodeni? Kutheni sele uninzi lwamakhankatha ingabafana baselalini okanye elokishini abangaphangeliyo, abangenamfazi nabangenamizi?  
Uthi umkhwetha lowo uyakufunda ntoni ‘kwindoda’ engaphili kwa ubomi obu sibunqwenela kumkhwetha lowo? Masingasokolisi amakhosikazi azikhulisele oonyana babo nzima, bebodwa, xa befuna ukukhethela abantwana amakhankatha.  
Omnye umbhali kwa phaya kuFacebook uyibeke kakuhle xa esithi: “Uninzi lwethu madoda sibamithisa sibashiye. Singabiyonxalenye kwimpilo yomntana nezinto zesintu ezifunwa ngumntana oyindodana. Ngamanye amaxesha xa kungekho umntu ongutata, oomama bethu kuye kunyanzeleke banxibe iibrukhwe zethu.”",Mabathini oomama babakhwetha?
"ZIZIKHALAZO zamalungu abhenela kundlunkulu wombutho we-ANC, kwaneenkokheli zamasebe eziphazamisana nobume bamasebe ngelokuphumeza iinjongo zazo ezibangele ukuba iinkokheli ze-ANC zichithe iintsuku eMpuma Koloni kutshanje. 
 Oku kudizwe izolo ngusosiba walo mbutho kweli phondo * -Oscar Mabuyane. Iinkokheli ze-ANC zikhokelwa ngumongameli uJacob Zuma beziseMpuma Koloni ekuqaleni kwale veki, apho bekuxovulwa iingxaki zalo mbutho. OkaMabuyane uthe: “Iingxaki esijongene nazo siyi-ANC zimbaxa okwemingxuma yembawula.”  
Uqhube wathi ezi ngxaki zidalwa ngabantu abafuna izikhundla. “Abanye abantu abazamkeli iziphumo zonyulo kumasebe xa bethe abaphumelela,” utshilo okaMabuyane. Ukwathe kukho nabo baphazamisana neenkqubo zophicotho malungu kumasebe ngeenjongo zokuphumeza iminqweno yabo.  
UMabuyane uthi imiceli-mngeni iqatsele njengokuba kusiyiwa kunyulo loorhulumente basekuhlaleni kunyaka ozayo. Uthe, “Kukho amalungu afuna izikhundla zokuba ngooceba emva kolu nyulo luzayo, amanye awo akalandeli migaqo yombutho ukuze onyulwe.”  
UMabuyane uthe ukuphazanyiswa kobulungu ziinkokheli zamasebe afuna izikhundla embuthweni kuya kukhula, “Lithi ilungu belizigqibele lime kakuhle ezincwadini lizibone selingasekho, bathi abantu bebengengomalungu babhatalelwe iimali zokujoyina i-ANC, zezi nkokheli eziphazamisa ubume bamasebe, kuba injongo yazo kukuba zifumane iivoti xa kusonyulwa,” utshilo okaMabuyane. Ukwathe usekela nobhala-jikelele we -ANC uJessie Duarte usasele ephondweni ukusombulula eminye imiceli-mngeni ejongene noKhongolose. Uthe: “Kusekho iingxaki aza kuzimamela kumasipala we-Alfred Nzo.”  
UMabuyane uthe kudala beliphondo bezicubungula iingxaki eziphambi kwabo, kodwa kukho amalungu angonelisekiyo zizigqibo abazithatha beliphondo.  
“Abanye bathi basokunganeliseki sisigqibo sephondo bahambe becofa iindawo ezingathi zinamafokotho athambileyo, abo bantu ke bade bayongena naseLuthuli House becela ukungenelela kweenkokheli ngombutho kwizinto esizisombululeyo singumbutho kwiphondo,” uthethe watsho uMabuyane. Isithethi s-ANC uZizi Kodwa uthe beluyimpumelelo olu tyelelo, kwaye baza kuthi gqolo ngokufika kweli phondo ukuze onke amalungu ahambe ngesingqi esinye xa kusiyiwa kunyulo loorhulumente basemakhaya. “Sifuna ukuphumelela bonke aba m asipala bakweli phondo, nalowo uphantsi kweDA siyawufuna, kwaneWadi ephantsi kweDA eBuffalo City,” utshilo oka Kodwa.  
Ukwathe kukho iingxaki zorhulumento abaza kuzilungisa ukuze baqinisekise ukuba umbutho ungena kunyulo ukulungele ukuba ngurhulumente.",UKhongolose uxakene namasebe
"Indoda yaseMdantsane uMalusi Tobela etyholwa ngokuthabathela kuyo imoto awayeyithengisele uMninawa Riti waseKwelerha eMonti uwakhabile amabango kaRiti esithi “bubuvuvu” obu buthethwa nguRiti. 
Oku kulandela inqaku ebeliphume kwiphephandaba I’solezwe kwinyanga ephelelileyo, nalapho uRiti adize ukuba wathengiselwa imoto engasasebenziyo nguTobela ngokumnyanzela kuba wayesazi ukuba unemali ayigcine ebhankini. 
UTobela uyavuma ukuba imoto wayithengiselela uRiti kwaye usabhatele imali eyi-R6000 kwi R10 000 ababevumelene ngayo, kwaye uthi nguRiti owamcengayo ixesha elide ukuba amthengisele: “Nguye owandinyanzelayo, asindim njengokuba etshilo. Ndambuza ukuba njani ungakwazi kuqhuba ungenazo neempepha wathi kum uzakuzifunela umqhubi. Wayithenga kuba esithi izakumncedisa kwishishinni analo lokuthengisa isonka ezikolweni.” 
URiti noTobela bathengiselana le moto iluhlobo leToyota Camry ngo-2013. 
Esisisbini sesibuyokuxoxa nakwiinkundla zamatyala eMonti emva kokumangala kukaRiti ezinkundleni efuna imali yakhe, emva kokuba uTobela eyirhuqile imoto kwaRiti. 
UTobela uvakalise ukuba: “NguRiti ondityalayo. Ityala lade lachithwa yinkundla emva kokuba inkundla iqaphele ukuba inyaniso ayikho kuye njengoko weza namaxwebhu angafaniyo phambi kwenkundla izihlandlo zade zazine. Ngenxa yokumane etshintsha amabali laphela lichithwa ityala elo.” utshilo uTobela. 
Uthi usokolisiwe nguRiti logama noRiti esithi usokolisiwe nguTobela. UTobela uthi zange avume uRiti ukuyokutyikitya iimpepha emapoliseni ngenzame zokuba ibephantsi kukaRiti imoto. Uthi imoto bekufuneka ukuba irhafelwe nguye nangona ingasekho kuye nje. 
Ukanti uRiti uphendule kwakhona esithi obona buvuvu bobu buthethwa nguTobela, kwaye ngumnqa lo awuvayo. Mna ndisafuna imali yam qha qwaba uzama ukundibaleka njengoko sesenza.” 
“Wayevuma njani ukundithengisela imoto endazi andikwazi kuqhuba kwaye endazi ukuba andisebenzi nto ibhadlileyo ndiphila ngokuziphandela? Nto nje wayefuna imali ngala mzuzu. Le mibuzo yile wayebuzwa enkundleni nangazange abenampendulo kuyo.” Uthi urhanela ukuba uTobela unamapolisa asebenzisana nawo ngaphakathi kungoko netyala labo laphelela esithubeni nje weva sele kusithiwa lacinywa. 
*Wena mfundi wephepha ungacebisa uthini kulo mba? Cebisa kuWhatsapp: 063 743 9538",Akhombana esweni amadoda ngenxa yemali
"IGAZI, ukuthukana, ukunganyamezelani, ukunyoluka nokuswela ukuhlonela uluntu. Le yindlela ubani angachaza ngayo umbhodamo noqulukubhede owenzeke e-ICC eMonti apho iANC yaseMpuma Koloni ibibambe khona inkomfa yokonyula isigqeba sephondo esitsha. 
Kule nkomfa, uLubabalo Oscar Mabuyane uphumelele esohlula iNkulumbuso uPhumulo Masualle, kwisikhundla sokuba nguSihlalo. 
Lo qulukubhede weANC wenzeka kanye xa lo mbutho uthabathe lo nyaka ukukhumbula igalelo lika-Oliver Reginald Tambo, oyena Mongameli wakhe waxhuzula imikhala kwiANC ixesha elide. 
Endaweni yokuxoxa ngeenkqubo zophuhliso loluntu abathunywa beANC, abebezimase le nkomfa, bagqebhene iinduma bonzakalisana beshiya iingxwelerha. 
Xa ubani ejonga uhlobo lwezihlangu ezithe zashiyeka e-ICC, uyakuqonda ukuba amakhosikazi ngabona bantu bathe bangamaxhoba kulo mlo, obangele ukuba iANC ijike ibelihlazo ezizweni. 
Omnye wabo bathe bonzakala uMzoxolo Matondolo, ongusihlalo wesebe leANC kwaWadi 20 eRaymond Mhlaba, uthi wonzakele entloko nasentanyeni. 
“Ndibethwe ngesitulo ndayokulala phantsi. Khange kuphelele apho, ndiye ndanyathelwa entanyeni. Isono sethu kukufuna uPhumulo Masualle abenguSihlalo, kwanoNkosazana Dlamini-Zuma,” utshilo uMatondolo. 
Omnye umthunywa othe wonzakala nguLiziwe Matyolo okwaseRaymond Mhlaba, naye uthe wahlaselwa kule nkomfa. UMatyolo ebelujaja ligazi, kubonakala ukuba wonzakele ngokumandla apha entloko. 
Lo mlo wase-ICC ubangele iqela elixhasa uMasualle ukuba limke liyokubamba eyalo indibano kwiholo yesixeko saseMonti, apho bekukho iinkokeli ezifana noMlibo Qoboshiyane noAndile Lungisa. 
USihlalo omtsha weANC eMpuma Koloni, uOscar Mabuyane, uthi okwenzeke e-ICC lihlazo, futhi bazimisele ukuba ingaphindi yenzeke le nto. “Siyayigxeka le nto yenzeke e-ICC futhi siyazibophelela ukuba asokuze iphinde yenzeke,” utshilo uMabuyane. 
Kwankqu noSekela Mongameli Cyril Ramaphosa ukhumbuze amalungu eANC ukuba umkhwa wokulwa kwiinkomfa uyakhabana neemfundiso zikaTambo. 
Ephefumla kumba wokuba buzakuba njani ubudlelwane phakathi kwakhe noMasualle, uMabuyane uthe: “Unditsalele umnxeba ebuza andonzakalanga kusini na, ndiye ndamtsalela nam ndibuza ukuba uzakuba nathi kusini na ngomhla wokuqukunjelwa kwenkomfa, kodwa ke uye wavakalisa ukuba akakwazi ukuba yinxalenye nathi.” 
Ekwanaba malunga nalo mbuzo uHelen Sauls-August, usekela nobhala kwiANC, uthe uMasualle uza kunikwa imbeko njengeNkulumbuso. “Njengaye nawuphi na umthunywa weANC, kuza kufuneka ukuba aphendule kwisigqeba seANC,” kutsho uSauls-August.ULungisa sele evakalisile ukuba uMasualle isenguSihlalo weANC ngoko ke abasithatheli ngqalelo isikhokelo sikaMabuyane. Indibano yokusombulula iintanda neyantlukwano kwiANC ibihlelelwe ukuba iqhube eCalata House eQonce izolo. 
Ezinye iinkokeli ezonyulwe noMabuyane, ziquka uMlungisi Mvoko (sekela sihlalo), Lulama Ngcukayitobi (nobhala), Helen Sauls-August (sekela nobhala) noBabalo Madikizela (nondyebo). 
Nalu uluhlu lwamalungu amatsha ekomiti yephondo (PEC): 
Fanta Gloria Bukiwe, Gade Fundile David, Ngozi William, Meth Nomakhosazana, Tikana Weziwe, Magqashela Loyiso, Ndabeni-Abrahams Stella, Majodina Pemmy, Kontsiwe Nonceba, Mantashe Priscilla Tozama, Nontsele Mncedisi, Dunjwa Mary-Ann Lindelwa, Ndabeni Mziwonke, Desi Fikile, Ncitha Zukiswa, Kulu Simthembile, Matiwane Thabo, Nqatha Xolile, Quphe Zandisile, Sokanyile Thokozile, Gomba Sindiswa, Mabengu Xolela, Mbedla Momelezi Mthetheleli, Peter Zamuxolo Joseph, Nyalambisa Nozibele, Malamlela Xolani, Rabe Zinzi Zinziswa, Camelio-Benjamin Virginia, Matana Zoliswa Patience, Koni Ntombizanele.",Iindlavini zeANC
"KAPA: 
Inkala ixinge etyeni malunga nesizekabani sokugilwa komntwana yiveni yamapolisa eNyanga eKapa.  
Usapho lakwaNomntsentse lityhola amapolisa ngokungabi nankathalo ngokungathi agile inja eyabula esithubeni.  
Oku kuza emva kokuba inkwenkwana yeli khaya uIminathi Nomntsentse, 8, wagilwa sisithuthi samapolisa ngomhla wamashumi amabini anesithoba kweyeDwarha kulo nyaka.  
Ngokwengxelo kukholeleka ukuba umntwana wagilwa sisithuthi samapolisa esecaleni kwendlela nanjengoko wayezama ukunqumla indlela. 
“Andizange ndabuthi cwe ubuthongo sukela oko unyana wam wagilwa sisithuthi samapolisa, ukhala ngeentlungu kube nzima ukulala ingakumbi ebusuku,” utshilo uNtombozuko Nomntsentse, 37, ongunina wexhoba.  
Le nkosikazi ithi ngomhla wokonzakala konyana wayo yafowunelwa ngabamelwane emsebenzini beyazisa ngengozi ethe yehla.  
Uthi wafika isitalato iNtlangano eNyanga sigcwele ngabahlali emva kokuva isithonga sokugilwa komntu yimoto, kanti yiveni yamapolisa, nalapho abahlali babevale indlela ngelithi la mapolisa akasayi kukhululeka kwindawo yexhwayelo de umntwana abalekiselwe esibhedlele.  
Udiza ukuba inqwelo yezigulana yafika umntwana sele efakwe kwesinye isithuthi ngelizama ukumleqisa esibhedlele, nalapho umntwana kwafunyaniswa ukuba ufumene ukonzakala ngakwiliso lasekhohlo.  
Uthi bachitha iintsuku eziliqela umntwana elaliswe kwisibhedlele sabantwana iRed Cross. 
Kungokunje le nkosikazi ityhola ngelithi ayizange ifumane sihoyo kumapolisa kuba ayithoba eyenyusa ukuba ivule ityala malunga neengxelo zokugilwa komntwana wakhe sisithuthi samapolisa. 
 Le nkosikazi idiza ukuba yaxelelwa ukuba lilahlekile idokethi lokuqala, kuza kunyanzeleka ukuba ivule elinye ityala kwakho, nediza ukuba yayingazi oko kwenzeka njani kuba yona yayingekho ngexesha lokugilwa komntwana wayo, yaye amapolisa ayithatha ingxelo kubahlali abathi babona le ngozi.  
Uthi kunanamhlanje akazange eve malunga nengxelo yophando lwamapolisa malunga nale ngozi.  
“Eyona nto indixhela umphefumlo kukungahoywa lipolisa kanye eli laliqhuba isithuthi, ingathi litshayise inja kanti nenja ixatyisiwe ngumnikazi wayo,” utshilo unkosikazi uNomntsentse.  
Uthi oko esehla esenyuka esibhedlele etyatyulwa ziindleko zokulimala kukanyana wakhe. Udiza ukuba akukho nyango lokundandatheka komphefumlo abathe balizuza emva kwale ngozi.  
Esitsho kananjalo ukuba unyaka wakhe kungokunje ulala nzima ebusuku zingqaqambo, nalapho athi  uyambona ukuba umntwana wakhe oku kwamenzakalisa kangangokuba uhlala enxunguphele. 
Isithethi samapolisa eNtshona Koloni, uCaptain Frederick Van Wyk, uthi kuqhutywa uphando malunga nale ngozi, yaye uthi abecuphi bakwinkqubo yokwenza udliwanondlebe  namangqina.  
“Umphandi kweli tyala uza kuzama amalungiselelo wokuba olu sapho lufumane unyango lwasemphefumlweni.”  
Esitsho kananjalo ukuba icandelo eliphanda amapolisa iIPID laziswa malunga nesi siganeko, nadiza ukuba isiganeko esikumila kunje asikho kwimiqathango yezomthetho weIPID. 
“Umnqweno wam kukubona ngeliso lenyama ipolisa elagilisa ngesithuthi usana lwam, ingabi ngathi lagila inja” utshilo unina wexhoba.  
Uthi ngekungcono ukuba eli polisa laliziphe ithuba lize kubona umonakalo, libonakalise ubuntu, kodwa lona likhethe ukuqhubeka nobomi ngokungathi akukho nto yenzekileyo.  
UNomntsentse esitsho kananjalo ukuba umcelimngeni ajamelene nawo akukho mntu ofuna ukunikisa ngobungqina ngokungathi ukho umntu obagrogrisayo kuba uyile kwivenkile ekufuphi enekhamera, nalapho umntwana wakhe wafumana khona ukwenzakala. “Ndacela ukuboniswa ushicilelo lwevideo, kodwa umnini wevenkile ukhaba ngawo omane.",‘Unyana wam wagilwa okwenja sisithuthi samapolisa!’
"Ndike ndawudalanca ke lo mba wobukafile, ndisithi nabani na anganguye ukafile xa siyisebenzisa kakuhle intsingiselo yeli gama. Ngeli lixa ke ndacacisa ndenjenje; “Igama elithi ‘kafile’ ligama lesi-Arabhu elithetha umntu owala inkolo yoBusilamsi emva kokuyifundiswa. 
 Kuma-Arabhu ungukafile ukuba akuyamkeli imfundiso yawo emisa * -Ala noMohamadi wawo athi kumelwe kunqulwa yena.  
Oku akunamkhethe wabala!” (Isolezwe lesiXhosa. 20 Dwarha 2016). Ndanaba ke ndilanda imbali yokuba sizuzene njani na negama lokuba singookafile thina zintlanga zingengomaBhulu namaLawu ndenjenje: “kube yintswela-ngqiqo nengqondo ephuthileyo yamaBhulu engcinezelo ngobuhlanga athi eli gama alikhupha enkolweni alibeka kwabantsundu.”  
Ndathi obu butyhifili budale ukuba sithi sakube sifumene inkululeko kuthiwe eli gama lisisithuko kwabantsundu, kusongezwa kubudenge babombuso woontamolukhuni. 
 Unanamhla oku, kwakukhwazwa igama elithi kafile iba ngumntu ontsundu othukelayo. Kuleyo nkcaza yam ke ndaququmbela ngelithi “ukuba sibuyela kwintsingiselo yemveli yeli gama, nabani na anganguye ukafile, kubandakanya namaBhulu lawo nakakade. 
 Kunjalo nje, ngokwemveli yeli gama, akhona amaBhulu angookafile (izinto ezingakholelwayo kubukho bukaThixo/Qamata). Nditsho ndinyanisile ke, ukuthi akhona amaBhulu angookafile! Angaphika ophikayo.” 
Kweli ke ityeli ndisuswa yijaji yenkundla endifunde kwiphephandaba ukuba ithethe kwaubutyhifili obukwanjengobo ndabubangula kwiminyaka emibini edlulileyo, xa ibiphawula kwityala lomlungu omangalele ukubizwa ngokafile ngamapolisa ebemncina.  
Lo mlungu kuthiwa umangalele amapolisa ngokumbiza ngokuba ngukafile waselwandle. Ipolisa elimangalelweyo ke likhanyele, lisithi enokuba lilisebenzisile na igama elithi kafile belingatsho kuye kwaye alinantsingiselo emlungwini [njengoko engenambali imkhomba kulo]. Eshe-e! 
Ijaji ke kuthiwa iphawule yathi ukubiza umlungu ngokafile kusisithuko esingaphezu kwaxa kusitshiwo emntwini ontsundu. Yintetha yobuhiba ke leyo, inangakumbi ukuba iphume emntwini onjengejaji nekulindeleke ukuba ibe ngumntu ochubekileyo, nangani kungekho nzwana ingenasiphako.  
Intetha yale jaji ndingayiphicotha ngelokuba kukugalela ityuwa enxebeni ngokusingise kutenxiso lweli gama. Isibuyisela umva ngendlela engummangaliso endaweni yokusibeka kwindawo esifaneleyo siluluntu oluntsundu.  
Le ntetha ithetha ukuba kungcono ukuthi kafile emntwini ontsundu kunokutsho emlungwini, ngoba umntu ontsundu yena unguye ukafile. Itsho le ndedeba zinkosi! 
 Ithi asithukwa thina xa kusithiwa kafile kuthi, kuba singookafile kakade. Ithi ngabamhlophe abathukwayo, kuba babizwa ngento abangeyiyo. Ndaza ndakuva zwindini! 
Mandiliphinde ke endalithethayo kowama2016 kweyeDwarha elokuba xa silisebenzisa ngokufanelekileyo eli gama, singabhanxi, nabani na anganguye ukafile ngokwesiArabhu apho livela khona.  
Nabani na ongamamkeliyo uThixo wama-Arabhu akuba emfundisile ngaye ngukafile kuma-Arabhu. Ukuba ke uthatha kwaeli gama linye nentsingiselo yalo ulizise kweyakho inkolo engamkelwayo ngabathile, abo bantu bangamamkeliyo uThixo wakho wakube ubafundisile ngaye ngookafile kuwe. Bangookafile kuwe nakwabakholwa ngokufanayo nawe, hayi kumntu wonke. Ngako oko akukho mntu ungukafile kubantu bonke, kungekho mntu ungengokafile kumntu wonke, kubandakanya nabelungu nezinye iintlanga. 
Xa usithi kafile kum, ube usezingqondweni unganxilanga yiwayini ephithikeziweyo, uthi andimamkeli uThixo wakho. Ukuba ke ngenene andimamkeli uThixo wakho, ndinguye ukafile kuwe.  
Ukuba ke ndingukafile kuwe, nawe ungukafile kum kuba ungamamkeli nowam uThixo. Ukutsho oko ukuba asinquli Thixweni mnye singookafile omnye komnye, ngokwesiArabhu ke. 
Zingahlala ke izityhifili ezifuna ukuhlala kwingqiqo ephuthileyo yokuba ukafile ngumntu ontsundu. Mna ndaphuma kwisilaza seentsipho ezinjalo. Goba msenge iibhokhwe zikutye. 
Owenu kwisiXhosa, Nxuba.",Ukafile omhlophe
"Kulindeleke ukuba ithweswe njengeentshatsheli ezintsha ze-Absa Premier Soccer League zesizini ka’2015/16 iMamelodi Sundowns.  
Oku kwenzeke kuba iBidvest Wits yoyisakele kwiinzame zayo zokubamba iSundowns ephala phambili kwiPSL. IWits iyeke iBlack Aces yabuyela emdlalweni ngomzuzu wokugqibela kumdlalo ophele la maqela ebambene ngo’2-2 eMbombela Stadium ngoLwesibini ebusuku.  
USibusiso Vilakazi ubuye namagowuli amabini kodwa, umsebenzi wakhe omhle umoshwe nguThabo Nodada ofake igowuli lokuqala leBlack Aces lokuqala ngomzuzu wesibhozo umdlalo uqalile. Elesibini laMazayoni lize ngomzuzu wokugqibela ngonyawo luka-Eddie Ngalo. La maqela aye ekhefini ebambene ngo’1-1 emva kokuswantsulisana ixesha elide kungekho lifuna ukugoba.  
Phambi kwalo mdlali iWits ibinalo uthuba lokufumana iDowns ngoba la maqela ebeshiyana ngamanqaku amathandathu, kodwa kusekho umdlalo azakuthi adibane kuwo. Emva kokuba ingaphumelelanga iWits kwilinge lokubetha i-Aces, ngoku indebe isezandleni zeDowns ngokupheleleyo.  
Umqeqeshi weMamelodi Sundowns, uPitso Mosimane, uyibeke yacaca eyokuba akafuni kwenza mpazamo yokulinda kude ibengumzuzu wokugqibela ukuze aphumelele le ndebe. Izolo iSundowns idlale nabakhaya AmaTuks.",IDowns iphumephambilekwi-ABSApremierlegue
"Sihlala sisiva abantu esibancedayo besithi bangafumana iingcebiso zemali kubahlobo okanye kubacebisi-mali abazifundisileyo.  
Kodwa nokuba sele benenjongo ezintle kangakanani ukuba ayingobacebisi ngemali abazimeleyo nabasemthethweni, awunakuze uqiniseke ukuba ufumana iingcebiso ezizizo.  
Ngako oko sakutsho ngoku ukuba hayi bonke abantu bangakwazi ukunika iingcebiso zezemali.  
Ukuyibeka ngenye indlela awunakuze ucele umhlobo wakho ukuba enze utyando lwentliziyo kuwe. Ngako oko kutheni xa kufikelela kwezezimali uza kuphepha ukuyokufuna ingcebiso umamele abahlobo bakho?  
Nangona ungacinga ukuba uyayazi into eza kusebenzela nenganokusebenzela, kodwa ngumntu ofundeleyo ezemali onolwazi lokukunceda ukuba ukhulise iimali zakho. Kweli nqaku ndibhala ngamampunge abantu abanawo malunga nabacebisi ngezezimali. 
*  Abacebisi bemali abayazi inzala endiza kuyifumana kutyalo endilwenzileyo. Yinyaniso engenakuphikiswa leyo! Asinantloni zokuyithetha into yokuba asiyazi ukuba iyakuba yimalini inzala yakho oza kuyizuza. Abatyali zimali abaninzi abafuna iingcebiso ngemali bafika sele bezazi ukuba baza kufumana inzala engakanani kutyalo lwabo. Nangona kunjalo ezi ngcinga zisukela kumava adlulayo, indlela eyakhe yakhula ngayo imali ngaphambili okanye ngamanani nje avele acingwa. Ngubani ke kodwa ongafuniyo ukuba imali yakhe ibenenzala eninzi? Singathetha ngezi njongo njengemali engakhe mhlawumbi ibeyinzala- le nzala isekelwe kwimfuno, hayi kwisidingo. Owethu umsebenzi njengabacebisi kukuqikelela inzala oyidingayo ukufezekisa iminqweno yakho, sicinga ke kodwa ngeenjongo zakho ezingafaniyo nezabanye abantu, ixesha oqale ngalo ukutyala nozakuyifuna ngalo imali, izinga lezinto ezisegameni lakhe nokuba zikhuseleke kangakanani ize ke sijonge nezinye izinto ezingachaphezela inzala yakho. Amaxesha amaninzi siye sifumanise ukuba inzala oza kuyifumana ibancinci kunalena ubuzithembise ngayo. Ukwazi umahluko phakathi kwenzala oyinqwenelayo kunye noza kuyifumana kubalulekile kakhulu kwinkqubo yokucwangcisela ezezimali. 
*  Ndidinga i-inshorensi kuphela kumcebisi wezezimali. Ubomi bakho bukhulu kakhulu kunenkqubo yokuthatha i-inshorensi. Umsebenzi wethu wokuqala kukwazi wena. Ucwangciso lwezezimali yinkqubo equka iinjongo zakho zobomi nezisombululo zemali ukuze sikwazi ukuvelisa isicwangciso semali. Abaxhasi/abathengi abaninzi bahlala befuna ukwazi ukuba bangayilondoloza njani na imali yokufundisa abantwana babo? Ndilondoloze imali eyoneleyo kusinina yomhlala phantsi? Kuza kwenzeka ntoni kubantwana bam xa sele ndilandulele eli? Ndingawukhusela njani na umvuzo wam ukuba ndingakhubazeka okanye ndidendwe emsebenzini? Injongo yaye namphi na umcebisi wezezimali kukuba “ligosa eliyintloko yezezimali” yobomi bonke bemali yabaxhasi/abathengi babo. Abacebisi bemali abakwazi ukuchonga izabelo ezingenisa imali/inzala. Yinyaniso engangxengwanga leyo! Abacebisi bemali abanalwazi lunzulu lokuchonga istokhwe zokukhulisa imali okanye benze izicwangciso ezibanzi zokutyala imali. Ezi ngcamango zisukela ekubeni abacebisi ngemali kunye noomanejala borhwebo notyalo mali ngabantu abanye. Ayingobantu banye. Abacebisi bemali bajonga indlela owenza ngayo izinto baze badibane nabanye oompondo-zihlanjiwe ukwenza izigcwangciso zakho ziphumelele. Xa sithatha umzekelo kwezonyango, ukuba ugqirha wakho ukholelwa ukuba udinga uphando lwengcaphephe uza kuthumela esibhedlele ukuba ubonwe ngoompondo zihlanjiwe. Abacebisi zimali abaninzi ke nabo benza ngolo hlobo bafuna iingcebiso kubantu abanolwazi oluphangaleleyo kwezotyalomali kunye nezorhwebo. Udinga umcebisimali xa unemali eninzi. Ufumana uncedo kumcebisi zimali kuba uneenjongo ezicacileyo ngemali hayi kuba unemali eninzi. Kungaba kanti ucinga ukuthenga indlu, uqala usapho, ufuna ukundwendwela iindawo ezininzi okanye wenze ezinye izinto. Zonke ezi njongo okanye ezi zidingo ziza kuphuma kumvuzo omnye, ngako oko umele kukucwangcisa izinto ezibalulekileyo kuqala uze ujongane neendlela zokulondoloza imali, kulapho ke udinga khona iingcebiso. Xa ubomi buqhubekeka nezidingo zakho ziyatshintsha kwaye nezicwangciso zakho kumele zintshintshe. Abacebisi zimali bandibiza iimali ngengcebiso ebendingazifumana simahla. Abantu bathatha iingcebiso kubahlobo babo kunokuba bazithathe kubacebisi bemali kuba bebaleka ukubhatala. Ngelixa abahlobo bakho beza kukunika iingcebiso simahla kungenzeka ukuba uphoswa ziingcebiso ezakhayo ezisuka kumcebisi zimali. Ukusebenzisa omnye umzekelo, xa uthe wakhangela iimpawu zesigulo sakho kuGoogle lo nto ayithethi ukuba awuzomhlawula ugqirha xa uthe waya kuye. Qhagamshelana ne-Inkunzi Wealth Group ku 087 1600 018, okanye sithumelele i-emails: invest@iwgsa.co.za",Kutheni kubhatalwa inkonzo yomcebisi wezezimali?
"KUQHUM’ uthuli ngethuba amapolisa evulela ngeembumbulu zerabha kubasebenzi bombutho iSouth African Municipal Workers Union [SAMWU] abebeqhankqalaza embindini wesixeko sakuKomani kule veki. 
Ingxuba-kaxaka ivele emva kokuba kungavisiswananga ngezivumelwano zemivuzo phakathi kwabasebenzi nomasipala waseLukhanji. 
Uqhankqalazo luvele xa kwiveki ephelileyo abasebenzi balo masipala befumana iimali zezivumelwano ezathi zatyikitywa kunyaka ophelileyo. Kuye kwacaca ukuba uninzi labasebenzi aluhambisani neendlela ezithe zaqhutywa ngayo izivumelwano ezi, kuba iziphathamandla ziye zafumana ukuya kumakhulu amawaka eerandi (R100 000), ngelixa uninzi labamivuzo iphantsi belifumene kuphela ukuya kwishumi elinesibini leerandi (R12 000). 
Baye baqalisa ukuqhankqalaza bebonakalisa umsindo wabo ngalo mcimbi apho bafike batshisa amavili eemoto endleleni, bechitha nenkunkuma ebisemigqomeni, kwatsho kwakho ungcoliseko olukhulu kumbindi wedolophu. 
Othethela iSAMWU, uMongameli Mancam uthe: “Kuyacaca mhlophe ukuba kudlaliswe ngabasebenzi apha. Siyifumene ingumnqa into yokuba abona bantu barhola kakhulu kulo masipala bafumane imali eninzi kangaka, ekubeni esi sivumelwano besijonge ukucutha ukungalingani ngokwemivuzo.” 
Wangeze ngelithi, kuyacaca ukuba abasemagunyeni ngabo abajikele izigqibo, kwaye bengabasebenzi bazimisele ukuyilwa le ntlondi. Kuye kwakho intlanganiso yabasebenzi engxamisekileyo nebineenjongo zokusombulula le ngxaki. 
Kuye kwathathwa izigqibo ezithi kufuneka kuthethwe nabasemagunyeni ukuze kufikelelwe kwizivumelwano ezitsha. Baye bacela ukuthethana nomlawuli jikelele kulo masipala, uNolwandle Gqiba naye wathembisa ukudibana nabo. 
Kuthe besalinde umlawuli jikelele, basuka bafumana umyalezo othi akasakwazi ukudibana nabo, lo nto ibange umsindo kuninzi labasebenzi. Baye baqalisa phantsi ngoqhankqalazo lwabo, kuthe kusenjalo asuka amapolisa abachithachitha ebadubula ngeembumbulu zerabha.  
Kuye kwenzakala abasebenzi abalishumi elinesibini (12) apho bathe babalekiselwa esibhedlele ngokukhawuleza. Abahlanu kwaba (5) basebenzi baye banqakulwa bagityiselwa kwezimnyama izisele phantsi kolwaphulo umthetho lasesidlangalaleni. 
Isithethi samapolisa uKapteni Namhla Mdleleni uthi bazakuvela ezinkundleni zamatyala kungekudala abo babanjiweyo.",Kuqhum’ uthuli abasebenzi befuna imali
"Umasipala wesithili iAmathole usichaze njengomnqa isihelegu  sokufunyanwa kwenkosikazi ebisebenza kulo masipala ibhubhile kwindawo yokumisa iimoto kudederhu lweevenkile eVincent Park eMonti.  
UThandi Mlambo (62) wafunyanwa sele ebhubhile, umzimba useshushu, ebhaqwa ngunogada waseVincent Park ngoLwesine weveki ephelileyo, umhla wamashumi amathathu kwinyanga yeNkanga. 
 Ngethuba I’solezwe lifika kwindawo yexhwayelo, laxelelwa ngunogada wale ndawo ukuba umzimba kaMlambo wanyengezwa ngumntu okwayinkosikazi.  
Lo nogada ukwaxelele I’solezwe ukuba le nkosikazi arhanela ukuba yiyo eyanyengeza lo mzimba angayikhomba. 
 UManejala waseAmathole uThandekile Mnyimba udlulise amazwi ovelwano kusapho lakwaMlambo.  
“Sisothukile kwaye sixhelekile ngokubhubha kukaSis’ Thandi nangohlobo athe wabhubha ngalo. Abakulawulo nabakhokeleyo kwakunye noogxa bakhe emsebenzini badlulisa amazwi ovelwano kusapho lwakhe. Wanga umphefumlo wakhe ungaphumla ngoxolo,” kutsho uMnyimba, ekwathi bakuhlala bemkhumbula uMlambo.  
UMlambo ebehlala eVincent kwaye kuvakala ukuba usebenze ixesha elide kumasipala wase-Amathole.  
Lo masipala uthi uzakulindela kwabezomthetho ngenyewe yokubhubha kukaMlambo, watsho ukuchaza njengomnqa ukubhubha kwakhe.  
Ngethuba sibhala eli nqaku, bekungekacaci ukuba uzakungcwatywa nini uMlambo. 
abongile.ginya@inl.co.za",Umnqa kwinkosikazi eyafunyanwa ibhubhile eVincent Park
"“Ikhwelo lityala mawethu. Lo msebenzi sikuwo wokuzisa uphuhliso eluntwini kwakunye nokulwa indlala mkhulu kakhulu, ufuna umanyano.” 
Oku kuthethwe yiNkulumbuso yaseMpuma Koloni uPhumulo Masualle xeshikweni ebesenza intetho emalunga noBume bePhondo eBhisho namhlanje. 
“Xa sibambisene, sisebenza kunye, iingxaki zethu zinganeno kunamandla ethu. Kungoko ke sisithi, ubani nobani makabhinqele phezulu, kungenwe entsimini. Kwindawo nendawo, makuqhum’ uthuli,” utshilo uMasualle. 
Ngokwamanani asekezelwe kuphuhliso loluntu lwaseMpuma Koloni, uMasualle ubhengeze ngolu hlobo: 
– Kule minyaka mine idlulileyo, imisebenzi edaleke kwicandelo lezolimo, elezakhiwo kwanelezokuxonkxa ikwi-18 553; 
– Kule minyaka mine idlulileyo, imisebenzi edaleke kwicandelo le-Expanded Public Works Programmes ikwi-508 000; 
– AbakwaSANRAL bakwiphulo lokwakha iindlela eMpuma Koloni elixabisa i-R7 yeebhiliyoni zeerandi; 
– Imali yokwakha iindlela zasezilalini ikwi-R3.1 yeebhiliyoni zeerandi; 
– Abafundi abakwi-80 595 baxhamla kwinkqubo yothutho karhulumente ukuze bafikelele kwimfundo; 
– Abafundi abakwi-1 441 216 baxhamla kwinkqubo yezikolo ezingahlawulisiyo; 
– Imizi ekwi-250 000 ezakuxhaswa kumaphulo ezolimo; 
– Amafama amnyama akumakhulu amabini akwinkqubo yokufundiswa ngokuvelisa inyama ebomvu eBerlin eQonce; 
– Kwinyanga ezayo, kufuneka bekwi-1 400 000 abantu abavavanyelwe isifo sikagawulayo; 
– Isigidi sabantu sivavanyelwe isifo sephepha; 
– Ukusukela ngonyaka-mali ka2014/15 iphondo lakhe izindlu ezikwi-47 453; 
– Kunyaka-mali ka2018/19, kuza kwakhiwa izindlu ezikwi-8 870.",Intetho yoBume bePhondo ngokwamanani
"UMphathiswa wezoThutho eMpuma Koloni, uWeziwe Tikana, ugqithise amazwi enkxaso kwiintsapho zabafundi abathandathu abathe bagaxeleka kwingozi besiya esikolweni kwindlela iReeston eScenery Park, eMonti ngoLwesibini. 
 
Kuvakala ukuba isithuthi sohlobo lweteksi besithwele aba bafundi sibasa eNkangeleko Senior Primary School ngethuba singquzulana nenye iteksi ebinomqhubi kuphela. 
 
Umqhubi weteksi ebikhwelise abafundi naye wonzakele. 
 
UTikana uthi kuyamonelisa ukubona kungabhubhanga mntu kule ngozi. 
 
“Sinqwenela ululamo olukhawulezileyo kwabo bagaxeleke kule ngozi,” utshilo uTikana.",UTikana uphose amazwi enkxaso kubafundi abonzakeleyo
"IiChilli-boys zityike abadlali abathathu abatsha ekulindeleke baqale xa kuvulwa isizini entsha ekuthambekeni kwalo nyaka.  
Umqeqeshi weChippa United, uDan Malesela, uyibeke yacaca ekupheleni kwesizini ka’2015/16 into ethi ufuna iqela lakhe libe liqela elidlalela iindebe, hayi ukulwela ukuhlala kwiPremier League njengoko bekusenzeka kwiminyaka yangaphambili.  
Aba badlali nguSizwe Mdlinzo, uPaseka Mako noTshwarelo Bereng. Eli qela lizinze eBhayi livale isizini lisendaweni ebhetele okokuqala embalini yalo ukusukela oko lathi ladlala kwi-Absa Premier Soccer League. Lo msebenzi mhle wenziwe nguMalesela ofike kunyaka ophelileyo phofu elisekela likaRoger Sikhakhane owayengumqeqeshi ngoko. Njengabaqeqeshi bonke, uDan, ukhangela abadlali abazakungena ncakasana kwindlela afuna iChippa idlale ngayo. Konke oku kwenzeka kukho isiphithiphithi sabadlali abafunwa ngamaqela amakhulu.   
UThamsanqa Sangweni noJoseph Molangoane bafunwa ngamaqela aseGoli afana neChiefs ne-Orlando Pirates, kodwa iChippa United kuthwa ayizimiselanga kubathengisa abadlali bayo kuba iinenjongo eziphakamileyo zesizini ezayo.",Ityikitye abadlali abathathu  iChippa United
"UMCULO awenzayo uLukhsvuitton sisixhobo sokugqithisa umyalezo kulutsha, kwaye ukwayindlela yakhe yokubhodla oko kumtyayo ngaphakathi. 
Le mvumi, eneminyaka eli-18, iqale ukwenza umculo ine-13 leminyaka ubudala. Igama likaLukhsvuitton lokuzalwa nguLukhangele Lobese, uzalelwa kwilokishi yaKwaNokuthula ePlettenberg Bay. 
Incokolela I’solezwe lesiXhosa ngomculo wayo,  le mvumi ithi ithe yakuzibona iwuthanda umculo, yagqiba kwelokuthatha unyaka isebenza nzima ukufumana ulwazi lomculo kwikholeji eseKapa. 
Ngoku uLukhsvuitton sele ekhuphe iingoma eziliqela zohlobo lweCommentary Pop, iTrap neRnB. 
“Akukho nto ndiyonwabela njengokwenza umculo, ndikwakhangela amacebo aphucukileyo okuqaqambisa esi sakhono sam,” kutsho uLukhsvuitton. 
“Iingoma zam yindlela endikhupha ngayo okulapha ngaphakathi kum, ndikuzobe, ndandule ndikuphakele ilizwe. Oku kubaluleke kakhulu kum,” wongeze watsho. 
ULukhsvuitton ukhuphe amacwecwana amabini (EPs). 
Iingoma zakhe ezinjengoFumes, La Hillz, See You There noExilipho zifumaneka kwiivenkile zeintanethi. 
“Ophulaphule ezi ngoma ndifuna afumane into ukuze akwazi ukuyisebenzisa,” kutsho uLukhsvuitton. 
Le mvumi idize ukuba iza kongeza umculo wayo okwiEP ukuze ibe nako ukukhupha icwecwe layo lokuqala. 
Phulaphula ezi ngoma zimnandi kuyo yonke imingxili yomculo kwi-intanethi.",Umculo kaLukhsvuitton uthumela umyalezo kwabatsha
"NAKULO nyaka njenganyakenye, amaMpondo aza kube ebambene ngazo kumnyhadala wenkcubeko namafa esi sizwe ongena kunyaka weshumi elinesine kulo nyaka oko wathi waqalwa ngo2006. 
Abantu abangaphaya kwamawaka angamashumi amabini balindelekile kulo mnyhadala wokubhiyozela inkcubeko, amafa kwanembali, batshilo abaququzeleli. 
IMpondo Culture and Heritage Festival iza kubanjelwa kwiKomkhulu laseLwandlolubomvu kuNtabankulu iintsuku ezintathu ukusukela ngomso, umhla weshumi elinesithathu, ukuya ngeCawe, yomhla weshumi elinesihlanu. 
Lo mnyhadala usisikhumbuzo kuNkosi Ntsikayezwe Sigcau owayeyinkosi ethe qabavu kwiKomkhulu iLwandlolubomvu, itshantliziyo lezopolitiko, elibhubhe ngo1996 lililungu leANC ePalamente. 
UMphathiswa wezeMidlalo, uLonwabo, ubuGcisa neNkcubeko eMpuma Koloni, uFezeka Nkomonye-Bayeni, uza kwenza intetho ephezulu ngoMgqibelo ze atyhile ingqiqo-sikhumbuzo egameni likaNkosi Ntsikayezwe Sigcau. 
Izinto eziza kuthi zonwabise ziquka umdaniso wenkciyo, apho iintombi zamaMpondo ezinyulu ziza kube zicand’ inkundla zibonisa ubuhle bentombi enyulu. 
Umlawuli weMpondo Culture and Heritage Festival, uNkosazana Stella Sigcau II, uthi uSekela Mphathiswa woPhuhliso lwamaShishini amaNcinane, uZoleka Capa, uza kube ezimasile kwaye kulindeleke ukuba enze intetho. 
Iimvumi ezifana noButho noMamNtlane wakhe, Csana, uCasper the Golden Voice waseBotswana, iqela lomngqungqo iKamvuthu kwanamaqela asekuhlaleni baza kube besonwabisa kulo mnyhadala. 
Abaza kunikwa amawonga kumnyhadala walo nyaka baquka imbongi uJessica Mbangeni, Nkosikazi Nomandla Mhlauli, Nkosazana Celenhle Dlamini, Nkosi Zanembeko Phondolwendlovu Ndamase, ongasekhoyo uMfundisi Tiyo Soga kwanengcaphephe yezomthetho uGqirha Yondela Ndema.",AmaMpondo abhiyozela inkcubeko yawo
"Ifolosi yeMamelodi Sundowns, uPhakamani Mahlambi, igxothiwe enkampini yeqela lesizwe izolo. Umqeqeshi weBafana Bafana wethutyana, uDavid Notoane, ukubhengeze oku ngethuba ethetha neentatheli emalanga izolo. UMahlambi ngomnye wabadlali abangaphezulu kwamashumi amabini abachongiweyo nguNotoane ukuze bathathe inxaxheba emidlalweni yeCosafa Cup edlalelwa eThekwini kwiphondo laKwaZulu-Natal kulo nyaka. Umqeqeshi akavumanga ukuzichaza izizathu ezibangele agxothwe umdlali weSundowns. “Ewe, akekho apha enkampini,” utshilo uNotoane. UMahlambi ngomnye wabadlali abaselula ngeminyaka ekulindeleke ukuba  bazibonakalise kwitumente ezifana neCosafa ukuze bakwazi ukungena nakwiqela likaStuart Baxter – aBafana Bafana.",Umdlali weSundowns ugxothiwe enkampini yeqela lesizwe
"Izolo ibilusuku lootata. Abanye bethu bavuke benzelwe iibrakfesi, abanye bavuswe ngezipho abanye bavuswe yiminxeba edlulisa imiyalezo yothando. Kubekho abo ke bavuke baqhubeka ngobomi ngokungathi abanabantwana. 
Yiya nakweyiphi na ilokishini kweli loMzantsi Afrika uqwalasele oosisi abathe qhiwu abantwana abancinci, bebakhulisa bodwa. Ayiyonto yeelokishi kuphela ke le, kodwa sesisenza umzekelo ngazo kuba kulula ukuzibonela aba sisana noomakhulu abakhulisa abantwana bodwa pha.  
Uzibuze ukuba ingaba baphi na ootata babantwana? Kusuke kuthini na xa indoda ishiya umntwana wayo? Yinto apha ekwenza uzibuze ngeenjongo zamadoda ngabasetyhini; kukulala nje ugqithe? 
Kunzima ukukhulisa umntwana. Kuyaxabisa ukukhulisa umntwana. Bona abantwana xa bekhuliswa ngumzali omnye, sicinga ukuba bakhula beziva njani? Ngeentsuku ezifana neeFather’s Day inoba bona bathini abantwana abakhuliswe ngamanina odwa? 
Sikhe sayokukroba kumakhasi omnatha afana nooTwitter nooFacebook safumanisa ukuba kuthiwa “Happy Father’s Day” koomama babantwana ngoba bona badlala nendima katata.  
Kuye kwaxhaphaka nemiyalezo ephazamisayo esuka kubantu ngabantu; umzekelo uNtsiki Mazwai yena ubhale wenjenje ngosuku lootata “Dear tata, zange ndikukhethe ukuba ubengutata wam, kodwa ukuba ndandifumene ithuba lokuzikhethela utata ngendandikhethe utata obhetele kunawe!” lo myalezo ulandelwe zizimvo zabanye oosisi abamxhasayo ngelithi ngendandikhethe ongafaniyo nalo ndinaye utata. 
Siyibhuda phi na le nto singootata? Xa singekho yingxaki. Xa sikhona yingxaki. Kuyintoni na ukuba ngutata? Ingaba isiqhelo sokuba oomama bagcina ikhaya bakhulise abantwana, ootata babe pha kude bephangela ayiyiyo na le isenza singazi ukuba ekatata indima yintoni kubomi bomntwana?","Ootata ngegama, hayi ngezenzo"
"Amandla weKaizer Chiefs aza kuvavanywa kwakhona xa idibana neqela laseTanzania elisokolisayo, iSimba Sport Club, emdlalweni weCAF Champions League ngentsimbi yesithandathu ngorhatya lwanamhlanje eFNB Stadium. Emva kokubambana neHoroya ngo’2-2 ebaleni layo kwinyanga ephelileyo, Amakhosi agxeleshe impumelelo ekhaya phambi kokuya emdlalweni wesibini eBenjamin Mkapa Stadium. Ukuba akakwazanga ukuphumelela namhlanje, indlela yawo iya kuba nzima kakhulu ngoba iSimba iza kudlala phambi kwabalandeli bayo eTanzania kwiveki ezayo. Xa kudlalelwa kowayo iSimba, idume ngokwenza imikhwa ethi iphazamise kakhulu iingqondo zabadlali bamanye amaqela. 
Yiyo lo nto umdlali weChiefs, uDumisani Zuma, 25, esithi eyona nto efunekayo kukufaka amagowuli amaninzi emdlalweni wanamhlanje apha eMzantsi Afrika ngoba uyazi ukuba izinto ziza kujika eTanzania. “Siyilungele imidlalo yesigaba esikuso ngoku. Siyazi ukuba ngeke kubelula – kodwa into efunekayo kukuphumelela ngamagowuli amaninzi xa sidlalela endaweni yethu,” utshilo uZuma. Amakhosi aya emidlalweni yamaqela asibhozo kwiCAF Champions League ebukhuthazeka emva kokudlala kakuhle emdlalweni ogqithileyo nangona kukubi kweDStv Premiership,” utshilo uZuma, owangena wenza umahluko emdlalweni ogqithileyo. 
“Ukuba singafumana amagowuli amaninzi emdlalweni wethu, sakube siziphungulela umthwalo phambi kokuya kwiSimba S.C. Nangona sidlale neSwallows ngoLwesithathu ogqithileyo (kule veki) – kodwa siyayazi ukuba imidlalo yePSL neCAF Champions League ayifani. Sizamile ngethuba sidlala neSwallows, izinto azasihambela kakuhle. Into endiyithandileyo kukuba asibethwanga. Siza kuzama ukuthatha apho sayeka khona emdlalweni wethu neHoroya. Kuyasivuyisa ukuba kwesi sigaba seChampions League ngoba zange yayenza lo nto iChiefs ngaphambili. Sizimisele ukudlulela kumjikelo olandelayo. Asizanga kongeza manani kolu khuphiswano,” uvale ngaloo mazwi uZuma kwikhasi lomnatha leChiefs.",Amakhosi agxeleshe impumelelo ekhaya emdlalweni weCAF Champions League
"Abafundi nootitshala besikolo saseMbizana ekuthiwa yiPatekile Primary School bavuye kakhulu emva kokuphuma phambili kwiDanone Nations Cup. 
Isikolo saseAlfred Nzo sitshatshele kwitumente yezikolo zaseMpuma Koloni edlalelwe eOrlando Stadium, eMdantsane, kwimpelaveki egqithileyo. 
 Izikolo ezithathe inxaxheba kwimidlalo yokugqibela bezisibhozo. 
 Phakathi kwazo ibiyiPatekile, iGuqaza Primary, iMaruping Primary, iBisho Lower Primary, iNtabelanga Senior Primary, iLuxolo Intermediate, iFort Malan neSeyisi Primary. 
 Iintshatsheli zeDanone ziya kuzwelonke emva kokuziqaqambisa emidlalweni yephondo ezifake amanqaku alishumi elinesibini.  
Alikho iqela elidlale umdlalo ophucukileyo ukodlula iPatekile kanti nenqwaba yamagowuli ewafumeneyo abhenca iqela elibadlali abaye emidlalweni benenjongo ecacileyo ekhatshwa kukuzimisela. 
Umdlali ofake amagowuli amaninzi ibe nguCebelihle Sibangeni, 12, onekamva elihle kakhulu ebholeni ukuba angafumana indawo esemgangathweni enokumqeqeshela ibhola ekhatywayo kwinqanaba eliphezulu.  
Emva kwemidlalo, umqeqeshi wePatekile, uMpumelelo Gasa, uvakalise uchulumanco olukhulu.  
“Kusonwabise kakhulu ukuphumelela namhlanje.  
Kudala sizama eminyakeni egqithileyo kungalungi, sonwabe kakhulu. 
 Sidlale ngendlela ebesifuna ngayo. 
 Umthetho wethu sisebenzisa umntu omnye phambili, sibeke abathathu esiswini nabathathu emva.  
Yindlela yokudlala esiyiqhelileyo leyo. 
 Ibhola yethu ibiqala emva, iye phambili.  
Isincedile lo nto ngoba isinike amathuba ngoba ibhola ibisoloko ikuthi,” utshilo uGasa. 
Ngoku abadlali bePatekile nabaqeqeshi kufuneka balungiselele ukulwela ukuya phesheya emidlalweni kazwelonke yeDanone ekulindeleke ukuba ibeseGoli kwiphondo laseGauteng.  
UGasa uxelele I’solezwe lesiXhosa okokuba kudala isikolo sakhe sizama kwiDanone kodwa uyavuya njengokuba side sayizuza impumelelo. 
“Ukuphumelela kwethu yinto enkulu kakhulu kuthi. Kudumisa indawo nesikolo sethu.  
Isikolo sethu siza kwaziwa nguMzantsi Afrika wonke.  
Lithuba elinqabe kakhulu kuthi elo.  
Ngeke kube lula ngoba sihlala ezilalini futhi abantwana bethu bahlala kwiindawo eziqeleleneyo.  
Siza kuhlala phantsi nenqununu yethu ukuze isiphe ixesha lokuzilungiselela phambi kwemidlalo kazwelonke.  
Akukho nto esiza kuyitshintsha ngoba abadlali bethu bakwazile ukuyisebenzisa indlela ebesifuna badlale ngayo,” uvale ngaloo mazwi uGasa.",Isikolo saseMbizana sitshatshele kwiDanone Cup
"Umqeqeshi weChippa United, uDan “Dance” Malesela, akazimiselanga kuyibulala intlizo yakhe ngokwenzeke kumdlalo odlulileyo, endaweno yoko, uzimisele ukuguqula izinto kumdlalo olandelayo.    IiChilli Boys zincwase ukuqokelela amanqaku apheleleyo kule midlalo emibini yokugqibela kulo nyaka ukuze zivale zikwindawo engcono.  Eli qela lizinze eBhayi lizakwamkela iHighlands Park kumdlalo we-Absa Premier Soccer League ozakube useSisa Dukashe Stadium ngecala emva kwentsimbi yesithathu emalanga ngoMgqibelo.    Amakhwenkwe kaMalesela kufuneka avuthulule aye phambili emva kokubethwa ngo’1-0 yiPolokwane City kumdlalo obuseNew Peter Mokaba Stadium izolo.    “Khange sikwazi ukuzilungiselela kakuhle njengokuba usazi ukuba sisendlela esuka emdlalweni wayizolo. Alukho uqeqesho esilwenzileyo namhlanje. Sakuqala ukuzilungiselela ngomso xa siseMonti. Siza kwindawo esixhaswayo kuyo kakhulu, kubalulekile siwulungele umdlalo,” utshilo uMalesela kweli phephandaba labantu – I’solezwe lesiXhosa.   Ethetha ngokwenzeke kumdlalo wayizoli, lo mqeqeshi uthethe wenjenjwe: “Akukho nto ingako eyonakeleyo kumdlalo wethu izolo ngaphandle kokuba singakwazanga ukusebenzisa amathuba – bona (Polokwane City) basebenzise ithuba elinye abalifumeneyo. Ndibalumkisile abadlali ngexesha lokuphumla ukuba lo mdlalo uzakuphela unegowuli elinye qha.”   Ngumdlalo omhle into eziqaqambisa ngayo iChippa United kuzo zonke iindawo ehamba kuzo – kodwa kule imidlalo ishiyekileyo – kufuneka iqinisekise ukuba umdlalo wayo ngamnye ukhatshwa ngamagowuli ngoba ukuba akunjalo, izinto zingayinzimela kunyaka ozayo.    “Kufuneka sidlale kakuhle futhi sibonwabise abantu. Siphantsi koxinizelelo ngoba kufuneka siyiphumelele yonke le midlalo mibini ilandelayo. Sinethemba lokuba ukudlala kwethu eMonti kwakuthi kusincede kakhulu; yindawo esifumana kuyo inkxaso kakhulu. Ndiyabazi abalandeli bazakuza ngobuninzi babo kwaye ngabo abazakuthi basiphe amandla athe chatha,” uvale ngalo mazwi uMalesela.   Umdlalo uzakubanzima ngoba nayo iHighlands Park iphantsi koxinizelelo nangona ibethe i-Ajax Cape Town ngo’2-1 kumdlalo wayizolo eMakhulong. Kodwa ukuba iChippa United ingakwazi ukudlala ngala ndlela ebethe ngayo iKaizer Chiefs kutsha nje eNelson Mandela Bay Stadium – izinto zingayihambela kakuhle. UGordon Igesund ufuna ukusuka emsileni phambi kokuphela kwalo nyaka, ukubetha iChippa kule mpelaveki kungalinceda iqela lakhe.  
Umqeqeshi weChippa United, uDan “Dance” Malesela, akazimiselanga kuyibulala intlizo yakhe ngokwenzeke kumdlalo odlulileyo, endaweno yoko, uzimisele ukuguqula izinto kumdlalo olandelayo.  
  
IiChilli Boys zincwase ukuqokelela amanqaku apheleleyo kule midlalo emibini yokugqibela kulo nyaka ukuze zivale zikwindawo engcono.  
Eli qela lizinze eBhayi lizakwamkela iHighlands Park kumdlalo we-Absa Premier Soccer League ozakube useSisa Dukashe Stadium ngecala emva kwentsimbi yesithathu emalanga ngoMgqibelo.  
  
Amakhwenkwe kaMalesela kufuneka avuthulule aye phambili emva kokubethwa ngo’1-0 yiPolokwane City kumdlalo obuseNew Peter Mokaba Stadium izolo.  
  
“Khange sikwazi ukuzilungiselela kakuhle njengokuba usazi ukuba sisendlela esuka emdlalweni wayizolo. Alukho uqeqesho esilwenzileyo namhlanje. Sakuqala ukuzilungiselela ngomso xa siseMonti. Siza kwindawo esixhaswayo kuyo kakhulu, kubalulekile siwulungele umdlalo,” utshilo uMalesela kweli phephandaba labantu – I’solezwe lesiXhosa. 
  
Ethetha ngokwenzeke kumdlalo wayizoli, lo mqeqeshi uthethe wenjenjwe: “Akukho nto ingako eyonakeleyo kumdlalo wethu izolo ngaphandle kokuba singakwazanga ukusebenzisa amathuba – bona (Polokwane City) basebenzise ithuba elinye abalifumeneyo. Ndibalumkisile abadlali ngexesha lokuphumla ukuba lo mdlalo uzakuphela unegowuli elinye qha.” 
  
Ngumdlalo omhle into eziqaqambisa ngayo iChippa United kuzo zonke iindawo ehamba kuzo – kodwa kule imidlalo ishiyekileyo – kufuneka iqinisekise ukuba umdlalo wayo ngamnye ukhatshwa ngamagowuli ngoba ukuba akunjalo, izinto zingayinzimela kunyaka ozayo.  
  
“Kufuneka sidlale kakuhle futhi sibonwabise abantu. Siphantsi koxinizelelo ngoba kufuneka siyiphumelele yonke le midlalo mibini ilandelayo. Sinethemba lokuba ukudlala kwethu eMonti kwakuthi kusincede kakhulu; yindawo esifumana kuyo inkxaso kakhulu. Ndiyabazi abalandeli bazakuza ngobuninzi babo kwaye ngabo abazakuthi basiphe amandla athe chatha,” uvale ngalo mazwi uMalesela. 
  
Umdlalo uzakubanzima ngoba nayo iHighlands Park iphantsi koxinizelelo nangona ibethe i-Ajax Cape Town ngo’2-1 kumdlalo wayizolo eMakhulong. Kodwa ukuba iChippa United ingakwazi ukudlala ngala ndlela ebethe ngayo iKaizer Chiefs kutsha nje eNelson Mandela Bay Stadium – izinto zingayihambela kakuhle. UGordon Igesund ufuna ukusuka emsileni phambi kokuphela kwalo nyaka, ukubetha iChippa kule mpelaveki kungalinceda iqela lakhe.",UMalesela uyabathembisa abantu baseMonti
"Ziya zikhula izigxeko ngakwintloko yeGunyabantu lezoTshutshiso kweli uShaun Abrahams, nangona elichithile ityala ngakumphathiswa wezemali uPravin Gordhan, nabemangalelwe nabo uIvan Pillay kwakunye noOupa Magashula.  
Esi sithathu besibekwe amatyala obuqhetseba oboyanyaniswa nomhlalaphantsi wangaphambi kwexesha kaPillay liGunyabantu lezoTshutshiso.  
U-Abrahams wafumana ukugxekwa emva kokuvakalisa ezi zityholo ngelithi ezi zityholo azinasihlahla, kwaye liyelekenqe lezopolitiko lokususa uGordhan njengomphathiswa wezemali eliphekwe ngumongameli weli uJacob Zuma namahlakani akhe. UGordhan ungene kwesi sihlalo ngaphandle kwentando kaZuma, emva kokuba imalike zakukhaba ukubekwa kukaDes van Rooyen njengomphathiswa wezemali kweyoMnga kunyaka ophelileyo. 
Ukususela oko wathi wangena kwesi sikhundla uGordhan uzifumene etshutshiswa libutho looKhestshe ngezityholo zokuseka ibutho lophando ngethuba engumkomishinana kwaSARS. Eli butho belityholwa ngokophula umthetho. 
Emva kokungafumani bungqina boneleyo bokuba uGordhan atshutshiswe ooKhetshe baveze ezi zityholo ziphinde zarhoxiswa ngale ntsasa. 
Ngale ntsasa uAbrahams uvakalise ukuba uyazichitha ezi zityholo emva kokwaneliseka ziingxoxo zokubonisana ebenazo noMagashula, kwakunye noPillay.  
Usamkela esi sigqibo umbutho wabucala iFreedom Under law, ugxeke uAbrahams ngelithi iNPA ityabeke uGordhan, uPillay, noMagashula ngamatyala ingakhange ifumane eyona njongo yolwaphulo mthetho kwinyathelo lokunika uPillay umhlalaphantsi ngaphambi kwexesha.  
UJohan Kriegler obethethela iFUL uthe, “Bendicinga ukuba uAbrahams uzakuthatha eli thuba axolise, avume ukuba iNPA yenze impazamo, kwaye iyaxolisa ngomonakalo awenzeke ngenxa yesigqibo sayo.”  
Namaqela aphikisayo aquka iDA, neEFF, neIFP akhwele ezehlela kwiNPA naku Abrahams.  
Inkokeli yeDA uMmusi Maimane uthe lo ka-Abrahams usetyenziswa ngutsotsi ombeke kwesa sikhundla. “Wabekwa ngengentloko yeNPA ngutsotsi onguJacob Zuma, ngoku ulwa amadabi kaZuma,” utshilo uMaimane.  
Kwealayo icala iEFF ithi makaphulukane nelungelo lobuqondisi (advocate) uAbrahams. Igxelo ekhutshwe ngulo mbutho ithi, “Isenzo sika-Abrahams siyaphikisana nomgaqo-siseko, kwaye akakufanele ukuxelenga njenge advocate.”  
Ukanti izicwangciso zamaqela ezopolitiko nawasekuhlaleni zokubamba umngcelele ePitoli siseza kuqhubeka.",Isagxekwa nangona izichithile izityholo iNPA
"Eli phephandaba lipapashe inqaku ngomhlaba osele uhanjiwe yiKaizer Chiefs noReneilwe Letsholonyane kwicala leengxoxo ngesivumelwano esitsha. 
 Izolo uhili uphumile ezingcongolweni. Amakhosi abhengeze kwikhasi lonxibelelwano, uTwitter, iindaba ezithi uYeye uyahamba.  
Emva koko kuvakelele iindaba ezithi lo mdlali uthathwe yiSuperSport United kwayizolo.  
Umphathi weChiefs, uBobby Motaung, uthe konke kuxhomekeke kuYeye, bakwenzile okufunekayo.  
UStuart Baxter uyibeke yacaca kwiveki ephelileyo into ethi angavuya ukufumana uYeye neReyaad Pieterse. Kuyabonakala iingxoxo beziqhuba ecaleni.  
Bobabini aba badlali bohlukene neChiefs, kwaye kunokwenzeka bobabini baphelele kwiSuperSport.  
Ngoba uYeye ekwiminyaka yakhe yokugqibela ekudlaleni ibhola, kuyabonakala ukuba zininzi izinto ezimtsalileyo kwiSuperSport ezibangele akhethe yona.",Amakhosi amncamile uYeye
"Iyasongwa isizini yePSL ka’2016/17 kule mpelaveki. IChippa United inomsebenzi omkhulu wokuzisindisa ezembeni emva kokugqwidiza kule sizini. 
 Eli likwindawo yeshumi elinesithathu kuluhlu lwamaqela adlala kwiPSL emva kokuqokelela amanqaku angamashumi amabini anesixhenxe ngokulinganayo neFree State Stars edlala nayo ngoMgqibelo, eGoble Park Stadium ngo’15:00. 
Kukho utshintsho kwiChippa ngoku kubuye uDan Malesela obenqunyanyisiwe ngenxa yeziphumo ezibi. Ukungabikho kwakhe kwenze izinto zambi ngakumbi, kodwa ekubuyeni kwakhe kuncedeke iChippa ngethuba ibetha iSuperSport United ngo’3-0 eBhayi kwiveki ephelileyo. 
 Loo manqaku enze umahluko ngoba iiChilli Boys zidinga inqaku elinye kumdlalo wokugqibela. Nangona kunjalo, uMalesela uxelele iintatheli kutshanje ukuba kufuneka iqela lakhe liyokudlala eFree State. 
IChippa ibethwe yiSuperSport United kumdlalo weNedbank Cup ngempelaveki edlulileyo – kodwa lo nto ayimkhathazi uDan nangona ethe uphoxekile emva kokudlala kakuhle.  
“Umdlalo esiya kuwo ubalulekile, andifuni kuthi ukubethwa kusincedile. Sinethuba lokuzilungiselela. Ndonelisekile yindlela abadlali abadlale ngayo neSuperSport,” utshilo uMalesela. 
Amathemba wabalandeli beChippa asemagxeni kaRhulani Manzini ongcwabe iSuperSport ngamagowuli amathathu kwiveki ephelileyo.  
UManzini ngomnye wabadlali abafake amagowuli aliqela kule sizini futhi ulithemba leChippa. Kunzima ukubethela iFree State ekhaya, iChippa kufuneka idlale ngokuzimisela okukhulu ngoba nayo ifuna ukusinda ezembeni.",IiChilli Boys zizingela inqaku elinye
"Engqinelana neziphumo zenkomfa yehlabathi ebi ngamazimba ebi banjelwe eKapa kwinyanga ephelileyo, uMphathiswa weSebe lezoLimo noPhuhliso lwamaPhandle eMpuma Koloni, uXolile Nqatha, ukhuthaze amafama wamazimba aseMalahleni ukuba amanyane.  
UNqatha ucangcathe kanye kuninzi lweembono zeNjingalwazi, izifundiswa neengcali zolimo ezivumelene ngazwinye ukuba amazimba likamva lale nkulungwane.  
Ngamafama angamashumi amathathu anesixhenxe akuZingxondo eMalahleni, adibanise izandla ancedwa ngurhulumente wephondo ukuvelisa amazimba kumhlaba ozihektare ezingamashumi asixhenxe anesine.  
“Lo msebenzi umhle kangaka wenziwa apha usenza sizibone sinyanzelekile ukuba sikhuthaze la mafama ukuba aqine, abheke phambili ukuvelisa la mazimba, ukuze bakwazi ukuthengisa kwiimalike ezingcono,”uthethe watsho uNqatha.  
Uthi lo msebenzi wokuveliswa kwamazimba kuZingxondo uhambelana nesicwangciso esijoliswe ukusebenzisa ukulima ukuguqula imeko yezimali kweli (Agricultural Economic Transformation Strategy). Usodolophu waseMalahleni uNomveliso Nyukwana, uthi amazimba yenye yeemveliso eziphambili zeli ezithunyelwa kumazwe angaphandle. 
“Ngokulima, la mafama adlala indima enkulu ukulwa indlala, logama ekwafaka isandla kuhlumo loqoqosho lomasipala wethu.” 
Iziphumo zenkomfa ebi ngamazimba eKapa zibonisa ukuba amazimba ngawo awayetyalwa kweli leAfrika ngaphambi kokufika kombona nabarhwebi aba bevela eNtshona.  
UNjingalwazi Bongani Ndimba weAgricultural Research Council, ecacisa kule nkomfa yaseKapa wathetha wenjenje.  
“Ungaweva amaXhosa xa esithi udla amazimba, ebonisa ukuba lowo kuthethwa ngaye usaphila, ngawo awokuqala ukutyalwa ngabantu beli leAfrika, ngokufika kwabarhwebi bafika bephethe umbona, yiloo nto naxa kusesikweni ubona kukho amazimba ixesha elininzi, uphando lukwabonisa ukuba anempilo ngaphezu kombona,” watsho.  
Usihlalo wokopolotyeni wakuZingxondo, ovelise la mazimba, uVelani Jack, uthi banethemba lokuba iza kungena imali ngenxa yalo msebenzi nanjengoko beqhuba uthethwano nenkampani yakwaBorder Seeds ukuba ithenge esi sivuno. 
 “Sinethemba lokuba umthengi esimfumeneyo uza kusinika ixabiso elihle ngesi sivuno. Bafuna ukubona imveliso ukuze kamva bathathe isigqibo sokuthenga. Akululanga ukufumana abathengi kule marike yamazimba, siyazama kangangoko ukuba ihambe le mveliso,” utshilo uJack. 
Uphando lweAgricultural Research Council lubonisa ukuba ingingqi yaseMalahleni yenye yeendawo ezifanelekileyo ukuvelisa amazimba kweli leMpuma Koloni. 
Amashumi alithoba anesihlanu eepesenti zamazimba eMzantsi Afrika ayatyiwa luluntu, logama amashumi amane anesihlanu eepesenti esenza iimveliso ezifana nomqombothi nezinye. Awona maphondo avelisa amazimba ambalwa kweli liphondo laseKZN nephondo laseRhawutini. 
Urhulumente weMpuma Koloni uncedise ngembewu, izichumiso nengcebiso kula mafama avelise la mazimba.",Amazimba likamva lale nkulungwane
"Ngomhla wokuqala kweyesilimela iNalibali isungule ngokusesikweni iphulo layo eKapa ukukhuthaza abantu ukuba babe ngamavolontiya apho bakhoyo, babalise amabali abawathandayo benze umahluko. INalibli yinkqubo kazwelonke yokufundela ukonwaba, incedisa abantwana ukuba bakwazi ukufunda nokubalisa amabali beselula. 
Iphulo leFUNda Leader likazwelonke belisungulwa kwiziko leHomecoming eDistrict 6. Impumelelo yesi siseko engummangaliso ibangele ukuba, le nkqubo iqalwe kumaphondo ohlukeneyo oMzantsi Afrika jikelele.  
Usungulo lephondo luye lenzeka ngomhla wamashumi amabini anesithathu kule nyanga KwaNobuhle, e-Uitenhage. Eli phulo libhiyozela abantu abathathu abangamaqhawe ofundo lweencwadi kwindawo zabo. Injongo kukuba kukhuthazwe bonke abemi boMzantsi Afrika banikele ngexesha labo ukufundisa nokubalisela abantwana amabali. 
IFUNda Leaders ziyinxalenye yeNal’ibali , kwaye zifumana lonke uqeqesho kunye nenkxaso eziyidingayo ukuze benze indawo ezifanelekileyo zokufunda kuMzantsi Afrika ngokubanzi. 
“Siyayazi ukuba xa umntu efunda ngolwimi lwakhe, lo nto imenza azive enendawo afanelekileyo kukuhlala kuyo naye, kwaye iphucula ulwazi nezakhono zomntwana,” utshilo uJade Jacobson, ongumlawuli weNal’ibali . 
“Ngokuthatha inxaxheba ekusebenziseni iilwimi, imifanekiso kunye namacebo ezi zezinye indlela ezinokwenza abantwana bakhuthalele ukufunda, yenze umahluko kwizifundo nekamva labo. 
“Ukubalisa amabali sesinye sezixhobo ezikhoyo, hayi ukukhulisa umdla nemibono yabantwana kuphela, kodwa imvakelelo zabo nokuba bazazi banendawo eyeyabo. 
 Ukubalisa amabali nokufundela phezulu kusinika ithuba lokuba sinxibelelane nje ngabantu kwaye sabelane kakuhle ngolwazi,” utshilo uCarole Bloch umlawuli wePRAESA. 
IFUNda Leaders ngabantu abadala abakhathalayo nababahloniphe kakhulu abantwana. Bakhangela iindlela zokunceda abantwana bakwazi ukufunda nokubhala, ngokubalisa amabali kwindlela eziza kubancedisa. 
 Ikhalenda enenkqubo zeFUNda Leaders izakufakwa kumakhasi onxibelelwano eNal’ibali, ukwazisa abantu ukuba kwenzeka ntoni kwiindawo ezahlukeneyo kwilizwe jikelele. Sifuna nokukhuthaza abanye ukuba bafundele abantwana kwiindawo abahlala kuzo. 
Zintathu iiFUNda Leaders esele ziyinxalenye yeli phulo, nguNosakhe Mabula, Mzwandile Lugogo noBulelani Futshane. 
UNosakhe ngowase- Madiphumelele usebenza nje ngomntu ococayo kwithala leencwadi, kwaye uneyure yokufundisa kwiveki nganye uncedisa kwiziko le-Early Childhood Development. 
UMzwandile Lugogo uhlala eSite B eKhayelitsha eKapa, uqale ngokwakhe Imbewu Yobomi iziko elingenzi ngeniso elifundisa abantwana. 
 Imbewo Yobomi iqwalasela iinkqubo ezifana nemidlalo yeqonga, ukubonga, ukufunda nokubalisa amabali. Owokugqibela nguBulela Futshane waseBrown’s Farm naye unequmnrhu alijonge ngokwakhe iTownship Roots.",INal’ibali isungule iFUNda Leader eTinarha
"INTWAZANA yaseMpuma Koloni uZintle Feza umemelele kumantombazana ukuba akulumkele ukulukuhlwa ngamadoda ebathembisa ngezulu nomhlaba, isithi sele isuka kuqhathwa ngabantu besithi baza kuyifundisa eMelika kanti bathetha ngokushishina ngokuthengisa umzimba. 
UFeza ofunda eBuffalo City TVET College, ngenxa yenkxasomali yokufunda yeOfisi yeNkulumbuso, ebethetha eNcembu eUgie ngoSuku lwamaLungelo oLuntu kwiveki ephelileyo. 
“Sele ndisuka kuba lixhoba lokuxhwilwa. Ndaxhwilwa ngo2011, emva kokuqhathwa ngenkxasomali yokufunda ngabantu endingabaziyo ababesithi basuka kwiSebe lezeMfundo. 
“Ukundiqhatha bathi ndiza kugqibezela izifundo zam eNew York. Kanti lonke eli xesha bayandiqhatha. Ngelo xesha ndandifunda uGrade 11.”  UFeza, okwabhale incwadi ethi Neglected, uxelele loo nginginya ibizimase lo msitho wolu suku nobuququzelelwe ngurhulumente wephondo phantsi kweemfefe zeSebe lezeMidlalo, uLonwabo, ubuGcisa neNkcubeko. 
“Aba bantu basithatha singamantombazana alishumi aseMpuma Koloni basisa eGoli, besithembisa ngemfundo. EGoli bafika basijikela, akwabikho mntu uthetha ngemfundo. Basinyanzela ukuba sithengise ngemizimba yethu, sikwenza oko sisebenzisa iziyobisi.” 
“Kwakunzima kakhulu apho, kuba umntu wayekwazi ukulala nabantu noba balishumi ngemini, nokuba usebenzise iziyobisi okanye awuzisebenzisanga. Ukuba akukho ndoda ithenge isondo kuwe, babesibetha,” utshilo uFeza, othi wade wafumana ithuba lokuphuncuka kulo mkhwa. 
“Ezi zinto nizibukela kumabonakude zokuxhwilwa kwabantu bayokwenziwa amaxhoba ezesondo neziyobisi, asiyiyo indlalo.” 
UFeza uthi ulutsha maluqaphele, lungakholelwa nje kuba hleze kanti lubethwa ngemfe iphindiwe. “Aba bantu beza kuthi bebonakala bethembekile kanti bayaxoka.” 
Uthi ityala lakhe liphandwa libutho looKhetshe (Hawks) lesixeko saseMonti. 
UFeza ukwacele abazali ukuba bahlabe bekhangele ngezinto eziza nabantwana babo besuka nazo ezikolweni.  
“Qinisekisani ukuba niyazihlola izinto abaza nazo abantwana, niziqalise emapoliseni ukuze nazi ubunyani bazo.”",‘Ndandilala namadoda alishumi ngemini’
"Footballer of the Season: Khama Billiat (R250 000) 
Players’ Player of the Season: Khama Billiat (R150 00) 
Young Player of the Season: Aubrey Modiba (R50 00) 
Coach of the Season: Pitso Mosimane (R75 000) 
Goalkeeper of the Season: Dennis Onyango (R50 000) 
Defender of the Season: Thabo Nthethe (R50 000) 
Midfielder of the Season: Khama Billiat (R50 000) 
Absa Premiership Top Goalscorer of the Season: Collins Mbesuma – 14 Goals (R25 000) 
Telkom Knockout Player of the Tournament: Thabo Nthethe (R200 000) 
ABSA-lutely Awesome Goal of the Season: Ben Motshwari vs Chippa United (R50 000) 
MTN8 Last Man Standing: Cecil Lolo (R80 000) 
Nedbank Cup Player of the Tournament: Jeremy Brockie (R200 000) 
Nedbank Cup Most Promising Player of the Season: Ndivhuwo Ravhuhali (R50 000) 
NFD Top Goalscorer of the Season: Thabiso Kutumela -18 Goals (R50 000) 
Referee of the Season: Thando Ndzandzeka (R50 000) 
Assistant Referee of the Season: Zakhele Siwele (R40 000)",Uluhlu lwabaphumeleleyo kwiPSL
"AmaXhosa abhajiswa kwasemaqhingeni awo. Liqhinga loodlalani ukuthi “sakubona emntwaneni,” neloosomaqhetseba babazali ukuthi “sakuza kufanisa.” Akuzalwa umntwana kuthi kukhonjwa iinzwane kube kusithiwa “akukho kwanto yethu apha, lilahle eli!” Imveku ibe ipecululwa unobenani. 
Hayi ke kambe nazo iintombi zethu ngobuxelegu! Yanqaba okweempundu zelawu into yokunika inyosi intyatyambo. Inene kulusizi kwabasazalayo nakwabasazalwayo, andazi kothi kusisa kube kunjani na kwabangomso! 
Apha ekhaya ndingomnye wabathenjwe kakhulu, ngabaninawa nangabakhuluwa nangoobawokazi. Kubo ndingulowo ukhonkxwe ngamakhamandela enyani, njengokuba bona bekhululekile nje. Sele ndazimisela ekubeni ndiyilibale into yokuzama ukuyiqondisa nokuba ikekele. Ukuba andithanga ndinyanise sukube ndinikw’ imbila ngentloko okanye ndibethwe ngemf’ iphindiwe. 
Le mpi yakuthi ithi yakubhabha apha ekuhambeni indikhangele apho ndingakhoyo. Kubo ndiyimpobole yezimanga zabo nangona ndisanuk’ amasi kama nje. 
 Kaloku amawethu ngabantu abahle. Bobo buhle ke okubenza amahashi omoya okwebhabhathane lekilisimesi; abazidephiseli. Ndiligudlandlu nje mna ndenziwa bububi, kungenjalo nam ngendilelo hashi lomoya. 
“Rhudulu, ngawufanise nawe mfo kabhuti; ubona ntoni wena?” Abuze atsho ubawokazi esitsala kunye kwimicimbi emininzi yalapha ekhaya, ngathi ndingumntakwabo kanti ke uyandizala. Uthi wakufika ke lowo mbuzo ndiphendule ngowam othi “uthini umenzi?”  
Ukuba libuya lisithi uthi nguye ndiyangqina nam, ukuba lithi uyakhanyela ndithi makuyiwe kubazi beendaba bakwamlungu batwele – “iziphumo zegazi kuthiwa azixoki Gengeshe!” 
Iyandidina into yamahilihili ahamba abuye sele engazazi namagama awo. Ndibizelwa nabasele bejonge ekwendeni okanye esuthwini, kuthiwe mandiphawule, ndixakwe ukuba ixesha eli bekusithiwani na.  
Ndadinwa ke kukube ndiziqhekeza intloko ngaloo nqala. Nokuba sele ndingaboni nto yakuthi kulowo kuthiwa mandimfanise, ukuba lowo undimemele ukufanisa ngumtyholwa ngokwakhe kwaye ukhangeleka ngathi ukholisekile, ndithi “nguye Washota, makondliwe sizobanomntu”. 
Ungatyholwa emntwaneni sukube wenze okuziphimo zinjalo nokuba asinguwe ngenene na uyise. Xhamla ke kuba nawe uyisebenzile indima! Akukwazi kaloku ukusuka ukhonjwe nje ngokwenkomo efandesini.  
Kukhonjwa wena nje wenze okumilise koko. Wakutyala endimeni, nokuba kuphume isithombo sezimba endaweni yesombona, umlimi wako kokubini nguwe.  Akukwazi kaloku okwenzeka phantsi komhlaba, kwanokuba ukhozo olu lujika njani na lube lidiza. Akuna kukhanyela nto ke naxa kuvele izimba ubutyale umbona kuba nombona lowo akuwazi uza njani na.  
Ukuba indima isekwayileya ubutyale kuyo umbona, lelakho nezimba elo, nqwa nolibo lwekammelwane olunabele kweyakho! 
Into yokufaniswa komntwana ngeliso lenyama ngamaqhinga! Ndisitsho nje ndiyazi kuke kuchane maxa wambi. Lo uthi kuza kubonwa emntwaneni sukube egqibile ukuvuma ukuba naye unamathuba alinganayo okuba ngowakhe lowo mntwana.  Naye utyalile endimeni nokuba kungeliphuma umgquba kuphela na; iintanga zigalelwa emgqubeni kakade.  
Umzali owamkela imbudede enjalo sukube enyeke ukubaleka neesali ihashe lingelolakhe, intombi engayiboni ifanele umzi wakhe. Nabakhanyelwayo sukube kukho ubuxelegu abakrokrelwa kubo. 
Ukuba intombi ikhanyelwe, nokufanisa oko makusele kuyekwa kuba kusisonyeliso esiphindiweyo. Intombi sele ibonise ubudlava ngokumitha, ukukhanyelwa kukonyeleka ngokuphindiweyo, kubandakanya nekokwayo kwanemveku leyo ikhanyelwayo.  
Unyana okhanyelayo yindladiya engafanelwe ntombi yamntu, musa ukuba sabuye uvume nentombi yakho naxa athe wabuya wabhadla. Nina nikhonjwayo buthwaleni ubutyhakala benu.  
Kambe ke, bobabini umtyholwa nokhanyelayo abathakathwanga bazithakathile. Goba msenge iibhokhwe zikutye! 
Owenu kwisiXhosa, Nxuba.","Fanisa Vabaza, nank’ umntwana!"
"Yindoda enamashumi amabini anesibhozo(28) ubudala ebanjelwe ukubulala unkosikazi wayo oneminyaka engamashumi amabini anesithandathu(26) ngamapolisa aseDutywa. 
Ukubanjwa kwale ndoda kuza emva kokuba kubhaqwe unkosikazi wayo sele ebhubhile enamanxeba aphinda phindeneyo kumzimba ongentla.  
Ngokwengxelo yesithethi samapolisa ala mmandla uKapteni Jackson Manatha ithi, oku kwenzeke ekuseni ngoLwesithathu (izolo) kwigumbi labo lokulala kwilali yakuMpuku, eChizela, eDutywa. 
“UManatha uthi: “Unobangela wokuba indoda ibulale unkosikazi wayo ngolu hlobo awukacaci okwangoku ngoba kusaphandwa.” 
Ukanti umkomishinala wamapolisa ephondweni uNjengele Liziwe Ntshinga usikhalimele esi senzo ngeelithi oku akwamkelekanga kwaphela. 
“Esi sesinye seziganeko ezothusayo kwakhona sokubulawa kowasetyhini engakwazi ukuzilwela. Kumele kugxininiswe ukuba ukhuseleko lwabasetyhini nabantwana lulona luphambili kwisebe lesipolisa kweli phondo leMpuma Koloni. Sizakuqinisekisa ukuba amatyala akumila kunje akuzuphuncuka futhi siqinisekise ukuba abenzi bobubi bajongana nengalo yomthetho,”utshilo unjengele Ntshinga. 
Igama lexhoba ligushiwe nanjengoko kusekutsha usapho nezihlobo zingekabikelwa zonke. 
Umyeni uyavela kwinkundla yamatyala eDutywa kusasa ngomso umhla wesine.",Ivela enkundleni indoda ebulele umfazi wayo
"Kunyanzelekile AmaBhokobhoko awakhuphe onke amandla awo futhi aqinisekise ukuba ayaphumelela xa edibana nelinye lamazwe ayingozi ngoku embhoxweni, iJapan, emdlalweni weNdebe yeHlabathi oza kube useTokyo Stadium ngeCawe.  
UMzantsi Afrika uthe dyulukudu kwisigaba sesibini setumente yehlabathi emva kokunqunqel’ egoqweni amazwe afana neCanada, AmaTaliyane (Italy) neNamibia emidlalweni edlulileyo.  
Kodwa wona umdlalo wangempelaveki unomahluko ngokuba iJapan noMzantsi Afrika zikhe zantlithana emdlalweni wobuhlobo kutshanje.  
Eyona nto esesisilonda ebantwini kukubethwa koMzantsi Afrika ngo’34-32 yiJapan kwiNdebe yeHlabathi ngo2015. Kungenxa yeso sizathu uMzantsi kufuneka uziphindezele kwiJapan.  
Noxa ingeke yenzeke lula lo nto kodwa AmaBhokobhoko anabo abadlali abanokuyiphinda iJapan ayibethe ngo’47-7 emdlalweni wokucweya kwinyanga ephelileyo eKumagaya. 
Kwiveki ephelileyo, iJapan ibethe iScotland ngo’28-21 emdlalweni obuseYokohama. 
 Lo nto ithetha ukuthi iJapan iza kudibana noMzantsi Afrika ikhuthazekile. Isekelamqeqeshi, uMzwandile Stick, uxelele iintatheli ekuqaleni kwale veki okokuba iqela lakhe kufuneka lizame indlela yokukhonkxa abadlali ababini abanesantya esiphezulu kakhulu, uKenki Fukuoka noKotaro Matsushima abadlala emaphikweni.  
“Kufuneka sifumane indlela yokuvala abadlali beJapan ababalekayo,” utshilo uStick othe indlela iJapan edlala ngayo inefuthe laseNew Zealand.  
“Abadlali bayo banesitayile esihle sokudlala umbhoxo futhi bayabaleka.  
Siyayazi iJapan izimisele ukugcina ibhola kuyo imizuzu engamashumi amahlanu ukuze kuphazamiseke indlela esidlala ngayo,” utshilo uStick. 
Kanti yena uErasmus uthe AmaBhokobhoko kufuneka alibale ngokwenzeka ngo2015.  
“Into endingayithetha kukuba kufuneka indlela yokudlala eyahlukileyo kunaleyo esiyisebenzise emdlalweni wobuhlobo phambi kweNdebe yeHlabathi,” utshilo uRassie olindele umdlalo onzima ngeCawe. Kodwa eyona nto ibalulekileyo kukuba uMzantsi Afrika ufumane impindezelo eTokyo Stadium.",UMzantsi uzingela impindezelo eTokyo Stadium
"Iqela lomnyazi, iNetball ngolwimi lomlungu, lelali yaseDrayini likhuthazekile emva kokuphumelela itumente yalo okokuqala kulo nyaka. 
 Eli qela beliyinxalenye yamaqela omnyazi athathe inxaxheba kwiNgubesizwe Tournament eqale ngomhla wePasika. 
 Maninzi kakhulu amaqela aven’amandla kule tumente – kodwa ekugqibeleni kude kwakho elitshatshelayo ngomhla wokugqibela. 
IDrayini ziintshatsheli ezivunyiweyo zale tumente emva kokubetha amaqela amaninzi aquka i-Extension 8 evuthululwe ngo’16-2 kumdlalo ophambi kwamagqibela kankqoyi. Kumdlalo wokugqibela, noxa iDrayini bekukudala idlala, kodwa iye yaphumelela ngokuthi ibethe iGood Hope ngo’26-6 eNgumbela Stadium ngoMvulo wale veki.  
Ukuphumelela kweli qela ziindaba ezimnandi kulo, kwilali yalo ngokubanzi ngakumbi kubadlali abadlale ngokuzimisela okukhulu.  
Uthando nobuchule bokudlala ibhola yomnyazi zezinye zezinto ezithe zagqama emdlalweni weqela eliphumeleleyo. 
Abadlali beDrayini badlale kakuhle bonke, kodwa uAndisiwe Phothe, uNomfusi noLelethu Tembani – bebebalasele.  
Umgangatho wemidlalo yomnyazi ubuphezulu futhi kubonakala ukuba amaqela ayayazi into ayenzayo.  
USandisiwe Phothe, ukapteni weDrayini ephumelele itumente, uvumile emva komdlalo ukuba bekungekho lula kwaphela. 
“Siyakuvuyela ukuphumelela le tumente ngoba kokokuqala siyiphumelela oko yasungulwayo. Izinto zihambe ngendlela ebesizilungiselele ngayo thina.  
“Umdlalo wokugqibela ubunzima – kodwa ngenxa yokuzimisela, siye saphumelela. Sizimisele ukukhula kumnyazi kwaye sizimisele ukudlala kwezinye iitumente ezinkulu,” utshilo uPhothe ngethuba encokola neli phephandaba. 
Iqela elibambe indawo yokuqala lifumene imali. 
pedrop.mapelo@inl.co.za",‘Siyakuvuyela ukuphumelela le tumente’ – Andisiwe Phothe
"UMdlali kamabonakude womdlalo Uzalo, uSimphiwe Majozi, uthi kuye kwanzima kakhulu ukudlala indawo yegatyana lomfana (Ben 10)  othandana nomama omdala ngenxa yemali.  
Lo mdlali ongowaseMthwalume, kwindawo eKwaZulu-Natal, odlala indawo kaSbu kulo mdlalo, uthi nakuba sele eyiqhelile le ndawo, kodwa usebenze nzima.  
“Ndike ndatsala nzima ngexesha iqala le ndawo, kuba bekufuneka ndiphuze umntu olingana nomzali wam. Kwakufanele ukuba ndizikhumbuze ukuba apha ndiyalingisa, ndisemsebenzini kumele ndikwenze oku,” utshilo uSimphiwe.  
Lo mdlali kamabonakude udlala le ndawo noNtombifuthi Dlamini, odlala indawo yomhlolokazi uNkosikazi Madlala, nophunyelwe yimali yelifa yomyeni wakhe eyiR10 million. 
 Le mali yiyo eyenze uSbu ancamathele kuye, qhinga elo aliqulunqe nancuma naye othanda izinto zemali yexabiso.  
Lo mdlali uthi ufumana ubunzima ukulingisa le ndawo, aphinde ajongane nengxaki yokunika ingcaciso kubantu abasondeleyo kuye. Uthi bakhona abaye bambuze ukuba umncamisa njani umama omdala kunaye.  
“Ndichaza ntsuku zonke, sele kude kwayivesi yemihla ngemihla kuba nabasemakhaya bafike bakhuze bangayilibali into abayibone ndiyenza kumdlalo kamabonakude. Ukanti usisi wam wayendibuza ukuba kunjani ukuncamisa umntu omdala,” utshilo lo mdlali efile yintsini.  
Uthe ngaphandle kokulingisa sele eqale ukusebenza njengomvelisi wemidlalo, ukuze abenayo enye into ayenzayo angaxhomekeki entweni enye.  
“Xa ulingisa kukhe kuphele iinyanga ezintathu ungabizwanga ndawo, uze ngolo hlobo ugqibele sele ulamba. Kuye kube ngcono xa ikhona enye into oyenzayo ecaleni uzame ukuziphilisa, nto leyo mna ndiyenzayo.”",Unzinyelwe kukudlala uBen 10 kuZalo
"BAZIBIZA iXhosaTribe, umsebenzi wabo kukugcina ulwimi lwesintu luphila, izithethe namafa ngokusebenzisa umculo. 
USilindokuhle Baka noSandisile Ntleki benza umculo weRap ngesiXhosa, bewufaka umfutho bekwawunonga ngesingqi sakwaNtu esihamba nesiginci kunye negubu. 
Encokolela I’solezwe lesiXhosa kutshanje, uBaka uthi ngokwenza olu hlobo lomculo babuyisela ubuntu eluntwini. 
“Isingqi nombongo yindlela yokugqithisa umyalezo eluntwini. Umyalezo wobulungisa nowokuzingca. 
“Ngale ndlela sibuyisela ubuAfrika kuma-Afrika,” kubalisa uBaka. 
Esi sibini sizinze eKapa, noxa nje uNtleki ingowaseCawa kwiMpuma Koloni. 
UBaka uthi wadibana noNtleki ngo2012, kwangoko, bagqiba kwelokuba benze iqela lomculo . 
“Saziwa ngengoma esayenza noLungisa Xhamela weIdols. Enye sayenza noWhosane waseBrooklyn eNew York ebizwa ‘A Mile In My Shoes’ nedlalwa kakhulu kunomathotholo nakumabonakude.” 
Ngonyaka ka2015, iXhosaTribe yakhupha iEP eyayisithi ‘Amahlakani Akomkhulu’. 
“Yathengiswa kumaqonga omnatha athengisa iingoma, yathengisa kakhulu kunjalonje,” kutsho uBaka. 
IXhosaTribe yaziwa kakhulu ngo-A mile in my Shoes abamcula noWhosane. 
Abafuna ukuva olu ncuthu lomculo bangamema iXhosaTribe ngokubhalela ku: silindokuhle.baka@yahoo.com okanye uncokole nabo kuTwitter: @XhosaTribe. 
simphiwe.freddie@inl.co.za",IXhosaTribe igcina amasiko nezithethe ngomculo
"Iqela lesizwe loMzantsi Afrika, iProteas, libokoboko amacala emva kokubethelwa oogqirha nezicaka yiNgilane emdlalweni wokuqala wendebe yehlabathi yeqakamba namhlanje emalanga. AmaNgesi avuthulule iProteas ngekhulu elinesine lonke lemitsi (104) emdlalweni obubanjelwe kwibala ekuthiwa yiThe Oval kwisixeko esikhulu – iLondon. UMzantsi Afrika uphumelele itosi – kodwa wakhetha ukunika iNgilane ithuba lokuqhokra kuqala. Alibambe ngezandla zozibini elo thuba AmaNgesi atsho eqhokra amakhulu amathathu aneshumi elinanye emitsi (311) yonke kuwe oothinti abasibhozo phantsi. Nangona abadlali abagibiselayo beProteas bekwazile ukukhupha umdlali kwangoko emdlalweni – kodwa basokole ukufumana oothinti ngexesha elifanelekileyo baphinda abakwazi ukuyinqanda iNgilane ingaqabeli kumakhulu amathathu emitsi. 
Kuye kwanyanzeleka okokuba abaqhokri boMzantsi Afrika banyamezele iibhola ebetshawuza okwemibane yezulu ebezigityiselwa nguJofra Arche. Umdlali ophume kwangoko emdlalweni ibe ngu-Aiden Markram emva kokubetha iibhola ezintle ezimbalwa. Abadlali exhathise ngabo iProteas abafana noHashim Amla, uQuinton de Kock, uFaf du Plessis noRassie van der Dussen baphume belandelela bengafikanga nasekhulwini elinamashumi amahlanu emitsi – inani elibhetele amadoda asemsileni ebenokuthatha lula kulo. UMzantsi Afrika ukhutshwe wonke unekhulu elinesixhenxe lemitsi. Umqeqeshi, u-Ottis Gibson namakhwenkwe wakhe, baza kuzama ukuquma ihlazo emdlalweni olandelayo xa bedibana neBangladesh emini ngeCawe – eThe Oval. Nangona iqela lesizwe loMzantsi Afrika libethiwe emdlalweni wanamhlanje – kodwa lisenalo ithuba lokulungisa izinto emidlalweni esibhozo elandelayo kwindebe yehlabathi.",AmaNgesi awubethele oogqirha nezicaka uMzantsi Afrika kwindebe yehlabathi yeqakamba
"Amaphulo okulwa ubundlobongela kwaneziganeko zokudlwengulwa kwamanina awafanelanga ibeyinto yexeshana, endaweni yoko ifanele ukwenziwa umhla nezolo.  
Oku kudizwe ngunontlalo-ntle uNwabisa Dlova ojongene nokufundisa amanina asematsha kwiBumb’ingomso ephantsi kombutho olwela amalungelo amanina iMasimanyane Women’s Support Centre eMonti.  
IBumb’ingomso ithe yabamba umngcelele woxolo ogqithisa umyalezo kuluntu ngokubanzi lwaseDuncan Village owokuba kuliwe ubundlobongela kwindawo zokuhlala kwaye amanina azive ekhuselekile ngalo lonke ixesha.  
“Siwubambe kule nyanga lo mngcelele kungokuba sifuna ukususa into yokuba amaphulo okulwa ukuxhatshazwa kwamanina abanjwe ngezontsuku zibekelwe oko kuphela kodwa babe bexhatshazwa yonke imihla. 
 “Njengokuba siqeqesha abantu abatsha sivuyile xa sibona nabafana bebonakalisa umdla kumaphulo anje, ngabona bakuthi bakwazi nokudlulisa umyalezo kubanye abantu abatsha ingakumbi kumadoda,” utshilo uDlova.  
Uthi amaxhoba amaninzi odlwengulo adlwengulwa ngabantu ababaziyo, amalungu osapho okanye abo bancuma nabo. 
 IBumb’ingomso ngokwenza oku inika ithuba ekubeni amaxhoba eze ngaphambili akwazi ukuthetha ngezinto ezilolu hlobo. 
 Othethela iBumb’ingomso uAthenkosi Sopitshi uthi, iBumb’ingomso yasungulwa ekubeni ijongane nesifo iHIV&AIDS, kodwa uthi bafumanise ekubeni mabadale namathuba okufaka noluntu ekuhlaleni apho bakuthi babenethuba lokuthetha ingakumbi abo bangamaxhoba okuxhaphazeka.  
USopitshi uthi ekuhlaleni akusakhuselekanga kule mihla mhlambe ngokuhamba kwabo esitalatweni besilwa ubundlobongela oko kungathi abekhona obanesazela atshintshe imo yokuphila. 
abongile.ginya@inl.co.za",Amanina alwa uxhatshazo lwabasetyhini
"Amagqwetha kaWinnie Madikizela-Mandela athi azakubhena ngakwisigwebo senkundla ephakamileyo yaseMthatha izolo, egwebe ngelithi le nkosikazi ayinabango kumzi wakwaMandela oseQunu.  
 Le nkundla isikhabile isicelo sikaMadikizela-Mandela sokufuna ukunikwa igunya kumzi kaGqirha Nelson Mandela oseQunu. 
Ewisa isigwebo ujaji Lusindiso Phakade uthe: “Isicelo sikaWinnie Madikizela Mandela sichithiwe yinkundla. Uzakubhatala iindleko zommangalelwa.” 
UNkosi Daludumo Mtirara othethela abaThembu uthi, bayasamkela isigwebo senkundla ephakamileyo. “Sikholelwa ukuba yayingekho imfuneko yokuba uWinnie ade axelelwe yinkundla yamatyala ukuba uMadiba yindoda eyayichubekile ngaphambi kokwenza umyolelo wayo,” utshilo uMtirara. 
Ngokomyolelo kaMandela umzi waseQunu washiyelwa kuGraca Machel, inkosikazi kaMadiba, nakusapho lakwaMandela. 
Kwelakhe icala uNkosi Bhovulengwe Mtirara uthi, bayayihlonipha ingalo yomthetho, kwaye esi sigwebo sicacisa mhlophe ukuba umthetho waseNtshona unamandla kunomthetho wesiNtu. Amagqwetha kaMadikizela-Mandela ebengekho enkundleni ngethuba kuwiswa isigwebo. Phakathi kwezinto ezibalulwe kwesi sigwebo lixesha elithathwe nguMadikizela-Mandela phambi kokucela umngeni isigqibo sikaMadiba nekulapho inkundla ithi akakwazanga ukunika inkcazelo eyaneleyo ngokuthatha iminyaka elishumi elinesixhenxe phambi kokuba enze ibango.  
Igqwetha uGeorge Bizos, okwiqela labajongene nomyolelo kaMadiba, uthe bayasamkela isigwebo senkundla.   
Igqwetha likaWinnie uMvuzo Notyesi uthe: “Nakanjani, siyabhena kwesi sigwebo.”",Lisaphanzile ilinge likaWinnie ngeQunu
"Umlandeli omkhulu weKaizer Chiefs kwelona sebe labalandeli lokuqala eMpuma Koloni uncokole nathi ngohambo lwakhe njengomlandeli. Le ndedeba isibalisela ngomahluko phakathi komntu osesebeni nalowo uyilandela nje ibhola. 
Pedro Mapelo: Siyakwamkela kweli phephandaba. Ngokufutshane, ungubani? 
Umlandeli: Ndiyabulela. Igama lam ndinguMan-B Tyekani. Ndihlala kwindawo ekuthiwa yiBraelyn. 
PM: Wadibana njani neKaizer Chiefs, Mhlekazi? 
Man-B Tyekani: Yoh, ndaqala kudala. Ngelo xesha kwakukho oobhuti bam ababini ndisahlala eNgqeleni, ababeyithanda kakhulu iChiefs. Ndayithanda nam iChiefs ngenxa yabo. Ndathi ndakufika apha eMonti ndangena kwi-East London Kaizer Chiefs Supporters Branch – ndafika ndangumququzeleli wayo. 
PM: Wohluke ngantoni kumlandeli ongekho sesebeni Khosi elikhulu? 
MT: Kumnandi ukuba ngaphakathi kwiChiefs ngoba unikwa ulwazi ngeenkqubo zeqela lakho. Sishumayela imbeko ebantwini ukuze baziphathe kakuhle xa besebaleni. Thina sifundisa abantu ngokuba iqela liyaxhaswa ngamaxesha onke – liphumelela okanye lingaphumelelanga. 
PM: Ucinga ukuba abethakala phi Amakhosi? 
MT: Yeyi! Izinto azisihambeli kakuhle thina tu! Sisengxakini – kodwa ndicinga ukuba kukho imfuneko yokuba sithenge abadlali. Naye umqeqeshi kufuneka anike abadlali amathuba oneleyo wokudlala enze utshintsho ngexesha elifanelekileyo. 
PM: Kutheni abalandeli bengayi nje emabaleni? 
MT: Kunzima kuthi balandeli; sisuka kude siye emidlalweni sibe sisazi ukuba iqela lethu alidlali kakuhle. Kunzima nyhani ukuyobukela iqela elibethwayo.",‘Icebo kukuthenga abadlali’ – Tyekani
"Izolo sibike ngenqaku elidandalazisa ukukruquka kwamantombazana edolophu yaseCala kukuxhatshazwa ngamadoda amadala anemali aziwa ngegama elingundaba-mlonyeni elibizwa iiBlessers.  
La mantombazana aseCala, ngokukhokelwa nguSanele Tyokolo, aseke umbutho abawubiza iBring Back Our Dignity ngelizama ukulwa nomkhwa wamadoda asebenzisa ukufuma kweepokotho zawo ngokuthi abelane ngesondo namantombazana aselula egameni lika “ndiza kunceda ngezimali”.  
Ngokophando kufumaniseka ukuba uninzi lwamantombazana aqala ukufumana ulosuleleko lwesifo sikagawulayo esekwibakala lemfundo ephakamileyo, babe oogxa babo abangamakhwenkwe bengenachaphaza.  
Kwilizwe elifana noMzantsi Afrika, apho kugquba intswelo-ngqesho, indlala nokungalingani, amantombazana aselula , iintyatyambo zelizwe, azifumana engamaxhoba esifo sikagawulayo.  
Xa ke kunjalo, ilinge elifana neli lenziwa ngamantombazana aseCala lifanele ukwamkelwa. Amantombazana ezinye iindawo nawo mawazeke mzekweni, awulwe uphele uthi nyaa lo mkhwa weeBlessers ekubonakala ukuba zifuna ukwenza unothanda kwisizwe sakuthi.  
“Ingxaki apha eCala yindlala ebomvu ebangela sihambe silala naba tata kuba sifuna imali yokuziphilisa nangona ibancinci iphinde ize neziphumo ezibi ezifana nokufumana izifo okanye ukudlwengulwa lula ngaba tata,” kutsho uTyokolo ethetha neli phepha-ndaba izolo.  
Xa ke amantombazana aseCala ekwazi ukuma ngenyawo alwe lo mkhuba, abanye balinde ntoni?  
Kuhle ukubona norhulumente engena kule ngxoxo malunga neeBlessers. Siyivile iNkulumbuso yephondo uPhumulo Masualle ewunyathela lo mba ngethuba ethetha nabantu abatsha ePort Alfred. Sikwavile nokuba umphathiswa wezempilo KwaZulu-Natal uGqirha Sibongiseni Dhlomo esithi uzakuwuphakamisa lo mkhwa weeBlessers kwinkomfa engesifo sikagawulayo ezakubanjelwa kwisixeko saseThekwini ngomhla weshumi elinesibhozo kule nyanga.  
Amantombazana aseCala ayihlabile ifolo, abanye balinde ntoni?",Ziyihlabile ifolo iintombi zaseCala
"Ibhungce ngezikasibi seyinikezele ngamawaka alishumi elinesine onke eerandi intokazi yaseBhayi emva kokurhanela unyawo lwemfene kuqhagamshelwano lwe intanethi nabantu ababefake isibhengezo ngesithuba sobuxoki ngomsebenzi kwisikhephe esichulela kwilizwe lase Australia esaziwa ngokuba yiPrincess Cruise Line Australia. 
uMichelle Linger,  obesoloko encwase ukusebenza kwinqanawa elolu hlobo, uthe amathemba akhe afe emva kokuphendula esi sibhengezo nawasiva ngomhlobo wakhe waza wacinga ukuba sasiyinene. Uthe bathabatha ixesha ukuphendula emva kokufaka kwakhe isicelo somsebenzi nge-intanethi.  
“Emva kweentsuku ezimbalwa emva koko basuka bathumela uxwebhu lwesivumelwano somsebenzi besithi mandityikitye  kuba isicelo sam somsebenzi samkelekile, emva koko kutyikitya baphendula besithi ndizakukhe ndilinde kancinane kuba basalinde amaphepha –mvume kumagosa aseAustralia ”. 
Lo kaLinger uthe aba bantu baba yintw’ ibila emva kwakhe bemxelela ngamaxwebhu angamanye ekufuneka  etyikityiwe esithi ngamanye kufunwa iimali. 
“Ndathumela imali engamawaka amane kuqala ndirhanel’ into etenxileyo koku,  emva koko bathi mandithumele amawaka-waka alishumi ukuze ndizokulungiselelwa iVisa,  nayo ndayithumela.” 
Uthe abayekanga,  emva koko kuba banyuka nomcinga besithi kusashota imali engamakhulu amabini nangona bebendithintile besithi kwanele ngaleyo besendiyikhuphile. 
 “Kulapho ndaqala khona ukuba namanwele ndizibuza ukuba kutheni kuzakuxabisa kangaka,  ndohlukana nabo bantu emva kokucetyiswa ngabantu bendilumkisa,  ndilahlekelwe yiR14 000 yonke ngenxa yokuphapha.” 
UMichelle uthi emva koko watyelela kwii-ofisi ezisebenzisana nePrincess Cruise Line,  iBlue Ensign wabeka ingxaki yakhe kubo, uthe emva kolo tyelelo babeka isilumkiso kwikhasi labo le-website.",“Ndilahlekelwe yi-R14 000 yonke ngenxa yokuphapha”
"Imbethi manqindi  yalapha eMzantsi Afrika uZolani “LastBorn” Tete uphumelele kwakhona ngokuhlwa kwangoMgqibelo kwelamaNgesi  kwiholo iEcho Arena, eLiverpool.  
UTete ubethe umceli mngeni  waseMexico uVictor Ruiz, eyikhusela ngempumelelo intshinga yakhe yeIBF International  kudidi leBantamweight. 
Ibikumjikelo wesixhenxe apho usompempe athe wafikelela kwisigqibo sokuwuphulisa lo mlo emva kokuba uRuiz ebephantsi koxinizelelo olumandla, engenazimpendulo kwimvula yamanqindi ebesuka kuTete. 
UTete uwulawule ukusukela kumjikelo wokuqala lo mlo de wapheliswa, esebenzisa ubude bakhe kwakunye nesakhono sakhe, embetha kabuhlungu uRuiz. 
Ethetha emva kwalo mlo uTete uthe: “Ndifuna  ukuthatha eli thuba ndibulele uThixo ngokundinika umonde namandla okuphumelela eli dabi, bekungekho lula. Ndifuna ukubulela abathandi nabalandeli bam ngokundibeka emithandazweni nangokubeka ithemba labo kum ukuza kulo mlo. Imiyalezo yabo yiyo endikhuthazileyo ukuza kulo mlo, inkulu indima abayidlalileyo. Ndibulela ngokungazenzisiyo kumqeqeshi wam oyintloko uLulama “Bra Loyz” Mtya, uTata wam ngokuqiniseka ukuba ndiwulungele lo mlo, ngabo ebebendipheka bendophula kuqeqesho namalungiselo alo mlo. Abaxhasi bam iTyeks Security, NEBAVEST, Urban Warrior,  AMPT kwakunye neLastBorn Promotions kwakunye nomanejala wam uMlamli Thengimfene.” 
Umququzeleli kaTete phesheya uFrank Warren uyavuya kwaye uphawule ukuba unyana wakhe uGeorge Warren ukwiingxoxo nomanejala wentshatsheli yehlabathi kumbutho we-International Boxing Federation (IBF) uChris Sanigar ukuba uTete acele umgeni kuLee Haskins kungentsuku zatywala.   
Kumlo omkhulu wosuku intshatheli yehlabathi kwiWBO kudidi  lweJunior middleweight uLiam Smith ukhusele intshinga yakhe ngokubetha uPredrag Radosevic kumjikelo wesibini.",UTete wenze adume ngazo eLiverpool
"Amapolisa aseGcuwa abambe indoda eneminyaka engamashumi amabini anesixhenxe ngezityholo zokudlwengula inkwenkwe eneminyaka emithandathu kwilali yaseCegcuwana. 
Isithethi samapolisa aseGcuwa uKapteni Jackson Manatha uthi le nkwenkwe idlwengulelwe ngaphakathi kwindlu yangasese ngomhla wamashumi amabini anesixhenxe kweyeNkanga. 
“Unina wexhoba uye waxelelwa ngesehlo sodlwengulo emva koko wahlaba umkhosi elalini. Abahlali bale lali bathe beza ngobuninzi babo, wabanjwa umrhanelwa, emva koko kwabizwa amapolisa. 
“Amapolisa aye abamba umrhanelwa waze wabekwa ityala lokudlwengula,” utshilo uManatha. 
Esi sesinye sezehlo ezithe zenzeka ngethuba kuqhutywa iphulo elichasene nokuphathwa gadalala kwamanina nabantwana. 
abongile.giny@inl.co.za",Indoda idlwengule inkwenkwe
"Imbethimanqindi enekamva eliqaqambileyo, uAsemahle Wellem, ibuyela eqongeni kwakhona emva kokuphumelela intshinga yoMzantsi Afrika kutshanje. UWellem ubila esoma ejimini apho alungiselela khona ukudibana nembethimanqindi yaseZimbabwe egama linguFreeman Mabvongwe emlweni wentshinga yeABu SADC engenamntu. Kwinyanga yeDwarha kulo nyaka uphelayo, uWellem ubethe uTinashe Zihove wamwisa kwitumente ebibanjelwe eMonti. Kwakwinyanga enye, uWellem ebezenzele igama ngokubetha uCowin Ray emdlalweni obubanjelwe ePitoli. Phantsi kwegama lakhe ngoku, uWellem uphumelele imidlalo emihlanu kwinqanaba eliphezulu. 
Lo nto imenze abephakathi kweembethimanqindi ezinekamva eliqaqambileyo eMzantsi Afrika. Umlo wangempelaveki kaWellem yenye yeendlela zokuzakhela igama nokuqinisa nokulola isakhono sakhe emanqindini. “Ndiziva ndinamandla futhi ndonwabile njengokuba ndilungiselela omnye umlo,” utshilo uWellem waseDuncan Village ethetha kwiBoxing Talk SA kutshanje. Ukusukela ethe waphumelela intshinga yakhe yokuqala, uWellem uthi ubomi bakhe abusafani nakuqala. “Kumnandi ukuba yintshatsheli. Nditsho ndalibona ikamba lam emva kokuphumelela,” utshilo uWellem, osazixakekisa ngemilo engabalulekanga kakhulu okwangoku kuba kungekabikho ndoda efuna ukulwa naye. 
Le ndedeba yaseMonti kodwa ezinze kwiphondo laseGauteng ngokuhlala iyakuvuyela ukulwela ekhaya. “Indoda endiza kudibana nayo ngempelaveki ilushishica kakhulu. Kodwa ke ndiwulungiselele umlo. Ndikwelinye inqanaba ngoku futhi nendlela endilwa ngayo yahlukile ngoku. Ndikulungele ukulwa ngempelaveki. Kumnandi kum ukulwela ekhaya ngoba lo nto inika abantu ithuba lokundibukela kwakhona,” utshilo uWellen encumile. Njengokuba unyaka sowukekele, okaWellem unomnqweno wokufumana imilo ukuze akhusele intshinga yakhe yoMzantsi Afrika. Phakathi kwamadoda acinga ukuba angalwa nawo kukho uChristian Truter noRowen Campbell. Emva koko ufuna ukuziva amandla koompetha behlabathi emanqindini.",Utsha zintambo uWellem ojongene noMabvongwe waseZimbabwe
"Emva kwexesha elide kukho amahum-hum ngokuhamba kukaGeorge Lebese kwiKaizer Chiefs, ude wahamba kwiveki ephelileyo. Uthathwe yiMamelodi Sundowns eneminyaka imgacele.  
Ukuhamba kwalo mdlali akumphathanga kakuhle uSteve Komphela – kodwa uye wanyamezela ngoba yinto efunwe ngumdlali. ULebese wawubeka wacaca kuTwitter umnqweno wakhe wokuya kwiqela elizakumdlalisa kwisizini entsha.  
Amasandawana akhawuleze enza umtsi kwakucaca okokuba uLebese akasakufuni ukudlalela Amakhosi. Kwezi sizini zimbini uLebese akasetyenziswanga kakhulu nguKomphela, kubonakala ukuba yiyo lonto ebangele ukuhamba kwakhe.  
“Akululanga ukuphulukana nomdlali onjengoLebese. Wafika emncinci kwiChiefs, wachitha iminyaka esithoba yonke. Ziyenzeka ezi zinto ebholeni, simnqwenelela okuhle,” utshilo uKomphela. 
Ukufika kukaLebese ziindaba ezimnandi kakhulu kuPitso Mosimane ngoba ngomnye wabadlali awamfuna efika kwiSundowns kwiminyaka eyadlulayo. Kwiveki ephelileyo uLebese udlale umdlalo wakhe wokuqala kwiDowns ebethwe kuwo yiMaritzburg United ngo’1-0 eLucas Moripe Stadium kwaye noPitso uye woneliseka.  
“Saqala iingxoxo ngoLebese neqela ebelidlalela kwiminyaka emine eyadlulayo – kodwa izinto zange zihlangane ngoko. Kufezeke iphupha likaPitso ngokufumana kwakhe uLebese no-Oupa Manyisa,” utshilo uThulani Thuswa. 
Iingxelo zithi iDowns ikhuphe imali engaphaya kwezigidi ezintathu  (R3.5 Million), ukanti iindaba  ebezisithi uMzikayise Mashaba angaya kwiChiefs ziphelele emoyeni.  
“Simthengile uLebese, akukho sivumelwano esithi iChiefs izakufumana abadlali. Akekho futhi nomdlali ozakuya kwi-Orlando Pirates,” uyibethelele lo nto uThuswa. 
ULebese noManyisa sebebhalisiwe nakwiCaf kwaye kubonakala ngathi bazakuba yinxalenye yeqela likaPitso athembele ngalo kulo nyaka.  
IDowns izakuvula isizini entsha yePSL neSuperSport United kumdlalo ozakube useLucas Moripe Stadium ngo’15:00 ngoMgqibelo.",UKomphela ukhalela ukuhamba kukaLebese
"Oko kule veki iphelileyo sonke sithe ntsho amehlo kwimeko yelizwe laseZimbabwe. Simincile singayazi ukuba utata uRobert Mugabe uzakuvuma ukwehla okanye hayi.  
Ezinye zezinto ebezisimincisa kungayazi ukuba lonke olu tshintsho lunyanzeliswayo luzakwenzeka kungaphalalanga gazi na. Tyhini, bayenza ngobunono nangobuchule abongamele umkhosi kwela lizwe sagcoba nathi ukubona abemi bela lizwe bebhiyozela ukushiya kwesikhundla kukaMugabe kungakhange kubekho chaphaza lagazi.  
Ukuba uyakhumbula kakuhle amatyathanga nabemi bela lizwe, kuthi ke bantu basekuhlaleni, aye aqina ngonyaka ka2005 xa amafama amhlophe ela lizwe ayexuthwa imihlaba yaze lo nto yenza ezoqoqosho zela zwe zahexa kanobom.  
Okokuqala ezimbalini kwabakho inani elikhulu lamaZimbabwe elafudukayo lisiza kweli lethu ilizwe. Yayilunxungaphalo sibukele abantu besifa yindlala bezokukhangela amarhewu aluhlaza eMzantsi Afrika.  
Olu fuduko ke lwabona abantu abazizifundiswa kwela lizwe befika apha besenza imisebenzi esezantsi kakhulu kunemfundo yabo. Sabona oogqirha bela lizwe befika apha besenza imisebenzi yegadi, iinjineli zodidi zehla zenza imisetyenzana emincinane khona ukuze babenemalana abayithumela ekhaya neyokuze bakwazi ukuziphilisa ngeli xesha bengxungxile kweli lakuthi.  
Sazibona ngoku abantu esibaqeshayo ukuba basincede emakhayeni ethu, ngemisetyenzana yokucoca nokusijongela abantwana bethu uninzi lwabo ingabemi baseZimbabwe.  
Nantso ke yafika imini ebikade ixelwa eZimbabwe yaqhawuka idyokhwe yobukhoboka yobunkokheli bukaRobert Mugabe. Ndithetha nawe nje aba bafo namagqiyazana aseZimbabwe apakisha imithwalo yabo kancinci kancinci belungiselela indlela ebuyela ekhaya elizweni labo.  
Thina baqeshi babo savela sazala luloyiko ngokuba le genge yaseZimbabwe ikhuthele kakhulu, kwaye xa iwuphethe umsebenzi iwenza ngocoselelo nangokuzinikela nokuzimisela okukhulu. Izandla zethu zisezidleleni sikhedanyiswa yile nto iza kusehlela kungentsuku zatywala. Kaloku abantakwethu noosisi bethu aba balapha eMzantsi Afrika bangamanqenerha kakhulu kwaye balovela oogqirha nezicaka engqeshweni.  
Ingasuke kuthi kanti abantu bethu bafunde lukhulu kubemmi baseZimbabwe abaxelenga nabo ngokukhuthala nangokuwuxabisa umsebenzi.  
Phofu ke ibikwa ngabantakwethu aba ababesenza ubundlobongela kubemmi bangaphandle kuba besithi babagqibela imisebenzi, kanti isikhwasilima sikwalapha kuthi ngokungazimiseli engqeshweni, nangokungawasebenzisi amathuba oshishino akhoyo phambi kwethu.  
Omnye sithe sincokola ngale nto wasothula apha isikhalo, esithi xa enokumka la mntu waseZimbabwe umphotha iinwele akazazi angathini na.  
Nam ndancedisa kwelo ndisithi azuba owam umntwana uzakugcinwa ngubani. Yadanduluka nenye indoda isithi azuba iyadi yayo iyakwenzwa ngubani na xa bonke abemi bela lizwe benokusishiya ngesiquphe.  
Zonke ezi ncoko zindenze ndalibona igalelo elihle elenziwe ngabemmi bela lizwe ebomini bethu, masibancome ngomsebenzi wabo oncomekayo phakathi kwethu.  
Ndiyafuna ke nathi singaphakuzeli, abazi kuhamba bonke ngaxesha linye ukubuyela ezweni lakowabo, ininzi into ekufuneka ilungisiwe kwela lizwe kwaye yonke ayizukulunga ngemini enye.  
Siyayivuyela iZimbabwe nabemmi bayo, kodwa ke nisicingele nathi baqeshi benu ningasishiyi ngesiquphe ningabhungisanga.",Bangangxameli ukugoduka abaseZimbabwe
"UMONGAMELI wombutho wePAC uLuthando Mbinda usebenzise ithuba lokwamkela amathambo wamajoni alishumi elinesixhenxe kaPoqo eKomani, ecenga urhulumente ukuba abuyise amathambo kaNyathi Pokela ase kwelaseZimbabwe.  
 
“Siyabulela ngokuba ebuyile amathambo wala majoni, idabi laseNtlonze lelinye lamadabi esiwahloniphe kakhulu kuba amajoni kaPoqo kweli dabi ajijisana namajoni ayexhobe ngezibham, wona ephethe imikhonto, amazembe noocelemba,” uthethe watsho uMbinda.  
 
Oku kuvele ngethuba uMphathiswa weSebe lezoBulungisa noPhuhliso loMgaqosiseko uMicheal Masutha egqithisa amathambo wamajoni kaPoqo kwiintsapho zawo kwiholo yoluntu iMzingisi Skweyiya kwaMlungisi eKomani.  
 
“Mawabuye amathambo wamajoni ethu asalele kwiindawo ezahlukeneyo zelizwekazi laseAfrika nehlabathi, mawabuye amathambo kaPokela eZimbabwe aze kungcwatywa ekhaya,” utshilo.  
 
Amagqala weAPLA aquka uMbulelo Fihla noMpolose Mangqangwana bebekho egameni lamagqala kaPoqo. 
  
UEdward Sikhundla, Nkosincinci Maseti, Mcdonald Mgweba, Livingstone Fatyela, Mzimasi Tyobeka, Joseph Mqitsane, Mxolisi Damane, Titus Nyovu, Aaron Njokwana, Vezile Jaxa, Jonathan Sogwagwa, Vanele Matikinca, Johannes Notwayo, Godula Gelem, Magaqaza Magushe noBaden Koboka baxhonywa ePitoli ngo1963. 
 
“Baxhonywa ngenxa yokuba abazange bavume ukuthathwa komhlaba nokuxhatshazwa kwabantu abamnyama, kumele ngoko sibanike imbeko ebafaneleyo,” utshilo uMbinda.  
 
Ethetha egameni losapho lakwaMatikinca, uMkhululi Matikinca, uthethe wathi: 
 
 “Siyabulela kurhulumente ngokubuyisa abantakwathu, aba sithetha ngabo ngamajoni alwa engajonganga nzuzo ngokulwa kwawo.” 
 
 UGodfrey Mgweba wosapho lakwaMgweba, uthi kudala bekhala belusapho bekhangela indawo awangcwatywa kuyo umntakwabo.  
 
“Oko besihleli sisazi ukuba asiphelelanga apha ekhaya, sikhangela indlela yokufumana amathambo womntakwethu,”utshilo.  
 
Igosa elijikeleza kweli nakumazwe angaphandle begrumba la mathambo nophuma kwisetyana elisebenza ngabantu abalahlekileyo kwisebe lezobulungisa nophuhliso lomgaqosiseko uMadeliene Fullard uthethe wathi:   
 
“Okona kunzima ukwenza lo msebenzi kuxa sikhangela umntu singamfumani okanye sifumane umntu ongenguye, sibafumana bengcwatywe bebathathu kwingcwaba elinye, lo nto yenza nzima umsebenzi wethu,” utshilo. 
  
USekela Mphathiswa weSebe laMagqala eMfazwe kweli uKebby Mapatsoe, uthi kumele ukuba benze nangaphezulu ukunika imbeko la maqhawe.  
 
“Xa usiya kwamanye amazwe uyifumana lula indawo ebonisa uluhlu lwamaqhawe alwele inkululeko, asinayo thina lo nto apha, siza kwenza udonga olu noluhlu lalamaqhawe kuwo onke amaphondo eMzantsi Afrika,” utshilo uMapatsoe.  
 
Igqala leApla nokwayinkumanda uMbulelo Fihla, uthi mawakhunjulwe la magqala ngokufanayo noYesu wamaJuda kuba baxhonywa.  
 
“UYesu waxhonywa, nala amadoda axhonywa nawo.” 
 
Ukanti uMphathiswa uMasutha uxelele iintsapho zala maxhoba ukuba ukuzincama kwala majoni akuzange kube lilize.   
 
“Sixhamla inkuleko namhlanje ngenxa yokuzincama koonyana benu, ngumsebenzi omkhulu abasenzela wona,” utshilo uMasutha.",Mawabuye amathambo kaPokela eZimbabwe
"Ingaba unganguye umsasazi olandelayo we-Our Perfect Wedding (OPW)? Ukuba impendulo yakho ngu-Ewe, eli ingalithuba lakho.  
Ngokutsho kweMzansi Magic, ikhontrakti kaThembisa Mdoda ifikelele esiphelweni, ngoku eli jelo lisendleleni, likhangela umsasazi omtsha wale nkqubo osisigxina. Abasasazi abakhe basasaza i-OPW nonokulandela emva kwabo baquka: UThuli Thabethe, Brenda Ngxoli, Phumeza Mdabe, Tumi Morake, Ayanda Mpama, Thembisa Mdoda, Jessica Nkosi noNomsa Buthelezi ozakubamba de kufumaneke wena.  
Ingaba uSeason 8 uzakusasazwa ngubani? Ii-Auditions zenzeka kwizixeko ezithathu. Nazi iindawo nemihla yovavanyo:  
MONTI: e-Premier Hotel Regent ngoMgqibelo, 2 kweyoMsintsi 2017  
ETHEKWINI: e-Protea Hotel – Marriott Edward nge- 9 kweyoMsintsi 2017  
ERHAWUTINI: e-The Pyramid nge-16 kweyoMsintsi 2017 Ekufanele ukwazi xa ufuna ukuthatha inxaxheba koku: Kukhangela umsasazi onobubele nokwaziyo ukunxulumana nabantu; Olu vavanyo lwee-audition luvuleleke kuye wonke ummi woMzantsi Afrika onesazisi seli. Kufanele ubeneminyaka engama-25 nangaphezulu;  
Amasango avulwa ngentsimbi yesibhozo kusasa ukuya kweyesithandathu malanga; Abakhethiweyo bayakuphinda baye kwinkqubo yamagqibela-nkqoyi. Ukanti, inkqubo yeSABC 1 iMzansi Magic, nayo kuvakala ukuba ijolise imibombo kwiMpuma Koloni uyokukhangela umsasazi ozakuqhuba le nkqubo ekunye noRorisang Thandekiso.  
IMzansi Insider izakube iseMonti ngomhla we-16 kweyoMsintsi, indawo bingekabhengezwa. Kule inkqubo-vavanyo ubani kufanele abeneminyaka ephakathi kwe-18 ne-30 Qiniseka nalapho uzakube uphethe incwadi yesazisi sakho soMzantsi Afrika. Indawo sakube sibuye siyibhengeze kwalapha kwiphephandaba!",Iinkqubo zikamabonakude zikhangela umsasazi eMonti!
"Ibhola ekhatywayo ngumdlalo olandelwa zizigidi zabantu kwihlabathi jikelele kwaye udlalwa ngamakhulu-khulu amawaka abantu. Nokuba ungayaphi uza kufika kudlalwa ibhola; ezilalini, ezilokishini nasedolophini – kuyafana. 
Kodwa nangona kudlalwa kwiindawo ezininzi, apha eMpuma Koloni kukhona ukusilela okuthile xa ubani ejonga inkqubela phambili kwamanye amaphondo. Apha thina sinabo abantu abadlala ibhola kodwa asinabo abaqeqeshi, amabala okudlalela kunye noosompempe bokuphatha imidlalo. 
Bonke aba bantu ndibabalileyo babalulekile kakhulu kuphuhliso lwebhola kwaye bonke kufuneka bafumane uqeqeso olukumgangatho ophezulu ukuze imveliso ibeyile ifunekayo. 
Kumaphondo afana neKwaZulu-Natal, Ntshona Koloni kunye neGauteng kukho amaqela amaninzi adlala kwiPremier Soccer League – onke ayancedisa ekuveliseni imbewu yabadlali entle kuba banazo zonke izinto ezifunekayo zokuphuhlisa italente. 
Apha kweli iphondo leMpuma Koloni akukho kwasicwangciso esibonakalayo esinokuthi sikhuthaze ulutsha ukuba ludlale ibhola. 
Kukho iChippa United kuphela kodwa nayo kusenzima kuba isazama ukumilisela iingcambu zayo kwiPSL. Ewe, inendima eza kuyidlala kuba iza kubanika amathuba abantwana beli phondo kodwa xa inye akukho nto inokuyenza. Apha kufuneka kuphuhliswe abaqeqeshi abasezilalini nasezilokishini apho idlalwa khona kakhulu ibhola. 
Kuphuhliswe oosompempe ukuze bancedise ngokufundisa imithetho yebhola gabalala. Okunye okufunekayo ngamabala okudlalela akwisimo esingcono kunale imeko akuyo ngoku, kuphinde kubekho nabantu abaza kujikeleza becholachola italente kulo lonke eli leMpuma Koloni – ukuba kungenziwa ezo zinto ngabantu abajongene nophuhliso lwebhola abaphaya kwiSAFA kungalunga apha.",Izikolo mazivelise abadlali
"IIKUMKANI  zaseMpuma Koloni zithi indibano ezithe zayibamba noMongameli weli uJacob Zuma kule veki, izinike ithemba lokuba iKumkani yabaThembu uBuyelekhaya Zwelibanzi Dalindyebo angafumana uxolelo kwisigwebo sakhe. 
Ezi kumkani bezibambe indibano noMongameli Zuma eRhawutini ngeenjongo zokucela lo kaZuma ukuba axolele uDalindyebo odontsa isigwebo seminyaka elishumi elinesibini ejele. 
IKumkani yamaXhosa uMpendulo Zwelonke Sigcawu, eyabaThembu baseRhode uSiyambonga Dalimvula Matanzima, eyamaMpondo aseNtshona uNdamase Ndamase, eyamaMpondo aseMpuma uKumkanikazi Lombekiso MaSobhuza Sigcau zither zayinxalenye yale ndibano. 
IKumkanikazi yamaRharhabe uNoloyiso Sandile akakhange aphumelele kodwa ebemelwe nguNkosana Zolile Burns-Ncamashe. 
Othethela eli gqiza, uNkosana Mlamli Ndamase uthi uZuma ubonakalise ububele ngethuba edibana nabo. 
“Ebesenza (uZuma) iziqhulo njengesiqhelo, futhi ebonakala ekhululekile. Ubulise iikumkani ngenkulu imbeko, emva koko sawondlala umcimbi. 
“Ububele nothando alubonakalisileyo, businika ithemba lokuba angaxolelwa uZwelibanzi. Emva kwendibano, uMongameli usixelele ukuba uzakusinika ingqwalasela isiphakamiso sethu sokuba makuxolelwe ikumkani yabaThembu,” utshilo uNdamase. 
Kodwa elinye lamaxhoba kaDalindyebo lithi bona bachasene neenzame zokuxolelwa kwale kumkani. 
“UBuyelekhaya akasokuze akhululwe. Ulonwabo salufumana mhla wabanjwa. Makabolele phaya ejele kuba imbi into awasenza yona. Ndisokola nje kungenxa yakhe,” utshilo uMbuzeni Makhwenkwana, ixhoba lolwaphulo-mthetho lukaDalindyebo. 
UMakhwenkwana watshiselwa izindlu zakhe ligquba elalihamba noDalindyebo ngo1995. Isizathu sokuba atshiselwe izindlu nguDalindyebo, kukuba wabulala umntu waseTyhalarha (ilali emelene neBumbane) ngethuba beseRhawutini. 
“Inkundla yandifumana ndinetyala lokubulala yandigweba iminyaka elishumi elinesihlanu, zange ndixolelwe. Naye ke uBuyelekhaya makadontse esakhe isigwebo,” kutsho uMakhwenkwana.",Banethemba lokuba angabuyel’ ekhaya uDalindyebo
"Sifaniswa nezinja kweli lizwe kuthiwa likhululekile. Kodwa kusekho abantu abangayixhamliyo loo nkululeko. Bendingazi ukuba ndingaze ndijongelwe phantsi.  
Bendiba ilungelo lomsebenzi linye. Akunjalo kulo rhulumente, phofu asibalelwa kubasebenzi thina. Akakho umsebenzi osebenza iiyure ezilishumi elinesibini ngemini ngaphandle koonogada.  
Kuthiwa wonke umsebenzi uvumeleke asebenze iiyure ezisibhozo ngemini, ezo ziyure ezamkelekileyo zomsebenzi ngamnye. Kwaye bafumane imali eyoneleyo kunathi kunjalo. Bendingazi ndingafaniswa nezinja kweli lizwe linenkululeko. Inja ndiyazi ingumalahlwa nofele. Siyintoni isono esenziwa ngooNogada?  
Ukuba bendisazi ngendibacelela uxolo. Sifaniswa nento yonke ekhoyo kweli lizwe engentlanga. Sibizwa ngamagama amaninzi ooMafele-geyithini, ooMantshingilane. Loo magama kum ayandonwabisa kuba licephe lam lokuphakela indlu yam. Ndandingazi ukwenza kwam amaphepha okokuba nguNogada ndingenisa ishwangusha elizweni.  
Ingaba iindlebe zam zimamela ntoni kunomathotholo ngoonogada? Isizwe siyaxokozela kuthethwa kakubi ngoonogada.  
Wonke umntu umjongela phantsi unogada. Mkhulu umsebenzi kanogada elizweni, usebenza kabuhlungu ejongene notshaba. Lingayintoni ilizwe xa kunokungabikho unogada elizweni?  
Ukhusela izinto ezikwixabiso elikhulu elizweni. Senziwa iimpuku zemali kweli lizwe ngurhulumente.  
Abaphathiswa baneenkampani zoonogada bakugqiba bangasibhatali. Inkululeko asizange sayixhamla thina siyiva ngabantu ukuba yinto ekhoyo.  
Isebe lezaBasebenzi yimpundulu endala kunye nezinja zeeUnions kuba zombathisana ngengubo enye neenkampani zoonogada. Ndikhe ndamamela uMfundisi omkhulu woMhlobo Wenene endimhloniphayo nendimthembileyo; wathetha kamnandi mhla wayeseMonti, wathandazela Amapolisa, ooMongikazi, Amadindala, Amajoni – benconywa ngemisebenzi yabo emihle besebenza kabuhlungu neemeko zabo zokuphangela. Ingxaki endinayo mna khange athethe ngoonogada nezi meko abaphangela phantsi kwazo kungekho nalo mali .  
Ngamanye amaxesha basebenza phandle kungekho neendawo zokuncathama. Kusanda kukhanywa umntu obhinqileyo ongunogada kwibala lezemidlalo, bendisathule kuba ndicinga noko kuzothethwa ngale nto kuxoliswe, kubekho into nokuba yintoni na kwaye yenziwe elubala.  
Kuyacaca okokuba bethule nje bengathethi kuba kaloku kwakhanywa injakazi ebaleni. Urhulumente uthule, amaqela ebhola athule, oosihlalo bebhola nabo bathule. Ngamanye amazwi bathi inja ibifuna ntoni ebaleni.  
Kwatshiswa oonogada batsha baluthuthu kwaRed Alert, zange kubekho nto kulo nkampani. Yayingathi kugiliswe inja endleleni. Ndithi kwiqhawe endilihloniphayo ebelilwela unogada ndilothulela umnqwazi.  
Phumla ngoxolo Mntshilibe apho ulele khona. Phumla ngoxolo Luyanda Mbinyashe ugqatso ulufezile. Sithathe apho uwe khona ngokulwela ilungelo likanogada. Sithi singoonogada wanga umphefumlo wakho ungalala ngokuphumla.  
Umzila wakho siyawubona ngoku izinto zizojika. Sishukumisa loo mathambo akho ukuze asitshilele indlela. Siyanqwenela ukunika abethu abantwana imfundo engcono ekwizinga eliphezulu.  
Siyanqwenela nathi sakhe ezona zindlu ezikwizinga eliphezulu. Siyanqwenela nathi sihambe ngeemoto ezikwizinga eliphezulu. Xa unengqondo ucinga siza kuyithini le mali ingaka usinika yona? Ingaba umntu xa esophula isivumelwano senu asilotyala na elo? 
 Ezi zinja zeeUnion zavumelana okokuba imali yenu iza kunyuka rhoqo kweyoMsintsi, phofu inyuswa nge50 senti.  
Kulo nyaka kube nzima yadlula inyanga yethu. Kwathiwa kusaxoxwa, noko sanethemba xa inde ingxoxo. Yhini Nelisiwe Mildred Oliphant ukusingcwaba siphila! Wena xa ucinga ingaba wenze kakuhle xa unosinika iR1.32, ungayisayinela lo nto injalo? Hayi bubumdaka obu, wakhe wangcwatywa umntu ephila?  
Imali yethu ngeyure yiR19.72 kwezi Areas 1&2 ngoku wongeza iR1.32, ithi lo nto iza kuba yiR21.04 kweyeNkanga. KuAreas 3 yiR16.41 ngeyure, kongezwa iR1.10, ithi lo nto iza kuba yiR17.51 ngoNovemba. 
 Andiqondi ingangumntu obhadlileyo onganika abantu abadala imali engaka. Nathi siyanqwenela ukuba neentamo ezinkulu nemikhaba emikhulu. Kwezi nja zezi unions nalo rhulumente bavumelana ngala manyala.  
Isimanga abaphathi bezi nkampani zethu eyona mali iphantsi abayifumanayo ngonogada emnye yiR18000 ngenyanga. Bakugqiba basinike R4100 abanye banikwe R1500 ngenyanga. 
 Isikhalo sam sinye. Sisikhalo sokungahoywa kwethu nguLabour. Rhulumente sakwenza ntoni, siyakucela khasihoye siyaphela. Siyacela sukuvumela abantu bangaphandle bavule iinkampani zoonogada. Siyacalulwa nangabantu abantsundu.  
Uthi umntu umchazela ukuba ayenziwa apha le nto ayifunayo kule ndawo uphangela kuyo, suka akubuze ukuba wazi ntoni wena akuphangeli apha. Into onokuyazi ngcono yila gate uhlala kuyo kuphela.  
Mangaphi amatyala asiwa kwiziko lezabasebenzi angahoywayo? Bangaphi oonogada abalala ngeenyembezi bavuke ngazo, abanye ziinyanga zintathu bengasayifumani imirholo yabo. 
Ezinye iinkampani zibaleka neemali zethu. USocial Department uyasihlukumeza uqesha inkampani iinyanga ezintathu akugqiba ayikhulule kuze enye, unyaka uphela oko esenza njalo, asiyilindelanga yenziwe nguye lo nto.  
EPalamente xa kugxothwa iqela le-EFF lingafuni kuphuma kubizwa oonogada ukuba balikhuphe phandle. Isimanga Ie EFF isuke isibethe, noko lelona qela bendilithembile alinokuwenza loo mkhwa unjalo. Libuye liphinde lithi lizokuthethelela unogada ukuze abe phantsi korhulumente.  
Uza kumthethelela njani umntu okubethayo, bubuxoki obo, bafuna iivoti zethu, soze bazifumane. Ziimfama zodwa ezinokuvotela abantu abasibethayo. Ndinentlungu ngoonogada abavotela umntu osibethayo. 
 Wonke unogada kunye nabacoci ndiyababiza nanku umbutho obhadlileyo, ozise inkululeko kubo yiAFRICAN SECURITY CONGRESS [ASC]. Ngo2019 ndicela uvotele iASC. Zizojika izinto! Thula mntanam! Ukhalelani? Singoonogada sifuna R8,500 ngeeyure ezisibhozo ngemini [8 Hours] kutsho kuncendeke noonogada abasebenza ezivenkileni. Kuze kwabasebenza iiyure ezilishumi elinesibhozo [12 hours] bona mabafumane R12,500.  
Ngomhla we15 kweyeDwarha besiye kwaPublic Protector singoonogada siyokufaka izikhalazo zethu zamkeleka, sisalindile. Kwanele ngoku kudala sihleli kabuhlungu.  
Inkululeko yeyobani kanti? Singabemi beli lizwe akumele sihlukunyezwe. PSIRA ndicela uyeke ukwenzela abemi bangaphandle amaphepha okuba ngoonogada . 
Ngenxa yokuba ndingunogada, incwadi endisanda kuyipapasha kunzima ukuhambela phambili. Ndithi ndisathetha ngayo umntu othuke okokuba unogada angakwazi ukukhupha incwadi.  
Naxa uthetha ngombutho woonogada okokuba uza kungenela ukhetho ngo2019. Athi umntu ooMantshingilane banombutho wezopolitiko, ayiyonyani lo nto.  
Ndeza kweli lizwe ndifumbathisiwe kwizandla zam, bazama ukuzicombulula izandla zam, lowo wayendifumbathisile akazange athande babone oko wandifumbathisa kona.  
Yho! mandisithele. Oozungul’ ichele, oosiswana sibomvana bayakundidubula kuba kweli lizwe wakukhalaza nje urhulumente uthuma amapolisa akhe akudubule!",Siyintoni isono esenziwa ngooNogada?
"Emva kwesithuba esisondele eminyakeni emini umbhoxo ungasadlalwa nabantu bengasawubukeli, imidlalo ye-Easten Cape Super 14 Rugby Tournament iqale ngezinga eliphezulu. Oku kwenzeke emva kokuba isebe leZemidlalo kwiphondo leMpuma Koloni elikhokelwa nguNksz. Fezeka Nkomonye libhengeze ukuba liza kuxhasa iSuper 14 ngesigidi serandi (R1-million) kwindibani yokuphehlelela itumente ebibanjelwe eMonti kwiveki ephelileyo. 
Yiminyaka elishumi elinanye ikhona le tumente yombhoxo kwaye yeyona inkulu eMpuma Koloni esele ivelise abadlali abaziqaqambise kumaqela amakhulu ombhoxo eMzantsi Afrika. Amaqela athatha inxaxheba kwiSuper 14 aquka iNcerha Leopards, iBlack Eagles, iAfrican Bombers, iYoung Leopards namanye amaninzi. Nangona iKhorona iphazamise iminyaka emibini yonke – kodwa isebe lithe lifumene ithuba elihle lokwenza amalungiselelo okuxhasa uphuhliso lombhoxo. 
“Ngenxa yeKhorona, ukhuphiswano khange lubekho. Siyafuna ukuqinisekisa ukuba sikulungele ukusingatha iSuper 14 Rugby Tournament yalo unyaka kwaye siza kuyilandela imiqathango yeKhorona. Ibalulekile kuthi le tumente ngoba yeyona ndlela esiqinisekisa ngayo uphuhliso lombhoxo othi uvelise abadlali abanokudlalela iEastern Province neBorder Bulldogs. Sinabantu abaphume kwiSuper 14 abafana noMakazole Mapimpi. Siyavuya abantwana baza kufumana amathuba ngenxa yeetumente ezifana nale. 
Okunye okusivuyisayo ngetumente kukuba iza kulumisa uqoqosho nanjengoko kuza kubakho ukuhambelana kwamaqela ngokwahlukana kwawo,” utshilo uNkomonye. Evekini yokuqala, iPark ibethe iYoung Leapards ngo’33-17, iHarlequins ivuthulule iBreakers ngo’57-5, iNcerha ibethe iBlack Eagles ngo’3-0, iEast London Police ibethe Kruinsfontein ngo’17-15, iGardens ibethe iTrying Stars ngo’21-19 yona iOld Selbornians yothuse iAfrican Bombers ngo’47-0. 
Imidlalo yempelaveki: 
Mgqibelo: Young Leopards vs Progress, Breakers vs Park, Black Eagles vs Harlequins.",Iqale ngezinga eliphezulu iSuper14 exhaswe ngesigidi nguNkomonye
"Lide lana nasentlango, oonokontraka baseAmathole bebambisene nequmrhu lolwakhiwo lezindlu, uNational Home Builders Registration Council (NHBRC), baqalise iqumrhu elincedisana nabo bonke oonokontraka abasakhasayo bale ngingqi. 
Eli qumrhu lithi likruqukile kukubona oonokontraka bale ngingqi bengakhuli, laza laqalisa lo mbutho ukuze uncedisane neenkampani ekukhuliseni isakhono sazo.  
Bathi badiniwe kukusoloko kusithiwa bakha izindlu ezingekho mgangathweni, yiyo lo nto beye bacela uNHBRC ukuba abancedise ekuphuculeni izakhono. Bekwakruquke gqitha abaseki beli qumrhu nakukubona iinkampani ezinkulu ezisebenza kule ngingqi zisuka kwamanye amaphondo ngenxa yokuba ezalapha zingahambeli phambili.  
Usihlalo weli qumrhu uZongezile Konye uthi, akasayi kuphumla de azibone zonke iinkampani eziphantsi kweli qumrhu zikwibakala lesithandathu (CIDB Grade 6) elinye lamabakala aphezulu okwakha. 
Owona msebenzi weNHBRC kukuqinisekisa umsebenzi osulungekileyo ngokuthi likhuphe abacebisi kunye nabahloli bezindlu kwinqanaba ngalinye lokwakhiwa kwezindlu, bekwaqwalasela nexesha elimisiweyo lolwakhiwo. Ukuba ixesha libekiwe, kufuneka iinkampani zilithobele. Bonke oonokontraka bezi ngingqi zilandelayo mabalindele igqiza laseAmathole neNHBRC lisiza kubo, eMnquma, Mbhashe, Great Kei, Amahlathi, Nkonkobe, iNgqushwa kunye neziphaluka. Iqumrhu eli lisebenzisana kakhulu noomasipala bezi ndawo.  
Xa isigqeba sisiza kwindawo yakho, kulindeleke ukuba inkampani yakho ibe ibhalisiwe ngokusesikweni, ubenezi mpepha zilandelayo; CIDB, SARS, CK, NHBRC kunye nengcombolo ngenkampani yakho (company profile). “Intsebenziswano yiyo eyakusiphumelelisa.” utsho uZongezile.",Bayakhuliswa oonokontraka baseAmathole
"“Ndiyiqale le cawe ngomhla wesine kweyeThupha koka1984, pha eSoweto. Kulo nyaka sigqiba unyaka wamashumi amathathu anesihlanu (35) siqhuba.  
Namhlanje sinamasebe angamashumi asixhenxe, aquka nawaseSwatini,” kutsho uArchbishop Mshengu Muzi Tshabalala (71), owazalelwa eSophiatown nokhokela le cawe yamaZion ekuthiwa yiBelievers in Christ.  
UTshabalala ukhulele kwibandla le-Izikhova ezimnqini. Umalume wakhe wamthumela eGcuwa ukuba ayokwenza izifundo zakhe zamabanga aphezulu; kulapho athi wadibana khona nenkolo yakhe kwicawe yamaSabatha apho.  
Utata wakhe wayengafundanga kodwa enesakhono sokuphilisa abantu ngokubabeka izandla. Emva kokubanyanga babethatha isigqibo sokuhlala.  
Ngo1984, emva kweshumi elinesibhozo leminyaka engutitshala, wazivulela ibandla lakhe lokuqala eSoweto. 
Lona ibandla eliseMonti, elikhokelwa nguMfundisi uLoyiso Mathanga, lineminyaka elishumi elinesixhenxe liqhuba kulo nyaka.  
UTshabalala ukhethe ukuyidibanisa le mibhiyozo eMonti ngelithi bafuna ukusondela kwiilali nokukhulisa amanani ephondweni. 
Inkqubo yale mibhiyozo iqale ezinzulwini zobusuku ngoLwesihlanu weveki ephelileyo, eBush Christian Campsite eMonti, nalapho kuqalwe ngokuthanjiswa abefundisi abatsha abaquka uMathanga webandla laseMonti noSamuel Maneli okhokela ibandla elitsha labo laseKapa. 
 “Akukapheli nenyanga yesithathu ke siseKapa. Ndinenkolo yokuba sisakuvula ibandla kufuneka sithambise umfundisi zisuka ukuze ibandla liqhube ngokukhawuleza,” kutsho uTshabalala, obeqala ngqa ukulibeka eKapa kulo nyaka.  
Ethetha ngezinto ezahlula le cawe nezinye, uthe: “Asohlukanga kangako nezinye iicawe. Kodwa ke uThixo akahlanganiswa nezinye izinto kule yethu icawe. NguThixo yedwa. Kwamasiko nezithethe ozenza pha kwakho zenze pha kwakho kodwa apha eCaweni asizenzi. Asizenzi izinto zokutyhila amatye nokuzila. Zizithethe ezo, ayizozinto zeCawe. Siyicawe eqhuba ngebhayibhile. Siyicawe yomoya. Siyicawe yosapho.”  
UNontobeko Ntonda, okhonza eMlazi nonguMiss Believers in Christ 2018/19, naye uthe yenye yezinto eyabangela ukuba abazali bakhe bakhethe le Cawe ngo2017.  
“Mna ndandisoyika ukuba sakungena eZion ngoku; kanti le iZion inesidima kwaye akuxutywa zinto zesiNtu.”  
Nelungu laseSwatini, uMalangeni Mhlangu, obezimase le mibhiyozo eMonti uthe, “mna ndiyithandela ukushumayela izwi lentsindiso le cawe; ayixubi ivangeli nezinye iinkolo zesiNtu. Yanga ingakhula icawe yethu!”  
Amalungu eBelievers in Christ aqikelelwa pha kuma20 000 kuMzantsi Afrika jikelele kwaye baceba ukunwenwela eKenya, Uganda, Nigeria nakumntla-Afrika.",Iminyaka engama-35 yeBelievers in Christ
"UMAFA Bavuma ugcina izigidigidi zabaphulaphuli boMhlobo Wenene FM bonwabile rhoqo ngeentsasa kunomathotholo, kodwa abangakwaziyo kokokuba ngaphaya kwentsini aziwa ngayo wonese izivubeko zobomi. 
Ukusuka kwiinduma zorhulumente wengcinezelo, ukuxhatshazwa ngokwesondo, ukuqubisana kosapho lwakhe nentsholongwane kagawulayo kwanentlungu yokubhujelwa phakathi kwezinye izinto. 
UBavuma, 36, ukhupha onke amahla ndenyuka obomi bakhe kwincwadi yakhe ephume ebutsheni balo nyaka ethi ‘Born For This.’ 
Lo msasazi, onkaba iseAlicedale, kule ncwadi, ubalisa ngesilonda esingapholiyo sokushiywa ngumntakwabo uMakhaya. 
Uthi rhoqo xa kufika usuku lokuqaphela iholide yabasebenzi [May Day] kuvele kuthunakale isilonda. 
“Xa kufika olu suku, mna nosapho lwam siye sicinge ngosuku lokulahlekelwa ngomnye wethu.” 
UBavuma ubalisa athi kwanyanzeleka ajamelane nengomso ngaphandle komkhuluwa wakhe, owayehlala emlwela xa entlontwa ngoontanga bakhe. 
“Nangona kugqithe iminyaka emininzi engasekho ubhuti wam, kodwa inxeba lokushiywa nguye liselitsha kunangoku. 
Ukugula kukaMakhaya nokusweleka kwakhe kweza ngophanyazo, kwaze kwasishiya sididekile kwaye sothukile,” kubalisa uBavuma kule ncwadi yakhe. 
Uthi kwaye kwanyanzeleka angene ezihlangwini zomntakwabo, athabathe uxanduva lokuba ngutata kumntwana wakhe, nanjengoko wayengasenaye nomama. 
UMafa, oligqibelo kokwabo, ukwabalisa nangenxeba lokushiywa ngumama wakhe uMaGaba ngelixa besazikhoth’ inxeba lokushiywa nguMakhaya. 
Uthi kwakungelula ukubona isikhukukazi sosapho, umama womthandazo nomshumayelikazi impilo inkenenkene. 
UMaGaba wayesilwa nesifo seswekile esamshiya enqunyulwe umlenze. 
UBavuma ubalisa athi, noxa nje uMaGaba wayegula, kodwa kwabanzima kuye ukwamkela iindaba zokudlula kwakhe emhlabeni. 
“Ndabandindisholo. Ndawunikezela enkosikazini yam umnxeba, ndaphuma ndaya phandle, ndafika ndahlala phantsi, ndalila ngamandla. 
“Ukusweleka kukamama kwafika sisandul’ ukushiywa nguMakhaya, kwakunzima kum, nanjengoko ndandishiywe ngabantu abebelithemba kum. Ngoku kwakufuneka ndijamelene nobom ngaphandle kwabo,” kubalisa uBavuma. 
Kwakule ncwadi, uBavuma ubalisa nangendlela belusapho abamelana ngayo neendaba zokufumanisa ukuba udade wabo uphila nentsholongwane kagawulayo 
Le ncwadi yenza lowo uyifundayo athi nanjengokuba elila nje ngenxa yamabali abuhlungu abaliswa kuyo, azibhaqe esosula iinyembezi ehleka ngenxa yamanye amnandi. 
IBorn For This kulindeleke ibaliswe eqongeni njengomdlalo weqonga eOpera House eBhayi ngomhla wokuqala kweyeNkanga 2018. 
UMafa usasaza iBEE noPastor Nozewu noMluleki Ntsabo kuMhlobo Wenene FM rhoqo phakathi evekini ngo6:30 ukuya kwintsimbi yesithoba kusasa.",UMafa woMhlobo Wenene uveza izivubeko zakhe kwincwadi yakhe
"Ofumene imbasa yobugorha emapoliseni uSajini Lundi Kaldini (47) wesikhululo samapolisa eScenary Park nongutata kubantwana bakhe abane uthi okubalulekileyo kukuzinikela emsebenzini kwaye uyiphile into oyenzayo. Kungethuba isebe lesipolisa ephondweni belinikeza ngeembasa eziqaphela umsebenzi owenziwa ngamapolisa kwibala leqakamba iAbsa Cricket Stadium eMonti izolo. 
UKaldini noyinzalelwane yaseKwetyana eNxarhuni, uqatshelwe umsebenzi wakhe ngethuba eleqa izaphulimthetho ezihambela engaphangelanga ngolo suku abamba ngalo imoto eyayihamba izaphulimthetho inenombolo zemoto, iimipu kwakunye neefowuni eziyi (15). 
“Xa uzinikele emsebenzini wakho uwuthanda kwaye ungenzeli mehlo bakhona abakujonge ngeliso elihle abaye bawuqaphele umsebenzi wakho. Ndiyavuya ngokuwongwa kwam oku kwakundenza ndizimisele nangakumbi,” utshilo uKaldini. 
Umkomishinala wamapolisa ephondweni uNjengele Lt Liziwe Ntshinga uthe kukuwonga kwanokubulela nokuqaphela umsebenzi onzima owenziwa ngamakhosikazi kwakunye namadoda esipoliseni esilwela ukhuselo loluntu asebenza phantsi kweemeko ezinobungozi. Uthi injongo ikwakukukhuthaza nabo basakhulayo kweli sebe abangekafumani ekubeni basebenze nangakumbi kwaye bakope. 
“Siyazidla kwaye sinebhongo ngani qhubekani nisenza umsebenzi omhle nizinikela. Kwaye niziguzule kwabo baneengcinga ezingendawo ningazibandakanyi. Hlalani ninentlonipho nibeyimizekelo eluntwini. 
abongile.ginya@inl.co.za",Amapolisa ngamagorha oluntu
"Sithandiwe Velaphi (SV): Abantu abangamaXhosa xa bebona okanye befunda igama lakho, babuzana imibuzo yokuba lelesiSuthu kusini na? 
Phumulo Masualle (PM): Ha ha ha! Eneneni ndingumSuthu ngokokuzalwa. Umama wam ngumSuthukazi waseMount Fletcher, kanti notata wam uvela kwela cala. Kodwa ndikhulele eMount Frere (KwaBhaca), apho ndafundela khona isiXhosa. Ndizokufunda eSt Johns College eMthatha nje, sele ndisazi isiXhosa. Kwela cala lethu kuthethwa isiXhosa nesiSuthu, kuba singamaHlubi. 
SV: Kuhle ukuva oko Nkulubaphathiswa, masiye kumbuso wakho ukusukela kweyeSilimela ngo2014. Wawuneentsika ezisixhenxe zokuguqula iMpuma Koloni ekubalwa kuzo ukudalwa kwemisebenzi, ezempilo, ukukhuliswa koqoqosho, ezemfundo njalo njalo. Kha uthethe ngoko 
PM: Mhlawumbi makhe ndiqale nje ngendlela equkayo. Xa sasingena ngo2014, ndijonga imigomo esasizibekele yona, ndingatsho ukuba ngendlela ebonakalayo ukuba silisusile iphondo kwindawo elalikuyo salibeka kwindawo ephezulwana. Ndingalisekela eli bango ngokuthi thina ngendlela esibona ngayo, mninzi umqela esithe sawenza ukuphucula iimeko zabantu bakuthi. 
Kwezemfundo: Singatsho ukuba sifikelele kwiqondo esingazange sakulo siliphondo. Izinto ziguqukile kwezemfundo. Mhlawumbi ubani angajonga nje la 70.6% (iqondo lokuphumelela likaGrade 12 ngo2018), kodwa asiyiyo ngokupheleleyo imfundo leya. Imfundo ifuna ukujongwa kwiinkalo ngeenkalo, umzekelo ukufikelela kwezemfundo. Abantwana abaninzi bayafikelela kwezemfundo. Ukanti sikwanayo nenkqubo yokutyiswa kwabafundi kuquka nemfundo esimahla. Abantwana abangaphaya kwe-90% baxhamla imfundo yasimahla. Xa sithelekisa nexesha langaphambili singatsho ukuba kukho umakulinganwe kwezemfundo. 
Kwezempilo: Abantu bethu ngoku, bayakwazi ukufikelela kumachiza okuthibaza isifo sikagawulayo. Ubude bobomi kubantu bakuthi buphucukile ngenxa yeenkonzo ezingcono zezempilo. Izifo ezininzi ziyathinteleka ngoku, ngenxa yamaziko ezempilo asemgangathweni. Kodwa noxa sisenza oku, imingeni yona ithe gqolo ukuvela. Uyabona ngoku sijongene nombandela wezakhiwo kwizibhedlele zethu. Lo ngumsebenzi esiqhubayo nokuwenza logama sinikeza ngeenkonzo. Umzekelo, isibhedlele saseCecilia Makiwane eMdantsane sikwimeko esemgangathweni emva kokuba sisivuselele. 
Ezolimo: Eli licandelo elibaluleke kakhulu kuqoqosho lwethu. Abantu bephondo lakuthi, abaxhaswa ngulo rhulumente wethu, bathe bazibonakalisa bephumelela amawonga kwezolimo kuzwelonke. Siqhubile nokwenza umsebenzi wokulima amasimi abefudula elele. Ngenxa yoku sikwazile ukususa abantu bakuthi endlaleni. 
Kwezoqoqosho: Sikhe sanengxaki yokuwohloka kwezoqoqosho lwehlabathi phaya koo2008, into ethe yachaphazela uqoqosho mbombo zone zehlabathi. Kodwa noxa kunjalo, singatsho ukuba sikwazile ukutsala utyalomali eMpuma Koloni. Xa sithatha nje umzekelo ngezemoto, sikwazile ukutsala amashishini eemoto afana neFAW neBAIC apha eMpuma Koloni, lo nto yasenza saqhubeka nokuba lelona phondo liluqilima kushishino lweemoto. Asijonganga apho kuphela, sifuna ukuxandisa imingxili yezoshishino ingakumbi kwicandelo lokwenza ushishino ngemveliso yezolimo. Sineziza zokwenza ushishino ngemveliso yezolimo eMqanduli, Mbizana naseNcorha (Cofimvaba). Umqela siwenzile, futhi uyabonakala. Siyiphucule imizila yeendlela ephondweni, ukwenzela iintsika zoqoqosho zihambe lula. Kulo lonke ixesha elikhe lakhona kumbuso wedemokhrasi kweli lizwe, alikho elikhe lagxila kumba weendlela kweli phondo ukogqitha oku sikwenzileyo. Ubungqina bukhona kuyo yonke indawo, noba ujonga kuN2 nakwezinye iindlela. Siyiphucule imizila yeendlela yeli phondo. Noxa kunjalo iingxaki zithe gqolo ukuvela, kuba abantu xa befumana le, kuye kuphinde kuvele ezinye iingxaki. Kodwa eyona ngxaki inkulu yintswelongqesho. 
SV: Nkulubaphathiswa, masikhe sithethe ngozinzo ngokwezopolitiko nakurhulumente ngexesha lombuso wakho. Ungathetha uthini? 
PM: Xa ndijonga phaya ekuqaleni kombuso wethu emva sikwazile ukuvuna iziqhamo zokusebenza phantsi kozinzo ngokukarhulumente nangokwezopolitiko. Noxa nje bezikhona izehlo zoqhankqalazo, kodwa sikwazile ukusebenza phantsi korhulumente nepolitiki ezinzileyo. Uyabona nangoku, akunqandwa ngapha nangaphaya kube kusithiwa urhulumente uyawa. Ukuqala kwethu lo mbuso, abantu abaninzi abayazi ukuba isebe lezeMfundo laliphantsi kwesolotya lekhulu (Section 100) lomgaqosiseko [isolotya elivumela urhulumente kazwelonke ukuba alawule isebe lephondo]. Sasebenza nzima de wabe urhulumente kazwelonke uyalisusa eli solotya. Wonke umntu uyazibona iziqhamo esizenzileyo kwiSebe lezeMfundo. 
Ewe, siyabona ukungahambi ngendlela kwezinto koomasipala, into endibona ukuba ifuna ukubuyisela emva uzinzo esithe salenza. Le meko yeengxaki yoomasipala yinto yamva nje. Kodwa izisombululo sinazo – into efunekayo kukuba abantu abahlelelwe ukumilisela ezo zisombululo bakwenze oko. 
Le nto ifuna isikhokelo kwezopolitiko. Ipolitiki yethu kufuneka ivuthwe ukuze ikwazi ukuqubisana nezinto ezifana nezi ngxaki zikoomasipala. 
Enye into esivuyisa kakhulu kukuba sikwazile ukwakha ubudlelwane neentsika zoluntu ephondweni, into endiqonda ukuba yinto eza kuthakazelelwa ngurhulumente olandelayo emva kwethu. 
SV: Ukuba ke kukho into onokuthi ithe yaniphazamisa okanye yanilibazisa kwindlela yokusebenzela uluntu, ungathi yintoni? 
PM: Enye yezo zinto yile yabantu bakuthi abashiya eli phondo besiya kwamanye amaphondo ukuya kufuna amathuba engqesho. Le nto ifake ifuthe kwisabelo semali sephondo esisuka kwinxili yesizwe. Enye into yile yokuthatha izigqibo emva kwexesha. Le nto iyabetha kakhulu kuba ukukhawuleza ukuthatha izigqibo kungabutshintsha ubomi babantu. Umzekelo iProject Mthombo, yenye yeeprojekthi ezithabathe ithuba kungathathwa zigqibo. Singaphinda sithathe uMzimvubu Dam nalapho kuthathwe izigqibo emva kwexesha. Ngelishwa ke ezinye zezi zigqibo azenziwa apha ephondweni, zenziwa kurhulumente kazwelonke. Okubi ke ngale nto kukuba sibonakala ngathi singabantu abangenanyani. 
Enye into kukuba ngokwezopolitiko bekufanele ukuba senze ngcono kunokuba senzile. Oku kuquka ukusa eluntwini ilizwi elinombono omnye nomanyeneyo. Kukhe kwakho ixesha apho sikhe safuna ukuxakekisa abantu – apho besibonakala njengabantu abenza into abangaqinisekanga ngayo ngokwezopolitiko. Sikhe sabaxakekisa kakhulu abantu beli phondo ngokwezopolitiko, kodwa masiyibulele iANC ikwazile ukusenza ukuba sikwazi ukuqubisana nezo ngxaki. 
SV: Siselapho nje Nkulubaphathiswa, kulo mba wezopolitiko, yeyiphi indlela ocinga ukuba ilungile yokuqubisana neengxaki zopolitiko ezifana nokutshintshwa kwezikhokelo zezopolitiko noxa urhulumente eqhuba yena? 
PM: Into yokuqala, urhulumente kufuneka ayekwe enze umsebenzi wakhe njengoko uvuma nomthetho kwanomgaqosiseko. Umntu kwarhulumente uqeshwa ngomthetho, ze kuhlolwe umsebenzi awenzayo kusetyenziswa umthetho. Ukuba nje singathi sijonge ncakasana ukuba uthini umthetho, indlela yokusebenza kukarhulumente iyakuhlala ikwimo elungele umsebenzi. Iinkokheli zezopolitiko ezikwarhulumente kufuneka ziqale ziyazi ukuba umthetho uthini. Ukuba singayenza lo nto, konke kungahamba ngendlela. Akumele kungenziwa nto ngabantu abangenzi le nto bekufanele ukuba bayayenza, kodwa kufuneka yonke lo nto yenziwe ngomthetho. 
SV: Okokugqibela nje Nkulubaphathiswa, xa sinokuthi bekela phaya ikepusi yeANC namaKomanisi, sikhe sive uluvo lwakho ngeyona ndlela yokutshintsha imeko yomntu ohlelelekileyo okanye obhuqwa yindlala 
PM: Enye yezinto endicinga ukuba yimpazamo enkulu, yile yokwenza abantu babe ngabaxhamli bezipho. Abantu asibenzanga ekubeni babone inxaxheba noxanduva abanokulidlala ekuguquleni imeko abaphila phantsi kwayo, ze urhulumente afike abancedise kwinto abayicingayo. Into esiyenzileyo thina kukuba sifika endaweni sithi ‘siza kunenzela, siza kunenzela’. Ukuya phambili, ngokombono wam, nalapha kumbutho ophetheyo (ANC) kufuneka sitshintshe indlela yokwenza, sifike ebantwini sibabuze ukuba bafuna ukuncediswa ngantoni. NoMongameli (Thabo) Mbeki ukhe wayithetha le nto ngaphambili esithi ‘Vuk’Uzenzele’. Kwakukuninzi okuqulathwe yila ngcingane [kaMbeki]. Abantu akufuneki sibenze ngokungathi abanasakhono sakucinga, abananto abanokuzenzela yona. Ayilunganga into yokufika endaweni sithi ‘nantsi into enifaneleyo’, abantu kufuneka bayekwe bathabathe inxaxheba ngemibandela edla bona.",Masualle: Umsebenzi wethu uyabonakala
"Umqeqeshi weMamelodi Sundowns uPitso Mosimane kulindeleke ukuba adlalele kude kakhulu xa kufikelelwa kwiingxoxo zesivumelwano sokudlala sekapteni yela qela uRamahlwe Mphahlele. 
 Kodwa loo nto khange imnqande lo mqeqeshi ebesandula kubuya kwimpumelelo yeCAF Champions e-Algeria kule mpelaveki, ekubeni avakalise indlela anqwenela ngayo ukuba uRama ahlale kwiSundowns. 
 UMphahlele khange ahambe neSundowns ukuya eSetif nalapho eliqela lalapha ekhaya libethe i-ES Setif ngamagowuli amabini eqandeni ngokuhlwa ngoMgqibelo. 
Lento ibangelwa kukuba uRama ezakube ephelelwe sisivumelwano sokudlala kweli qela kwiveki ezayo. Ukholelwa ukuba ufanele ukuba adlale xa ikamva lakhe eqinisekile ngalo. Kuye kwanyanzeleka ukuba uMosimane enze utshintsho ngasemva wanika, uThabo Nthethe igunya lokuba abe yikapteni.  
 Emva kokuba ebuyile e-Algeria, lo mqeqeshi uvakalise indlela aphoxeke ngayo yindlela uRama aphethwe ngayo. 
“Undenzele kakuhle izinto njengekapteni,” utshilo uMosimane. 
 “Uyidlale yonke imidlalo ngelixa enokwazi ukufumaneka, nangoku enzakeleyo indlela ebezijonga ngayo izinto khange itshintshe. Nje ngomqeqeshi ndiyakholwa nguRama njengomdlali kwaye useyikapteni yam. Kodwa ukuba lento imayelana nento engaphaya komdlalo, thina baqeqeshi kufuneka sime bucala.” 
 Umhlawumbi iqela kufuneka liphendule imibuzo kuba mna andiyazi into eyenzeka ngaphaya kweengcango. Umba wezivumelwano zokudlala akufanelanga ukuba uyayekwa kude kube leli xesha,” waleke ngokutsho uMosimane.",UPitso akafuni ahambe uMpahlele
"Iseliphupha impumelelo kwiqela lombhoxo laseMpuma Koloni, iSouthern Kings, elithatha inxaxheba kwitumenete yeGinness Pro 14. IKings, eyatyiwa lizembe kunye neFree State Cheetahs, xeshikweni iqumrhu elilawula umbhoxo kumazwe akumazantsi ehlabathi, iSanzar, lithatha isigqibo sokuphungula amaqela ukuwasusa kwishumi elinesibhozo ukuyothixhaxhe kwishumi elinesihlanu, zizibhaqa lisemsileni kwiPro 14 League emva kokubethwa kuyo yolishumi elinanye imidlalo esele iyidlalile. Eli qela lithwaxwe yi-Edinburgh ngo’37-7 izolo eMyreside eScotland. 
IKings ziwuqale kakuhle umdlalo kodwa ayikwazanga ukuwasebenzisa amathuba, nto leyo ekhokelele ukubeni iye ekhefini yokuphela kwesiqingatha sokuqala isemva ngamanqaku alishumi elinesihlanu. Kwisiqingatha sesibini lizityele itheko iqela laseScotland bequqa bebuyelela ekalikeni de bayokwenza impazamo nezikhokelele  umdlali wangasemva weqela likaDeon Davids, u-Ntabeni Dukisa, ayolala emgceni okokuqala nokokugqibela emdlalweni. Ilele emgceni izihlandlo zazihlanu emdlalweni i-Edinburgh – ebethwe  kanye qha kule sizini. 
Umdlalo olandelayo weSouthern Kings ungomhla we-13 kwinyanga yoMqungu ku-2018, eNelson Mandela Bay Stadium, eBhayi – apho kulindeleke ukuba banyathelane khona neqela laseFree State, iCheetahs, ngentsimbi yesihlanu malanga. 
Kings: 15 Ntabeni Dukisa, 14 Yew Penxe, 13 Berton Klaasen, 12 Martin du Toit, 11 Alshaun Bock, 10 Kurt Coleman, 9 Rudi van Rooyen, 8 Ruaan Lerm, 7 Martinus Burger, 6 Bredenkamp Eitel, 5 Dries van Schalkwyk, 4 Jurie van Vuuren, 3 Russow de Klerk, 2 Stephan Coetzee, 1 Schalk Ferreira(captain) 
16.Tango Balekile,17 Njabulo Gumede, 18 Pieter Scholtz, 19 Lindokuhle Welemu, 20 Freddy Ngoza,21 Rowan Gouws/Godlen Masimla, 22 Harlon Klaasen, 23 Masixole Banda",Ziphinde zatywatyushwa kwakhona iiSouthern Kings!
"Kwakungo2008 esenza uGrade 10 ngethuba kuvakala iindaba zokubhubha kwemvumikazi yoMzantsi Afrika uMiriam Makeba. Wathi akuva ezi ndaba zothusa umzi wonke, wabhala umbongo othi ‘On The Death Mama Afrika’ – ekhumbula, ekwahlonipha eli gqalakazi lomculo. 
Utitshalakazi wakhe esikolweni, uMam’ uNoluthando Magodla, akube ebone lo mbongo, waqaphela isiphiwo sokubhala kuTyutulo. 
Le titshalakazi yawusa kwiphephandaba lo mbongo, ukususela ngoko uTyutulo akazange aphinde ajonge emva. 
Xa kunamhlanje, le nzalelwane yaseCacadu ngumbhali ophum’ izandla. 
Sel’ ebhale iincwadi ezingaphaya kwamashumi amathathu, ezinye zazo ezisalindele ukupapashwa. 
Kutsha nje uTyutulo, 30, upapashe incwadi yakhe ethi ‘UNtombethongo – Ukugula Awuzikhetheli’ – eyipapasha esebenzisa inkampani yakhe yopapasho iNkuthalo Media. 
Edlan’ iindlebe neli phephandaba, uthi uyibhale emva kokuba waba nencoko nomntu owayebhidwe yinj’ ukuvuthwa emzini wakhe. 
“Ndiyibhale emva kokuba ndaye ndancokola nomnye utata onguBhishophu, esithi akayazi into emehlelayo emzini wakhe. 
“Kuloo ncoko sasinayo wabalisa into yokuba intombi yakhe inomshologu, kwaye yena usindisiwe. Wabe ebubuyigxeka imeko yamagqirha, esithi ngamadimoni. Ndichukunyiswe lelo bali ke, ndabhala le noveli. 
“Inoveli kaNtombethongo kum ithetha ukuba kufike ixesha lokuba zonke iinkolo esithi zezaseAfrika zixatyiswe. Kungabikho nkolo isisithuko kwenye,” utshilo. 
Enye incwadi kaTyutulo ithi Gweba Mgwebi, esithi iziganeko zoxhatshazo olusekelezelwe kwisini (GBV) zibe ngunobangela wale ncwadi. 
“Kule ncwadi ithi Gweba Mgwebi ndichukunyiswe yimpathogadalala eyenziwa ngamadoda kumanina negqubayo kulo Mzantsi Afrika. Kuyo ndibalisa ibali lendoda eyayingafumani bantwana, kodwa kowayo kuthukwa inkosikazi yayo, kusithiwa lidlolo. Yaye yakrexeza ke inkosikazi, yade yafumana abantwana ababini. 
“Abo bantwana baye baziwa ukuba ngabakabani na. Loo ndoda yaye yaya kuzihlola kubantu besiNtu, kwacaca ukuba yiyo ingxaki. Kulapho yaye yaphatha gadalala inkosikazi yayo nemigqakhwe yakhe,” kubalisa lo mbhali. 
“Yathi ngokonela inkosikazi yayo yalwa, yade yayibulala indoda. Kulapho yabanjwayo inkosikazi. Kwaye isitsho ukuba imbulele umyeni wayo ngezandla zayo, ngoko ke makagwebe uMgwebi. 
UTyutulo uthi iincwadi zakhe uzibhala ngesiXhosa kuphela. 
“Injongo kukuvuselela isiXhosa esiya sitshabalala kuthi maXhosa. Kodwa kwinkampani yam ndizipapasha zonke iilwimi ezikhoyo eMzantsi Afrika,” kutsho uTyutulo. 
Uthi ubhala zonke iindidi zamabali, kuquka inoveli, imidlalo, amabali amafutshane, izincoko nemibongo. 
UTyutulo uthi inkampani yakhe ipapasha phantse zonke iilwimi zoMzantsi Afrika. Uthi ngoku ubhala inoveli nombhali oseSoweto eRhawutini ethi Iziphumo Zemfihlo. 
“Ikhona neyezincoko esendleleni endiqokelele ababhali abasakhulayo nabantwana bezikolo kuyo.” 
“Eyona njongo yale nkampani kukusondeza iinkonzo ebezibonakala ziyinqaba kuba kusithiwa iinkampani zopapasho zezabamhlophe. Babe besithi abantu iinkampani zopapasho ezininzi zinamaxabiso axhumileyo. Ndathi ngokwenza uphando, ndabona ukuba ndingazisondeza ebantwini ezi nkonzo zopapasho ngaphandle kokuba kubekho amaxabiso axhumileyo, ” kutsho uTyutulo ozinze eKapa. 
Ezi ncwadi zifumaneka eClarke’s Bookshop, eLong Street eKapa, naseThe Book Lounge eBuitenkant Street, kwaseKapa. Ungakhangela noNkuthalo David Tyutulo kuFacebook.","Osindisiweyo unyemba onomshologu, wachukumisa usiba lombhali"
"IZA kuthabatha inxaxheba kukhuphiswano lukamabonakude imvumi yaseMthatha eyenza umculo wohlobo lweRap ngolwimi lwesiXhosa.  
USiyanda Mona oneminyaka engama-23 nowaziwa ngelikaMikkie Somaqhuzu waseZimbane, eMthatha,  uza kuthabatha inxaxheba kukhuphiswano lwenkqubo kaSABC 1 uOne Mic.  
USomaqhuzu ungomnye kwisithoba seemvumi zohlobo lomculo weRap ezisuka mbombo zone zoMzantsi Afrika ezityunjwe ukuba zithathe inxaxheba kule nkqubo kamabonakude.  
Le mvumi ithi ichulumancile zezi ndaba.  
“Ndivuya gqithi kukutyunjwa njengomthathi-nxaxheba kule nkqubo, phakathi kwamawaka ngamawaka eemvumi ezithe zafaka izicelo zokungenela,” utshilo.  
“Kaloku ndisoloko ndikhangela iindlela ezahlukileyo zokubeka umculo wam, nesiXhosa sakuthi emanqwanqweni,” yoleke ngelo lemvumi.  
USomaqhuzu uthi wohlukile kwabanye abathathi-nxaxheba abakolu khuphiswano.  
“Ziintlanzi elwandle iimvumi ezithetha isiXhosa kodwa zenze umculo weRap ngesiLungu. Mna, ndithetha isiXhosa kwaye ndenza umculo weRap ngesiXhosa. Nto leyo inqongopheleyo kwezi ntsuku,” utshilo.  
Le mvumi neyaqala ukwenza umculo ine13 leminyaka, inecwecwe elineengoma ezisi-7, elithi Andikalibali.  
“Umculo wam awunamposiso. Ubalisa amabali am okusokola ukungena emculweni, uneliso nelizwi kwimmo yentlalo, unenkuthazo kwaye zonke ezo zinto ndizivakalisa ngolwimi lwam lweenkobe.”  
Uthi “Umculo luthando lwam lokuqala. Kwaye andiziboni ndisenza enye into ngaphandle kwawo.” 
 Isizini yesibini yale nkqubo kamabonakude iOne Mic, apho aza kuvela khona uMikkie Somaqhuzu, iza kulandela emveni kwempinda yesizini yokuqala nedlalayo sithetha nje kuSABC 1 ngentsimbi yesithandathu emalanga, rhoqo ngoLwesine.  
Le sizini iqale ngomhla we19 kweyeKhala.",Ikhuphisana kumabonakude imvumi yaseMthatha
"Ngokuya kuhamba ixesha kwindebe yehlabathi ka-2018, uNeymar uluthathela kuye uxanduva lokuqinisekisa ukuba ilizwe lakhe lifumana impumelelo. Kumdlalo equthise kuwo iMexico ngo’2-0 omhle eSamara Stadium – uNeymar ubhakuzelise umnatha kumzuzu wesihlanu kwisigaba sesibini somdlalo. Ekungeneni kukaRoberto Firmino, kwakhona ibe nguNeymar odale ithuba lokufaka igowuli emdlalweni. UWillian yenye wamadoda aseBrazil adlale umdlalo oncomekayo kumdlalo wanamhlanje nakubeni umdlali wosuku kuthiwe nguNeymar. Ukubethwa kweMexico akwenzekanga ngaphandle kokuzama – kodwa iBrazil ibonisile kwakhona kwindebe yehlabathi ukuba akululanga ukufakwa kwamagowuli kuyo ngokuthintela abadlali beMexico ekungekho nto abangayizamanga kwizigaba zozibini zomdlalo. Ngoku iBrazil idlulela kumjikelo olandelayo oyisondeza kweyona njongo yokudibana kwamazwe ehlabathi eRussia – ukuphakamisa indebe yehlabathi ngomhla wokugqibela. 
      
Isigaba sokuqala sinike umdla kakhulu. Abadlali beMexico baquqe bebuyelela okwezulu laseMthatha kumhlaba weBrazil oyinozi kwimizuzu yokuqala yomdlalo. Kube nzima kekambe ukugqobhoza kubadlali beBrazil abalishica emva – kodwa iMexico ikwazile ukufumana iikona ezibalekayo noxa ingakwazanga ukuzisebenzisa kakuhle. UNeymar – eyona ndoda ijongwe kakhulu kwimidlalo yehlabathi – ngelo xesha ibingabonakali. Kuthe xa imizuzu ileqa amashumi amabini, yaswabuluka iBrazil. UNeymar, uCountinho neGabriel Jesus bayihlasele macala iMexoco – kodwa iinzame zabo azizanga nanto. Ilizwe elikwazileyo ukudala amathuba acacileyo emdlalweni ibe yiBrazil. Zibe khona iintlantsi ezithembisayo emdlalweni – kodwa kude kwaphela ixesha kwisigaba sokuqala kungekho lizwe elikwazileyo ukubhalisa ebhodini nangona umdlalo ubulawulwa yiBrazil. 
UNeymar uyibeke phambili iBrazil emva kokufumana ibhola egotywe enxele nguWillian. Ihlasele kwade kwakabini emva kwegowuli iMexico kubonakala nyhani ukuba izimisele ukufumana igowuli lokulinganisa. UHector Herrera yenye yamadoda kwiMexico ebisilwa ngamandla neBrazil ebeseyithande ukuba horho kwisigaba sesibini. UPaulinho ukhabe imbumbulu yebhola ebanjwe ngunozinti weMexico, uGuillermo Ochoa, ebengunozala weebhola ebezihlanganisa yiBrazil kwilinge layo lokufumana igowuli lesibini. UCarlos Vela ukhabe ibhola ekude ebethwe lula ngunozinti weBrazil okungekho nto ingako ayenzileyo kwisigaba sokuqala. Kubekho ukuphucuka kumdlalo weMexico kwisigaba sesibini. Abadlali abafana noHugo Ayala, uHirving Lozano noCarlos Salcedo azamile ukulwa kakhulu – into ebiwabetha kukungakwazi ukudibanisa kakuhle iibhola xa engene kumhlaba kanozinti. 
                                    
Umqeqeshi weBrazil, uTite, ufake uRoberto Firmino endaweni kaCountinho. Akuphelanga nemizuzu emibini uFerminho ubeke ibhola emnatheni ayigqibezele ibekwe kakuhle phambi kwakhe nguNeymar obethe amadoda ekunxele. Ukubethwa kweMexico kuthetha ukuthi iyagoduka – yona iBrazil ifumana ithuba lokuya kumjikelo olandelayo wendebe yehlabathi ebanjelwe eRussia. 
Brazil: Alisson, Filipe Luis, Miranda, Thiago Silva, Fagner, Neymar, Casemiro, Philippe Countinho, Paulinho, Willian, Gabriel Jesus. 
Mexico: Guillermo Ochoa, Jesus Gallardo, Carlos Salcedo, Hugo Ayala, Edson Alvarez, Andres Guardado, Rafael Marquez, Hector Herrera, Hirving Lozano, Javier Hernandez, Carlos Vela.",IBrazil idlulele phambili emva kokuquthisa iMexico
"Mhla ubawo uBenson Rubusana wabhala waze wapapasha incwadi yakhe eyimbalasane ethi “Zemk’iinkomo magwalandini,” eyibhala kwinkulungwane egqithileyo kulaa mnyaka ka1906, kwakumele ukuba ifundisisiswe ngumzi ontsundu.  
Isizathu sokuba ndithi kwakumele ookhokho nemilowo yakowethu yayifundisisa le ncwadi, kukuba intsingiselo yayo xa ndiyiqwalasela mna njengesiqu, yayikukuba kumele singanikezeli lula ngoko kukokwethu, kuba ukuba senza njalo, sakuhlala sihlelelekile kwaye siphele siphila ubomi bethu sixhomekeke kwabanye abantu.  
Xa ndingena engqondweni yeli tshantliziyo lingubawo uRubusana, ndifumanisa ukuba le ncwadi wayibhala etyhilelwe umbono ngamawabo nanguQamata.  
Lo mbono wawungowokuba xa umzi ontsundu unikezele ngeenkomo zawo, nkomo ezo zibubutyebi nomfuziselo wentlutha kumzi ontsundu ngokubanzi, oku kwalatha ukuba umzi ontsundu uya kuhlala uhlelelekile.  
Ingxaki ke kukuba la mazwi obulumko kaGqirhalwazi Rubusana, awazange alandelwe okanye avisiswe, kuba umzi ontsundu awuzange uzinike thuba lokulwela okukokwako okanye awuzange uzimisele ukufuya nokulima kwakhona, kuba uninzi lwethu, alusaphili intlalo yangaphambili yokufuya nokulima, koko siphokoka sithontelana ezidolophini sihlale intlalo ekhumshileyo, intlalo enxamnye nentlupheko nentlondi. Kaloku indlala izala intlondi, ubusela nobundlobongela.  
Xa unezinto zakho, unomhlaba wakho, unemfuyo yakho, awudingi kuphanga mntu, kuba uyaziphilela awuxhomekekanga mntwini.  
Ngala mazwi mzi wakuthi ndizama ukuthi, ukuba sasiwufundile sawufumana umyalezo okumqulu kabawo uRubusana kwincwadi yakhe, ngebembalwa kuthi abathi ukuze baphile baxhomekeke kwimisebenzi abaqeshwe kuyo zezinye izizwe. 
 Nokuba siyakholwa okanye asikholwa, enye yezinto ebangela ukuba naluphi usapho lungaphumeleli lude lugqibelele, kuxa abazali bolo sapho besebenzela omnye umntu ngaphezu kokuxhomekeka kumsebenzi wezandla zabo okanye amandla abo.  
Nam njengomnye kubantu abaxhomekeke kumvuzo endiwurhola emva kokusebenzela eli ziko lemfundo ndixelenga kulo, ndiphawula ukuba umrholo owukhongozelayo uthanda ukuphelela ezandleni kunalowo uwufumana ngamandla akho kwishishini lakho okanye kolo hlobo lomsebenzi uzenzele wona.  
Umzekelo, xa uqwalasela abemi abakweli abasuka kumazwe afana neSomalia nePakistan, abo bemi abasebenzeli mntu, koko bazivulela amashishini abo axhaswa kwasithi.  
Ngenxa yala mashishini abo nokuba sele emancinci kangakanani, ezi zizwe azizange zilale zingatyanga, kwaye ngokwenza oku, ziphela zixhasa kwathina bantu baqeshwe ngabanye abantu. Neentsapho zabo zihlala zinekamva eliqaqambileyo kuba kaloku ukuphila kwazo akuxhomekekanga mntwini, kuphilwa ngeshishini eli likhoyo apha ekhaya.  
Ndiyaphinda, ngemfuyo nangokulima, besiya kuba nobutyebi obebuya kusibangela singaxhomekeki mntwini, ingxaki kuthi kukuleqa iimoto ezinamagama endaweni yokuthenga imfuyo nomhlaba.  
Konke oku, umongameli waseKenya, * -Uhuru Kenyatta ukushwankathela ngokucace gca, esaleka kumazwi awayehlala ethethwa nguyise uJomo Kenyatta, uSteve Biko, uCabral, uFannon, uLumumba noNkrumah. 
 Kwintetho yakhe yonyaka ophelileyo kwinyanga yeDwarha, umongameli Kenyatta wayala ulutsha lwaseKenya nolweAfrika iphela ngamazwi athi, “Mzi wakowethu, ukuba ngenene uyabathanda abantwana bakho, ziyilele ishishini lakho, ungaphangeleli omnye umntu.  
Xa uwushiya lo mhlaba, abantwana bakho abayi kuwuzuza njengelifa labo loo msebenzi wakho uqeshwe kuwo, kodwa ishishini oziyilele nozakhele lona bangalifumana njengelifa labo. Phofu ke, xa usifa usemsebenzini, umqeshi okanye umphathi wakho unakho ukufumana omnye umntu angene ezihlangwini zakho ungekangcwatywa nokungcwatywa.  
Ukuba usapho lwakho luhlala kwindlu oyinikwe emsebenzini, bangakhutshwa kuloo ndlu bengakhange bazilungiselele nokuzilungiselela.  
Lilonke ke mzi weAfrika, zixelele ukuba rhoqo uphuma emsebenzini, awufiki endlwini uchithe ixesha ngokubukela umabonakude, koko fika ekhaya ucinge ngendlela onokuziqalela ngayo ishishini elilelakho.” 
 Uninzi lwethu emva kokuphuma emisebenzini lugcwala kootshisanyama, lugcwala kwiindawo zentselo, sibukele oomabonakude kude kufikelele ixesha lokulala, babe abantakwethu abaphuma kumanye amazwe eAfrika nezizwe zaseNtshona besakhela abantwana babo amashishini aya kuba likamva labo lanaphakade. Kungoko umsantsa phakathi kwethu nezinye izizwe uya kuhlala umkhulu, kuba thina,  sikhetha kwaye sithanda ukuxhomekeka ngaphezu kokuzimela nokuziphilela.  
Koda kube nini sixhomekekile okanye sihlelelekile mabandla akowethu?",UKenyatta uchan`ucwethe!
"Ngokuhamba kweminyaka, iChippa United, iya ikhula kwicala labalandeli. Enye yezinto ezibangela ikwazi ukutsala abalandeli kukudlalela kwayo eMonti. I’solezwe lesiXhosa lincokole nomnye wabalandeli abatsha beli qela laseMpuma Koloni. 
Pedro Mapelo: Molo Nkosazana, unjani? 
Umlandeli: Ewe Bhuti. Ndiphilile, unjani wena? 
PM: Kuhle nakum. Nceda uzazise ngokufutshane, usisi lo ngubani? 
Umlandeli: Igama lam ndingu-Aphiwe Nombila. Ndihlala kwilali yaseXilinxa apha eNgqamakhwe. 
PM: Oh, kulungile. Gqaba-gqaba, uqale nini kanene ukuyilandela iChippa United? 
Aphiwe Nombila: Mna ndiqale ukuyilandela iChippa kulo nyaka uphelileyo. Bendithanda ukukhapha * -Ayanda Masiko – unozinti odlalela iChippa United. IChippa United ndayithanda ngenxa yakhe. Nebhola le ndide ndayilandela ngenxa yakhe, ngapha koko ndingumntu wombhoxo mna. 
PM: Kweli thutyana uyilandele ngalo, ungathi yintoni ongasoze uyilibale ngeChippa United? 
AN: Eyona nto ndiyithandileyo mna sisigqibo esathathwa ngabaphathi bayo sokusondeza imidlalo eMonti. Yinto leyo endiyincoma kakhulu. Umdlalo wayo iChippa mhle kwaye kubakho ucwangco ngaphakathi ebaleni. 
PM: Ngubani oyena mdlali umthandayo kuba kutheni? 
AN: Ikwanguye * -Ayanda Masiko. Ndingatsho ukuba ndimthanda kuba engowalapha eNgqamakhwe. UThamsanqa Sangweni ngomnye umdlali obendimthanda kakhulu.",‘IChippa ndayithanda ngenxa ka-Ayanda’
"EBhayi: Usodolophu womasipala waseNelson Mandela, uAthol Trollip, uthi ‘amadlagusha’ angena kwilizwe laseMzantsi Afrika ngeminyaka yoo-1820 ngendlela engenasidima; abakha budlelwane obububo nabantu afika bekweli lizwe. UTrollip uthe leyo yayiyimpazamo embi nabangayiqhwabeli zandla besesi sizukulwana sawo sikhoyo namhlanje. 
Lo sodolophu ukuthethe oku ngethuba lo masipala ebambisene ne-arhente yophuculo-dolophu yale ndawo – iNelson Mandela Bay Development Agency (MBDA) – ibibambe umsitho wokusungula uhlaziyo lwesakhiwo esingukrwec’izulu esibizwa ngokuba yiCampanile; neyakhiwa ngonyaka ka-1923 njengesikhumbuzo sokukhumbula ukufika kwamasetlani kweli lizwe ngonyaka ka-1820. Lo msitho ububanjelwe phambi kwesi sakhiwo kufutshane nonxweme lwale ndawo. 
Usodolophu uthe ngaphakathi kwesi sakhiwo kukwakho namabali angembali neziganeko zalo maxesha kubandakanya nebali lokuzika kwenqanawa uMendi. 
“Siyafuna ukuqinisekisa ukuba imbali yookhokho bam ayiphindi ibe yinto ephindayo, imbali ebhalwayo ngoku mayibe yimbali ebalisekayo sisenzela isizukulwana esilandelayo,” uthethe watsho. 
UTrollip uthe ngoku esi sakhiwo sitsha sizakuba yindawo yokuhanjelwa ngumntu wonke kuquka nabahambeli bamanye amazwe, esithi sizakuba nengeniso kulutsha nabadala kuba esithi eli linge liyinxenye yeminyaka eyi-67 kaMadiba ezinikele ekukhonzeni isizwe. 
“Kuza kuqhutywa imiboniso yobugcisa, kuza kuthengiswa, iintsimbi ezikhala rhoqo ngeyure zizakwamkela iindwendwe zasemzini kuba azizokuphelela ekuvumeni umhobe wesizwe waseMzantsi Afrika kuphela kodwa nowamanye amazwe, izakuba yingxubevange yamabali eyakudala yobukoloniyali neyedemokhrasi,” utshilo. 
Oyintloko yesebe lophuhliso loqoqosho kwikomiti kasodolophu uAndrew Whitfield, uthe le ndawo iyakuxhanyulwa macala ngabasemzini nabendlu bezokufunda.",Isikhumbuzo: ‘Amadlagusha ayengenaso isimilo’
"BATHIMBA iholo likamasipala ngenkani emva kokuba basuswa kumhlaba ebabewuthimbile abo bahlala ngasemva kumawabo nabazibiza ngokuba baziG-7 okanye Gugulethu Seven Backyarders. 
Ziinyanga zine ngoku behlala kweli holo laseLuyolo Community Centre eNY 111. Bangena ngenkani mhla basuswa kumhlaba okufutshane neli holo ngomhla we22 kweyeSilimela. Kungokunje zingama60 nangaphezulu iintsapho ezihlala kweli holo ukususela ngoko. 
Basebenzisa igumbi elikhulu apho kulala abantu abaninzi kuthe saa oomandlalo. Kulapho lukhoyo uphawu lwegama labo, G-7 nolusedongeni ecaleni komabonakude omnye kuphela. 
Kukroze oomandlalo ababekwe phantsi esamenteni. Ngelixa I’solezwe lalityelele kweli holo, kwakufika ezinye iitrasi zingena eholweni. Ecaleni kweli gumbi yindawo eyayisakuba yiofisi kaceba, nayo esele ilala abantu abadala. 
Aba bahlali bathi bagqiba ekubeni bathimbe eli holo kuba babedikwe kukusoloko besuswa kumhlaba ababebeke amatyotyombe kuwo. “Besisuswa qho ngoLwezibini. Waze uceba wasibeka apha,” utsho uNtombekhaya Mamputa. 
Inkokheli yeG-7 Backyarders uPhindile Nazo, uthi yonke into ehlangene nolawulo lweholo iphantsi kwabo. “Xa kuza kucelwa ukusetyenziswa kweholo kwizinto ezifana nemingcwabo kuziwa kuthi. Sihlawulisa ngokwethu. Sithatha isixa salo mali sizithengele ukutya ze siyigcinele ukulungisa iholo eseleyo. Akukhonto imileyo apha. Ziyaqhubeka iinkonzo. Kunekhritshi ezingenela apha. Bayazilolonga abanye abantu. Zonke ezonto ziyaqhubeka,” utsho. 
Uceba wale ngingqi, nosele esebenzela kwiiofisi zaseFezeka ngoku, uBongani Ngcombolo, uthi naye wakhutshwa ngetshova. “Bayoxutha iofisi yam eyayiseLuyolo. Bayaphazamisa abo bantu, babendisebenzisa kakubi.” 
Uthi wathetha nabo wabaxelela ukuba mabasuke kulo mhlaba babewuthimbile ngoba iSebe lokuHlaliswa koLuntu luwuthengile ngeenjongo zokwakhela abantu abafana nabo. “Into abangayifuniyo ukuyiva yeyokuba kuza kuhanjwa ngoluhlu xa kuhlaliswa abantu. Bafuna kuqalwe ngabo kuba sebewuthimbile umhlaba lo kuza kwakhiwa kuwo. Kanti ayihambi njalo,” utsho. 
UMamputa uthi kodwa akumnandanga ukuhlala eholweni kufana nje nokuhlala enkampini, ntonje babethwa yimeko yabo yokungabi nandawo. “Kuyabanda apha. Sihlala nabantwana. Akukho ntlonipho apha. Abanye basinkqonkqozela ngo3 ekuseni. Sihleli ke ngoba asinakwenza ngakumbi. 
UNazo uthi obunye ubunzima kukuba abaphangeli uninzi lwabo. “Siyankazatha ukuze sitye.”",Bathimbe iholo likamasipala eGugulethu
"INKULUBAPHATHISWA uOscar Mabuyane ulumkise abafundi esithi esikolweni mabayele ukuya kufunda ukuze bancedise ekwakhiweni kwesizwe, hayi ukuya kwenza izinto ezigwenxa. 
Ebethetha eXolilizwe SSS eNqadu kuGatyana ngoLwesithathu ngethuba etyelele kwesi sikolo ukuya kukhuthaza abafundi. 
IXolilizwe SSS yenze imbali okokuqala, apho omnye wabafundi bayo, uSimamkele Bhongo ethe wangomnye wabagqwesileyo kwiziphumo zikaGrade 12 nyakenye. UBhongo ungoyena mfundi othe wagqwesa elizweni nasephondweni phantsi kwebakala lezikolo eziphuma kwiindawo ezihlelelekileyo. 
UMabuyane uthe: “Ndifuna abantu bale ndawo, basikhathalele esi sikolo kuba siza kuqhubela phambili xa benze njalo. Masiqinisekise ukuba le nto intle apha eXolilizwe SSS ayipheleli sithubeni. Umdla wam kukubona esi sikolo sinendawo yokuhlala abantwana (boarding school).” 
UMabuyane uthi isikolo yindawo yokuxonkxwa kwekamva lesizwe.  “Sele kuthanda ukuba kubekho izinto esizivayo ngezikolo, apho abantu xa bedinga into yokwenza bayodlalela esikolweni. Isikolo yindawo apho sibumba khona umntu.” 
“Sicela abantu bakuthi bayihloniphe into edibene nesikolo,” kutsho uMabuyane. 
“Sikhuseleni esi sikolo, singaqhekezwa. Abantu abaqhekeza isikolo ngabantwana benu okanye abantu abasuka apha ekuhlaleni. Isikolo mayingabiyondawo yokuphambanela. Umntu ofuna ukwenza izinto ezigwenxa ezinjengeziyobisi, makangezi esikolweni. Isikolo likamva lelizwe.” 
Inqununu yaseXolilizwe SSS, uSizo Butshingi, ufike ngo2019 kwesi sikolo. “Ngelo xesha, esi sikolo sasithatyathwa njengesasingasebenzi ngendlela eyiyo. Ukufika kwam esi sikolo sasizuze u25% kwiziphumo ka2018. Ngo2019, ukufika kwam, sazuza u80.5%, ze kunyaka ophelileyo sazuza u82.4%.” 
Kubafundi abalikhulu elinesithathu abaphumelele uGrade 12 nyakenye, iXolilizwe izuze ukuphumelela emagqabini (distinctions) ngokulikhulu elinesixhenxe. Ngaphandle nje koBhongo, abanye abafundi ababini besi sikolo bebephumelele emagqabini kuGrade 12 wanyakenye ze bawongwa liphondo.",Mabuyane: ‘Isikolo ayondawo yokuphambanela!’
"Njengokuba abalandeli bebhola belungiselela ukubukela imidlalo yamazwe aza kube edlala kwitumente yehlabathi yalo nyaka, yena umqeqeshi weSuperSport United akayolelwanga konke konke yilo nto. UGavin Hunt ukholelwa kwelukuba amaqela amaninzi aya kusokola xa kubuya imidlalo yeDStv Premiership ekukekeleni kwenyanga yoMnga. Imidlalo yeDStv Premiership igqibelisile kwiveki epheliphelileyo ngenxa yetumente yehlabathi eza kuqala ngomhla wamashumi amabini kule nyanga kude kube ngumhla weshumi elinesibhozo kwinyanga ezayo eQatar. UMzantsi Afrika awukwazanga ukuzibekela indawo kumdliva wemidlalo yeFIFA njengeminye iminyaka egqithileyo. 
Nangona kunjalo, iPSL iyivale kwangoko eyayo imidlalo nakubeni inguRichard Ofori weGhana kuphela ophuma kwiDStv Premiership oza kuya kwitumente yehlabathi. Kwimpelaveki egqithileyo, iSuperSport United ibambene neSwallows FC ngegowuli elinye macala emdlalweni obuseLucas Moripe Stadium. Ethetha emva komdlalo, uHunt uthe: “Kwisizini nganye, abakhona amahlandenyuka. Sikhe satsala nzima nathi – kodwa sikwazile ukuphumelela imidlalo emithandathu kwesixhenxe esiyidlalileyo.” Ushiyeke ephoxekile uHunt ngoba amanqaku amathathu ebeza kulibeka endaweni entle iqela lakhe elihleli kwindawo yesithathu kwiDStv Premiership emva kweRichards Bay ekwindawo yesibini emva kweSundowns ebethwa ngumoya phezulu. 
“Zindiphoxile iziphumo zomdlalo ngoba ubulawulwa sithi. Kodwa nangona kunjalo, umdlalo wethu khange udibane kakuhle. Ukungadlali kwethu ixesha elide kuye kwabonakala. Kusekho elinye ikhefu, siza kuphinda siqale futhi (emva kwetumente yehlabathi,” utshilo uHunt ofike ekuqaleni kwesizini. Emidlalweni elishumi elinambini, iSuperSport United iphumelele emithandathu. Kwelinye icala, uKaitano Tembe, ogxothwe yiSuperSport kwisizini egqithileyo, ukhonjwe emnyango yiSekhukhune United ngenxa yeziphumo ezingancumisiyo. Uyishiya ikwindawo yeshumi elinesihlanu entla kweMaritzburg United eceba ukugxotha uJohn Maduka ngenxa yeziphumo ezibi.",UGavin Hunt akayolelwanga likhefu lendebe yehlabathi
"BEKUSAKHALA ibhungane kumagumbi okufundela kwizikolo ezikwiilokishi ezikumantla esixeko saseBhayi izolo.  
Oko kulandela uqhankqalazo lwabazali babantwana kulo mmandla bekhalazela ukunqongophala kootitshala. Kwintlanganiso ebingoLwesibini phakathi kweenqununu zezikolo, amaqumrhu alawula izikolo nomphathiswa wesebe lezemfundo eMpuma Koloni, uMandla Makupula, kuvunyelwene ukuba abafundi mababuyele ezikolweni namhlanje.  
Ootitshala kwizikolo ezikulo mmandla bagxeke isebe lezemfundo ngokurhuqa izithende ekufezekiseni iimfuno zazo eziquka ukuvalwa kwezithuba zengqesho yootityshala, ukunikwa ingqesho esisigxina kootitshala abafundisa iintsana kuGrade R, ngaphambi ziqale imfundo eyiyo, ukulungiswa kwamagumbi okufundela kwakunye neeyadi zesikolo, ukuqeshwa koonogada, nokuhlawulwa kwabasebenzi kwezi zikolo. 
Aba titshala bathe, olu qhankqalazo alunanto yakwenza nemfundo nje kuphela koko nentswela-ngqesho kubemi bale ndawo abadinga into yokwenza inegalelo kule ntshukumo. Noxa kunjalo bathi isebe malinyuse umbhinqo lihlangabezane neengxaki zezikolo kulo mmandla.  
Inqununu yesikolo samabanga aphantsi iMissionvale, uSelwyn Raubenheimer uthe, “Kuthatha iminyaka phambi kokuba isebe lezemfundo lenze lo nto ifunwa zizikolo zethu. Ingxaki yezi zikolo kukuba ziku-Section 20, azinikwa mali sabelo, kufuneka ziyokhongozela kwisebe kuqala phambi kokuba zifumane imali yokwenza loo nto ifunekayo.” 
 Inqununu yesinye sezikolo esikwakulo mmandla, uCharles Adams, kwisikolo samabanga aphantsi iRepubliek Primary uthe ibifudula inguye yedwa ititshala ekwisikhundla esiphezulu kule minyaka idlulileyo.  
Oka-Adams uthe, “Ndizokunyusela ootitshala abathathu kuvele izithuba zabanye ootitshala abathathu, kufuneka ibe lisebe eliza kupapasha ezi zithuba.” Omnye wootitshala kwakwesi sikolo uthe, bekungekho sekela-nqununu kwiminyaka emithathu edlulileyo, kungekho titshala uyiNtloko (HOD) kwiminyaka emine.  
URaubenheimer uthe iminyaka ihambile bedinga abantu bokucoca isikolo kodwa ukuvalelwa kwabantwana akusosisombululo. “Singafundisa sibe sisilwa kwelinye icala, zininzi iindlela zokudlulisa umyalezo ungadanga watshisa amavili,” utshilo oka Raubenheimer.",Ootitshala baseBhayi bagxeka isebe
"Nangona imbaleki yaseTsomo iqale ukubaleka kwisithuba seminyaka emihlanu egqithileyo kodwa isazimisele ukuya phambili.  
UMcoseleli Luyaba, 38, ngumntu ongazange wazibona eyimbaleki yemidyarho emikhulu esakhula kwilali yakwaLuthuli, izinto zaguquka ngenye imini awaboniswa ngayo elinye icala lobomi ngumququzeleli nentshatsheli yophuhliso lwezemidlalo eTsomo, uNomakhwezi Manqaba.  
“Ndikuqale ukubaleka kwiTsomo Race Marathon eququzelelwa ngusisi Nomakhwezi Mkunyana Manqaba.  
Nguye owandibona kwihotele yaseTsomo ndizonwabele. 
Wandijonga emva koko wandichonga kuloo nginginya yabantu ukuze ndithathe inxaxheba kwiTsomo Race ejongene nophuhliso lwetalente yabantu abatsha,” utshilo uLuyaba. 
Kwiminyaka emine egqithileyo, uLuyaba, obalekela iqela ekuthiwa yiBalekani Athletics Club, wenze inkqubela engummangaliso kwaye ukhuphisene namadoda aziwayo kwihlabathi kwimidyarho yeembaleki emikhulu eMzantsi Afrika.  
“Ndiqale ukubaleka kuyo iTsomo Race ngo2015 emva kokukhuthazwa ngusisi uNomakhwezi.  
Zange ke ndiphinde ndime emva koko kwaye sele ndibaleke imidyarho equka iChris Hani Marathon, iHeroes Marathon, iCheetahs Challenge Marathon, iElliot Madeira Marathon, iNelson Mandela Marathon, iTwo Oceans, iUltra Marathon neBonkolo Marathon,” utshilo uLuyaba, uthe uyakuthanda ukuba yimbaleki ngoba yinto eqoqosha isimilo somntu, emohlukanisa nezinto ezimbi imenze umntu ongumzekelo ekuhlaleni. 
ULuyaba unyamezele ngoba iimbaleki zaseMpuma Koloni azixhaswa kwaye ezinye sezifudukele kwezinye iindawo. “Into embi eMpuma Koloni kukunqaba kwenkxaso. Lo nto yenza iimbaleki zifudukele kwamanye amaphondo ngelizama ukufumana amadlelo aluhlaza. Ziye zancama ezinye iimbaleki ngenxa yokunqaba kwenkxaso. Eyona nto endiyinqwenelayo kukubakho kwenkqubo yophuhliso ezilalini. Ilele italente ezilalini nasezikolweni. Umzekelo, abantwana abakumaziko ophuhliso kwiindawo ezaziwayo njengeTuks Academy, basuka ezilalini,” utshilo uLuyaba.",‘Ziyafuduka iimbaleki ngoba akukho nkxaso’
"ILeicester City iwongwe nje- ngeentshatsheli zaseNgilane ngokuhlwa ngoMvulo, emva kokuba iTottenham Hotspurs ingakwazanga ukubetha iChelsea, eStamford Bridge. 
ISpurs bekufuneka siphumelele ukuze ikwazi ukubambelela kugqatso lweBarclays Premier League, isithuba esingageveki. Igowuli elifakwe ngu-Eden Hazard sele liphelile ixesha lilo elincede iChelsea ukuba ibambane neTottenham ngamanqaku amabini macala. Iphupha likaClaudio Ranieri lide lafezeka njengokuba iLeicester ibambe indebe yePremier League okokuqala, oko lasekwayo eli qela. 
Izinto zikhe zabonakala ngathi zingayinzimela iLeicester, kuba bekuza- kufuneka ibethe i-Everton ngempelaveki ukuba ibiphumelele iSpurs. Ifolosi yeSpurs uHarry Kane uye walibeka phambili iqela lakhe ngomzuzu wamashumi amathathu enesihlanu. Eli gowuli limbeke endaweni entle uKane kuba uzakufunama iwonga lokuba ngoyena mdlali unamagowuli amaninzi.",ILeicester ziintshatsheli zeEnglish Premier League
"UZolani ‘Last Born’ Tete yintshatsheli yehlabathi evunyiweyo yeWBO bantamweight!  
Ekugalelekeni kwakhe eGoli kuye kwabonakala ukuba kufika intshatsheli, kube njalo naseMonti – apho ebelindwe zizihlwele zabalandeli ebezivuma iingoma ezivuyisana naye. 
 UTete, 29, umangalise ihlabathi lonke kwiveki ephelileyo ngethuba ebethe uSiboniso Gonya kungaphelanga nomzuzu lo mnye eBelfast, eNorthern Ireland. 
Ukuphumelela kukaTete yinto enkulu kweli lizwe – kodwa kukho inkxalabo yokungafumani mntu azakulwa naye.  
La qhwanya amenze eBelfast, kunokwenzeka azenze nzima ngakumbi izinto xa abaphathi bakhe bezama ukuthetha namadoda afanele ukulwa naye kwilixa elizayo.  
Nangona kunjalo likhona ithemba; abaphathi bakhe uTete bakhangela imbethi manqindi anokulwa nayo phambi kwePasika yonyaka ozayo. ULast Born ugaleleke eMonti exhagwe ngabaphathi bakhe nomphathiswa wezemidlalo nolonwabo kweli phondo – uPemmy Majodina.  
“Kuhle ukuba sekhaya. Ndibulela wonke umntu ozokundamkela apha,” utshilo uTete emva kokugaleleka eMonti. 
“Phambi komlo kuninzi kakhulu esikwenzileyo, namhlanje sibuye noloyiso. Yimbali le yenzeke kula mlo, andiqondi ukuba ukhona umntu oyakuyenza la nto kwakhona – nguLast born kuphela. Besingalindelanga ukuba umlo ungaphela kwangoko ngaleya indlela nangona besisazi ukuba ngeke uthathe ixesha elide. Mna bendijonge ukuwuqoshelisa umlo kwimijikelo emine,” utshilo uTete. 
Ukuvuya kwakhe eBelfast kuye kwanyanzeleka akubambe okomzuzwana uTete ngoba uGonya ebecinyelwe zizibane emva kokubethwa ngela nqindi linye.  
“Ndiye ndanexhala ndakumbona ukuba ufe isiqaqa. Bendingenayo injongo yokwenza into embi kuye,” uvale ngalo mazwi uTete. 
Umthelekisi kaTete ogama linguFrank Warren kucingeleka ukuba angamthelekisa nembethi manqindi eyaziwayo ekuthiwa nguLuis Nery. “Yenye yeembethi manqindi ezinomahluko kwezinye,” utshilo uWarren ethetha ngoNery.",Angasokola ukufumana imilo uZolani Tete!
"Naphi na apho sihamba khona, singqongwe yindalo. Indalo ke iyakwazi ukwenza ekuthandayo, ngexesha layo, futhi ayibhungisi mntwini.  
Kutshanje sikhe sabona kumaphondo afana neKwaZulu Natal okanye iRhawuti, kusina ngamandla imvula, nto leyo ekhokelele ekukhukulisweni kwemoto nezindlu. Inga iintsapho ezithe zachaphazeleka koku, ingakumbi abo bathe baswelekelwa zizihlobo zabo, bangafumana ukuthuthuzeleka kwanoncedo olukhawulezileyo.  
Noxa nje ezimvula zifike zatshabalalisa, lona ithontsi – okanye izandyondyo buqu – yinto ebekudala siyifuna. Imilambo namadami ebethe kroqo kukoma.  
Ooamasipala abaliqela bebesele beqalisile ukukhupha izibhengezo becela uluntu ukuba longe amanzi. Kwimimandla efana neGcuwa naseMonti, bekusele kunzima kumadami. EGcuwa bekukhe kudlule neeveki ezimbini kungekho nala wosela.  
Yonke ke le nto, ibuyela kumahlwempu – iimpula zikalujaca – kuba zizo eziye zichaphazeleke xa kungekho manzi. Kodwa ke naku okubalulekileyo: Siyikhathalela kangakanani indalo yethu? Ngubani okhe azidine athi nangona nje ebona kukho inkunkuma endaweni aqonde ukuba loo plastiki okanye elophepha aliphetheyo uyakulilahla xa efumene umgqomo olungiselwe oko?  
Kuba kaloku xa imvula isina ngendlela egqithisileyo, njengoko sibonile KwaZulu Natal naseRhawutini, lo nto ithetha ukuba kukho okugwenxa ngemozulu yethu.  
Ukutshintsha kwemozulu kubangelwa lungcoliseko lwendalo. Asinto abantu abavame ukuyisela so le yokukhathalela indalo, kodwa ezi mpuphuma zigqithisileyo ziyasixelela ukuba kufuneka sitshintshe kwindlela esenza ngayo izinto.  
Le ngxaki ayikho kuluntu kuphela, noomasipala banobubhutyubhutyu bokungakwazi ukulawula indalo.  
Ufike ngakwisakhiwo sikamasipala kuvuza amanzi emibhobheni kodwa lo masipala uxakekile ekhuthaza abantu ukuba bonge amanzi.  
Ngokomzekelo kumasipala waseMnquma eGcuwa, abahlali bale ndawo bathi idami lalapha ligcwala msinya, liphinde litshe msinya, kuba lingcolile. Bathi xa linokugutyulwa, amanzi angahlala ixesha elide.",Siyikhathalele kangakani indalo yethu?
"Iqela laseMpuma Koloni, iChippa United, liza kujamelana nowona mdlalo onzima ngempelaveki xa ligagana neKaizer Chiefs.  
Ngentsimbi yesithandathu ngongcwalazi ngoMgqibelo, iChippa iza kuzama indlela yokufumana amanqaku apheleleyo xa idibana neChiefs kumdlalo wePSL oza kube useMoses Mabhida Stadium.  
Akukho mathandabuzo, umdlalo uza kutak’iintlantsi ngoba amaqela omabini athanda ibhola ehamba phantsi.  
Ngaphezulu koko, umdlalo ophakathi kweChiefs neChippa usoloko ushiya iinkumbulo ezingalibalekileyo ezingqondweni zabalandeli bebhola.  
IChippa iya emdlalweni iqhwalela emva kokubethwa kwimidlalo yePSL emibini yiHighlands Park neMamelodi Sundowns. Umqeqeshi wayo, uEric Tinkler, ukhale ngokungabi bukhali kwabadlali bakhe phambi kweepali – kodwa watsho esithi yinto aza kuthi agxile kuyo. 
Nawo Amakhosi aya eThekwini efungele impumelelo emva kokubethwa kabuhlungu yiOrlando Pirates ngo’2-1 kumdlalo obuseFNB Stadium kutshanje.  
I’solezwe lesiXhosa lincokole noKapteni weChippa United, uMark Mayambela, othe iqela lakhe liza kulwela amanqaku amathathu emva kokuphulukana nemidlalo emibini ilandelelana phambi komdlalo wangempelaveki.  
“Ubaluleke kakhulu umdlalo ophakathi kwethu neChiefs,” utshilo uMayambela.  
“Siyazama ngako konke ukulungiselela umdlalo. Injongo yethu kukufumana iziphumo ezincumisayo emdlalweni ngoba asiqhubanga kakuhle kwimidlalo egqithileyo. Sibethwe kwimidlalo emibini ilandelelana. Lo nto ibonisa ukuba asikho kwisimo esihle kwaye asikwazi ukukhetha imidlalo ngoku. Ubaluleke kakhulu umdlalo esiya kuwo ngoba kufuneka sifumane amanqaku kuwo. 
UTinkler unomsebenzi onzima wokufunqula ukuzithemba kwabadlali phambi kokudibana neChiefs.  
Nakubeni ebengadlalanga kumdlalo obuphakathi kweChippa neSundowns emva kokuxabana nomqeqeshi – uMayambela uthi ayikho enye indlela ngaphandle kokubhityela ebhulukhweni.  
“Umoya wabadlali uphantsi emva kokubethwa yiMamelodi Sundowns – kodwa ke kunyanzelekile  ukuba siyiphose ngasemva lo nto. Imidlalo yePSL ifana nohambo olude; ngoko ke ndingatsho ukuba sijonge ngamehlo abomvu imidlalo ezayo. Ayisonwabisanga indawo elikuyo iqela. Sizimisele ukusebenza nzima ukuze sikwazi ukufumana iziphumo eziphucukileyo sikwazi ukusuka kwindawo esikuyo,” utshilo uMayambela. 
Imidlalo yePSL: 
NgoLwesihlanu: Maritzburg United vs Highlands Park @Harry Gwala, 20:00 
NgoMgqibelo: Golden Arrows vs Baroka FC @Princess Magogo Stadium, 15:30; Kaizer Chiefs vs Chippa United @Moses Mabhida Stadium, 18:00; Bidvest Wits vs Bloemfontein Celtic @Bidvest Stadium, 20:15; Free State Stars vs SuperSport United @Goble Park Stadium, 20:15 
NgeCawe: Cape Town City vs Black Leopards @Cape Town City, 15:30; AmaZulu FC vs Polokwane City @King Zwelithini Stadium, 20:15",‘Ayisonwabisanga indawo elikuyo iqela’
"UKhulile Mbobela, 27, uza kuchitha ubomi bakhe entolongweni ngenxa yezenzo zakhe ezigwenxa zokuxhaphaza abantu ababhinqileyo ezifana nokuqweqwedisa kwanokudlwengula. 
UMbobela ugwetywe ngoLwesibini kule veki emva kokufunyanwa yinkundla yamatyala aseGqeberha kwiveki ephelileyo enetyala lokudlwengula abantwana abangamantombazana abaphakathi kweminyaka eli-19 kwakunye nama22. 
Ngokwengxelo, uMbobela amaxhoba akhe ebeye awagrogrise ngemela. Ingxelo iqhuba ithi wadibana nezi ntwazana zimbini  zizihambela wazinyanzela ekubeni zihambe naye, wabe ezikhombe ngemela besiya ethafeni. Waqala ngokufuna imali kwezi ntwazana, zakungabi namali wazidlwengula. 
UMbobela wakwenza oku ngonyaka ka2020. Wabanjwa ngomhla wesihlanu kwinyanga yoKwindla kwaku2020. Wabanjwa ngamapolisa ze wakhutshwa ngebheyile yeR2000. Kwiveki ephelileyo ngoLwesihlanu uye wabuyela enkundleni eGqeberha nalapho iye yamfumana enetyala lokuxhwila, ukudlwengula kwanokuzama ukuphanga. NgoLwesibini kule veki uye wanikwa isigwebo sobom. 
UMkomishinala wePhondo uNjengele Nomthetheleli Mene usamkele esi sigwebo. 
“Abantu ababhinqileyo bonzakele, bedlwengulwa bekwabulawa ngabantu ababaziyo kwaye nababathembayo, kwangabantu abangabaziyo abafuna ukuzivavanya kwanokubalawula. Izigwebo ezinje zithumela umyalezo oluqilima kwabanye babenzi bobubi bokuba amapolisa kwakunye neGunyabantu lezoTshutshiso (NPA) bazimisele kumsebenzi wabo wokulwa uxhatshazo kwabasetyhini,” utshilo uMene. 
UMene ukwaqhwabele izandla nabecuphi betyala.",Ubethwe izihlandlo ezintathu zobomi esejele!
"Abaphathi beChippa United babonisile ukuba bazimisele ukulungisa iimpazamo zabo ngokuthi batyikitye iziqwayi zabadlali phambi kwesizini entsha.  
IiChilli Boys zibhengeze abadlali abatsha abaquka uBrighton Mhlongo, uJames Okwuosa, uMahlatse Makudubela – bonke basuka kwi-Orlando Pirates. Kubekho noMark Mayambela osuka kwi-Ajax Cape Town. Nangona bekukho ukungacaci ngoMhlongo – kodwa ikhawuleze yalungiswa lo nto. 
Kuye kwacaca gca ukuba lo nozinti uzakusokola kwicala lokufumana imidlalo kwiBucs emva kokuchwethelwa ecaleni kwakhe ngumqeqeshi nasemva kokufika kukaWayne Sandilands kwiveki ephelileyo. 
UMayambela ubuyela eBhayi emva kokudlalela i-Ajax kwisizini ephelileyo. Wemka kwiChippa ngo-2016 emva kokuthengwa yiSuperSport United – kodwa ngelishwa lakhe izinto zange zimhambele kakuhle phantsi kukaStuart Baxter.  
Lo mdlali utyikitye isivumelwano seminyaka emithathu kwiChippa. 
Konke oku kungqinwe ngusihlalo weChippa United, uSiviwe Mpengesi, kwincoko ayenze kunomathotholo waseGoli kule veki. 
 Injongo yeqela lakhe kukulungisa iimpazamo ezenzeke kwisizini egqithileyo nokuqinisekiswa ukuba iChippa United idlala umdlalo wayo othandwayo ngabantu nokubethelela indawo yayo phakathi kwamaqela aphambili kwiPSL.  
“Sivumelene ngabadlali abathathu nePirates. Abobadlali nguMhlongo, uJames Okwuosa noMahlatse Makudubela. Sikuxolisele ukuthiwa pahaa kwezinto kungalandelwanga indlela efanelekileyo ngaphandle efanelekileyo. Ndithethile noMhlongo, sevana ngayo yonke into – kugqityiwe ngoku,” utshilo uMpengesi. 
Bobane ababadlali ngoku baziqeqesha neChippa kwinkampu eseThekwini. Bafikela kuKurt Lentjies otyikitywe kwinyanga ephelileyo.  
Izakhono nokusebenza ngokuzimisela kwaba badlali ebafumeneyo iChippa akuthandabuzeki futhi bazakuwenza umahluko emva kokusinda ezembeni kwisizini edlulileyo. 
 UThamsanqa Sangweni, uDavid Zulu, uLinda Shiba ngabanye babadlali abamkileyo kwiChippa.",Ifumene iziqwayi zabadlali iChippa
"Mongameli Ramaphosa, siyavuyisana nawe ekusekweni korhulumente wethu omtsha sikwavuyisana nawe Mphathiswa Motshega ngokuchongwa kwakhona. 
Sikunye nabantu boMzantsi Afrika, thina bebua-lit collective kunye nesininzi soogxa bethu kumsebenzi wezemfundo, siphila nethemba elihlaziyekileyo lokuba urhulumente uza kuwuhlonela umyalelo wawo wokulungisa inkqubo enzulu yokungalinganwa esagqubayo kwixesha elide wadlulayo owama1994. 
Sibalulekile isithembiso seenzame ezihlaziyekileyo zokudala imisebenzi, sikwabalulekile nesithembiso sokuxhasa iinkalo ezingundoqo zemfundo esisiseko azibophelele ngaso uMongameli Ramaphosa. Kwintetho kamongameli yokuvulwa kwepalamente, iSONA, kweyoMdumba, umongameli ukhankanye ukuba urhulumente uza kutyala imali kuphuhliso lwabantwana abancinane iEarly Childhood Development (ECD), kwilitherasi esahlumayo yokufunda nokubhala nezixhobo zeeteknoloji. Siyihlabela ikhwelo le ngqwalasela. 
Nakubeni kunjalo, ukuba sifuna inkqubo yezemfundo yethu ivelise ulutsha olugqibe isikolo olunako ukumelana namabango ezomnotho wenkulungwane yama-21 nemvukelo yezorhwebo yesine, i4IR kufanelekile ke ngoko ukuba ukunikeza imfundo esemgangathweni kubantu bonke kubekelwe phambili. 
Umsebenzi wethu kumashumi eminyaka sikwinkalo yezolwimi nelitherasi kwezemfundo isikhokelele ekubeni sitsalele ingqwalasela yakho kwimiqobo yokulungisa intlekele yezemfundo esijongene nayo. 
Siqinisekile ukuba, ngaphandle kokuba inkqubo yezemfundo yoMzantsi Afrika isuke 
· kuqhelaniso lobulwiminye iguqukele kweyobulwimimbini/ninzi 
· nangaphandle kokuba ingqwalasela engaphangalelanga yokuqonda ukulesa kwibanga eliphantsi iguqukele kwimbono yelitherasi etyebileyo nephangaleleleyo, 
Asinako ukulungisa le ntsilelo yokungavelisi ulutsha oluyilungeleyo lonke nelukwayixhobeleyo imfundo ephakamileyo okanye ukungena kwimisebenzi yengqesho. 
Imfundo Lwimi-nye neLwimi-mbini/ninzi 
Ubulwimi-nye akusiso isiqhelo kumhlaba jikelele okanye eMzantsi Afrika, kodwa inkqubo yezemfundo yethu isebenza kumanqanaba onke ngokungathi kunjalo. Njengamntwana wonke osakhulayo, abantwana abathetha iilwimi zesiNtu bafika esikolweni bethwele ubutyebi bezakhono zolwimi. 
Kodwa, ngokungafaniyo nabantwana abathetha isiNgesi, obu butyebi bezakhono zolwimi abuthathelwa ngqalelo kwaye abuphuhliswa. Endaweni yoko, bubonwa njengemiqobo kwimpumelelo yabantwana ngokwemfundo. 
Abantwana abathetha iilwimi zesiNtu bafundiswa ngolwimi lwabo lwasekhaya kwiminyaka emithathu yokuqala yesikolo. Emva koko balindeleke ukuba benze inguqu ngesaquphe, yokufunda ngesiNgesi ukuqala kwiBanga lesi-4 ukuya phambili, benikwa iincwadi zesikhokelo, iimpepha zohlolo nezixhobo zokufunda ezingesiNgesi kuphela.  
Ukusukela kunyaka wesi-4, unyaka wabo wokuqala wale nguqu, basebenzisa iincwadi zesikhokelo ezinye bekwabhala nohlolo olusesikweni olunye nabantwana abathetha isiNgesi, ekukudala bantywiliselwa kwisiNgesi ukususela ekuzalweni. Le yingcinezelo engathethekiyo. 
Kungoku nje, asikho isicwangciso sokuqubula olu lindelo lungenabulungisa olugxininisa ekubeni abantwana bafunde ngesiNgesi kuphela emva kweminyaka emi-3 nje kuphela yezifundo zesingesi abazifumanayo, ezingayanga phi. 
Akufanelanga abazali nabantwana balindeleke ukuba bakhethe phakathi kokufundiswa ngolwimi lwasekhaya nesiNgesi. Kunokwenzeka, kukwangcono, ukuba ootitshala nabafundi basebenze ngezona zakhono zolwimi lwabo abaziqhelileyo kwaye bafunde isiNgesi ebudeni bexesha labo besesikolweni ukuze bazuze uhlobo lobulwimimbini nelitherasi elwimimbini ezidingekayo ukuze bazuze impumelelo. Kunokwenzeka ukuba bonke abantwana bethu bafumane imfundo esemgangathweni. 
Nakubeni kunjalo, imfundo esemgangathweni idinga uqhelaniso ngobulwimi-mbini/ninzi, nkqu nezicwangciso zokufundisa nemveliso yeencwadi ezisisikhokelo zolwimi ezinika inkxaso ngalwimi-mbini. Ngenkxaso efanelekileyo, ootitshala banako ukuzixhobisa baphuhlise iziqhelaniso zalwimi-ninzi zabo ezikhoyo ezifana notshintsha-tshintsho-lwimi, icode-switching ukuze kufundeke ngcono. 
Ukufundisa ukulesa nokubhala: 
Njengoko uMongameli Ramaphosa ephawule, uRhulumente ukuvumile ukungxamiseka kokulungisa indlela yokufundisa ilitherasi [XG1] kwizikolo zethu. Ingqwalasela nenkxaso-mali evakalayo itsoliswe kwinkqubo yokungenelela ekufundiseni ukulesa iEarly Grade Reading kumaBanga 1-3. 
Kodwa, sikholelwa ukuba isicwangciso sangokaloku nje seSebe lezeMfundo eSisiseko sokuphuhlisa izixhobo zokufundisa nokufunda ezisekelwe kuphando iEarly Grade Reading Study sifuna ukuthathelwa ingqalelo ngononophelo. 
 Esi sicwangciso siphelele kwinto enokuzuzwa ngenxa yokungenelela okujolise ekuleseni ubudlelwane phakathi kwezandi noonobumba nokufunda amagama azimeleyo netekisi ekhethelwe bucala. 
Ngokuhambisana kunye nokufundisa ngokuthe gabalala kwezicwangciso zokulesa nokuqonda, abantwana bafanele ukudityaniswa neziqhelaniso zangemihla ngemihla ezithile, ezinentsingiselo nezonwabisayo ezibanga nezibonisa iindlela zokufunda nokubhala ezahlukeneyo, ezibandakanya iitekisi ezininzi ezahlukayo. 
Abantwana bafanele ukuba nenjongo yokulesa nokubhala (engaphaya kohlolo), babenabantu abayimizekelo emihle yokulesa nokubhala, kwaye kufuneka bafunde indlela ulwimi nokuqonda ekusebenza ngokwahlukeneyo kwiintlobo zeetekisi ezahlukeneyo, umzekelo, ukwahluka kokusebenza kwebali nezikhokelo zomfuniselo wezenzululwazi. 
Kwi-4IR/ixesha lezixhobo zeteknoloji, kufanele ukuba abantwana bafunde ukulesa ngokuhlalutya qatha, bakwazi ukwahlula iindaba ezingeyonyani bekwaqaphela nokuba zezoobani iindlela ezithathelwa ingqalelo izezoobani ezikhutshelwe ecaleni. 
Enye into engathathelwa ngqalelo kwiisicwangciso seSebe lezeMSundo esiSiseko, iDBE, lulwazi lokuba ukuphuhla kwelitherasi kwenzeka phambi kokuba umntwana aqale isikolo. 
Umzekelo, ngelixa abazali abakumgangatho ophakathi wokufuma bebongwa ngokuthatha inxaxheba kwiziqhelaniso zokwabelana ngeencwadi (ezincedayo, ngokungathandabuzekiyo) nabantwana abakwizikolo zabasaqalayo/iikretshi, ubutyebi besakhono ebesithethe ngabo bokubalisa amabali akuthathelwa ngqalelo. 
Imfundo yesikolo kufanele ukuba yakhe ikongeza phezu kobutyebi beziqhelaniso zolwimi nelitherasi eziliqela zabantwana bonke, hayi abo bantetho esisiNgesi abakumgangatho ophakathi wokufuma kuphela.  
Lixesha lokuba ulwazi namava abantwana abathetha iilwimi zesiNtu abonwe njengamaqalela emfundo. Bonke abantwana badinga ukunikwa amathuba okuphuhlisa iilitherasi ezityebileyo. 
Indlela entsha yokunikeza imfundo ekudidi oluphezulu kubantwana bethu bonke ifuna inkxaso karhulumente, izikolo, amaziko emfundo aphakamileyo, abantu abaqhelekileyo, imibutho ezimeleyo engezi ngeniso iiNGO, iintsapho, abahlali kunye nabenkxaso-mali. 
VULINDLELA Mphathiswa Motshekga. 
Ityikitywe, 
Soraya Abdulatief (UCT/Bua-lit collective), Xolisa Guzula (UCT/bua-lit collective), Catherine Kell (Umphathi wesikolo sezemfundo, UCT/bua-lit collective), Glynis Lloyd (Umcebisi welitherasi ozimeleyot/bua-lit collective); Pinky Makoe, (UNISA/bua-lit collective), Carolyn McKinney (UCT /bua-lit collective), Robyn Tyler (UWC//bua-lit collective). 
Ukufumana inkcazelo ephangaleleyo ngesikumeleyo: www.bua-lit.org.za",Incwadi evulekileyo eya kuMongameli nakuMphathiswa
"Umphathiswa weZemidlalo, uNathi Mthethwa, usigxeke kabukhali isigqibo sokungarhoxiswa kweComrades Marathon ngabaququzeleli bayo. 
Intetho kaMphathiswa ixhokonkxwe sisaziso esenziwe ngabaququzeleli abathe abazu kuyirhoxisa iComrades Marathon kulonyaka kude kubekho into entsha. 
 Ngenxa yokunwenwa kwentsholongwane yecorona, uMongameli Cyril Ramaphosa uyalele abantu belizwe lonke ukuba bangazenzi iintlanganiso ezinabantu abangaphezulu kwekhulu ngelizama ukubamba ukunwenwa kwaso.  
UMzantsi Afrika sele ubhalise abantu abalikhulu elineshumi elinesibini (112) abantu abanesifo kwaye oko kunyanzele yonke imibutho inqumamise iinkqubo zayo zemidlalo.  
Abaququzeleli beComrades bakhuphe ingxelo ethi abazu kuwurhoxisa umdyarho – kodwa baza kuyibeka esweni imeko kude kube yinyanga ezayo. 
 “Ngeke umdyarho ubekho. Ibonakalisa ukungakhathali intetho eyenziwe ngabaququzeleli beComrades,” utshilo uMthethwa emva kokubamba intlanganiso nezikhulu zebhola ekhatywayo. 
IComradres Marathon ngomnye wemidyarho emikhulu futhi etsala amawakawaka eembaleki eziphuma kumazwe ase-Afrika naseYurophu. 
 Ukuqhubela phambili kwayo kusekho isifo esiyingozi njengecorona kungabeka engozini ubomi beembaleki nobabantu ngokubanzi. 
 Ekuqaleni kweveki, usihlalo weComrades Marathon Association, uCheryl Winn, uthe abaququzeleli ababone kungekho mfuneko yokuwumisa umdyarho walo nyaka.  
“Emva kweenyanga ezinthathu zonyaka, isigqeba esilawulayo sithe siza kuyibeka esweni imeko yelizwe phambi kokwenza isigqibo esifanelekileyo kwinyanga ezayo,” itshilo ingxelo ekutshwe yiCMA.  
Umongameli we-Athletics South Africa, uAleck Skhosana, ungenelele ngelithi iCMA  sobe iphinde yenze lizwi ngalomba. 
 “Phambi kwentlanganiso, ndifumene ucingo kumphathiswa esithi uva kusithiwa iCMA iza kuqhubela phambili nokuba kumnyama entla. 
 Ukusukela ngoku, iCMA sobe yenze lizwe. Iza kwenza into eyixelelwa sithi,” utshilo uSkhosana.",UMthethwa ubangxolisile abaququzeleli beComrades Marathon
"Kweli xesha likaxakeka, ingakumbi kwezepolitiki kweli laseMzantsi Afrika, thina kufuneka sime sibhale ngamagama esiXhosa kumaXhosa.  
Uhleli nje ungumntu omnyama kufuneka uhlale usoyika; usisimumu esingakwazi ukuthetha ngokupheleleyo kuba usoyika ukugxekwa ngabo bakuthi awuhloniphi xa ubiza amagama athile.  
Sihleli nje siyoyikisana. Siphinde sicinge ukuba inkululeko yinto apha esinokuze siyingcamle ngokupheleleyo singakwazi nokukhulula iilwimi ezi zethu?  
Kwalo mba wokuhlonipha ingathi siwubamba esinqeni; ukuhlonipha ayikokungabizi amagama athile, ukuhlonipha sisenzo esibonisa ukuchubeka nembeko; oko kukuthi akukho gama lisisithuko ngokunokwalo, koko ngumntu othukayo esebenzisa igama elo.  
Akuhlonitshwa gama, kuhlonitshwa abantu. Ukuba ulisebenzisela ukwenyelisa singatsho sithi awuhloniphi.  
Nababhali beli phepha kunye neengcali zesiXhosa bayavumelana nathi kwelithi “ukuhlonipha kuyahluka ngokweendawo nemizi. Xa ke ubhalela isizwe usebenzisa ulwimi lomntu wonke, hayi izihlonipho zabathile.”  
Eli phepha lifikelela kumehlo angama-322 000 qho ngeveki; kwabo bathe balifunda sifumane iincwadi ezisixhenxe kuphela ezicela kuhlonitshwe eli gama lingu “incanca.”  
Olu ikwaluphawu lokusazi isiXhosa kumaXhosa athile. Incanca, kumntwana omncinci, libele likanina ancanca kulo ubisi.  
Lime lodwa eli gama alikwazi ukuba sisithuko. Ukuba liyathuka makube kwa isiXhosa sisithuko kuba amagama aso ayathuka. Kwa eli gama liyakwazi ukubhekisa ‘kwilungu langasese lendoda’.  
Sikhethe ukuhamba neli lisetyenziswe lixhoba ubuqu igama, *  “incanca” nangona bekumele ukuba sililungise sathi “umthondo” okanye “inkanda” – noko eli lika ncanca libhekisa kubantwana, lifana neli loo “totosi”, njalo njalo.  
SisiXhosa esi, kwaye sizakusisebenzisa ngobunjalo baso ngoba sesethu. Asinazintloni ngaso. Asizijongeli phantsi. Asiphili naloyiko. UmXhosa oneentloni ngesiXhosa, uneentloni ngobuni bakhe.","Igama alihlonitshwa, kuhlonitshwa abantu"
"Abadlali baMaZulu bavuye kakhulu emva kokuquthisa Amakhosi ngegowuli elinye eqandeni (1-0) emdlalweni we-Absa Premiership obubanjelwe eFNB Stadium. Nangona AmaZulu esahleli endaweni embi – kodwa impumelelo yanamhlanje iwasusile emsileni kwaye aza kuzithemba ngakumbi xa esiya emidlalweni ezayo. AmaZulu ayaqala ukubetha iKaizer Chiefs eminyakeni elishumi elinesine. Ukubethwa kweChiefs, ebethe iPirates kwiveki ephelileyo, kumdakumbisile uErnst Middendorp obezimisele kakhulu ukuphumelela umdlalo wanamhlanje. Isiqingatha sokuqala sinike umdla zisuka; omabini amaqela abonakalise ukunxanelwa impumelelo. Into abangakwazanga ukuyenza abadlali beChiefs kukusebenzisa amathuba abawafumeneyo. ULeonardo Castro uphose ithuba lokubeka iqela lakhe endaweni entle ngethuba ekhupha ecaleni ibhola ayifumene kuLebogang Manyama. Lo nto inike amandla AmaZulu aye afumana igowuli elifakwe nguBongi Ntuli kanye phambi kokuya kwixesha lokuya ekhefini. 
Ngokungabiko kukaWillard Katsande, umqeqeshi weChiefs unike uAnthony Agay ithuba lokuqala umdlalo esiswini aye wamkhupha kwisigaba sesibini somdlalo. Kuthe kwakucaca okokuba Amakhosi anzinyelwe emdlalweni, uMiddendorp ufake uKhama Billiat noBernard Parker abakwazileyo ukwenza iintshukumo. USiyabonga Mbatha uye waqinisekisa okokuba AmaZulu afumana amanqaku apheleleyo emdlalweni ngokuvala iibhola ebeziyingozi kuzo zozibini izigaba zomdlalo. Njengokuba iChiefs ilahle umdlalo ebalulekileyo sekuphela isizini, kunokwenzeka ukuba abadlali bawathathe kancinci AmaZulu kuba ebenexesha elide engasaphumeleli. Ngoku ekugqibeleni kuhleli iBlack Leopards ebethwe ngo’2-0 yiBaroka. AmaZulu akwindawo yesibini ukusuka emva. Kweminye imidlalo: iBidvest Wits ibambene ngeqanda neChippa United. IGolden Arrows ibambene nePirates ngeqanda. Kanti iMaritzburg United ibethwe iPolokwane City ngo’1-0. 
   
Chiefs: Akpeyi, Frosler, Ntiya-Ntiya, Cardoso, Mathoho, Akumu, Maluleka, Baccus, Castro, Manyama, Nurkovic. 
Amalalela: Khune, Parker, Billiat, Moleko, Kambole, Zulu, Sasman. 
AmaZulu: Mbatha, M. Gumede, Masilela, Booysen, Xoki, Sithebe, Ncube, Maduna, Magubane, Chawaphiwa, Ntuli. 
Amalalela: Boshoff, Khumalo, Gumede, Ncobeni, Shangase, Lacny, Ngubane.",Asukile emsileni AmaZulu emva kukuquthisa Amakhosi ebaleni lawo
"Igwetywe iminyaka elishumi ingaphakathi eziseleni indoda enama-55, igwetywa yinkundla ejongene namatyala olwaphulo mthetho yaseBhayi kule mpela veki. 
uJacobs Vilijoen (55) ebengumnikazi weStokvel esibizwa ngokuba yiF and J Consultants. Iingxelo zithi usiqale ngonyaka ka2006 esi Stokvel nalapho atye imali ekwizigidi ezithandathu zeerandi (R6 million).  
UViljoen ufunyenwe enetyala lobuqhophololo yile nkundla. Ukanti inkundla ikwamnike ithuba uViljoen apho ithe makabhatale imali engange R5.5 milion phambi kokuba kufike inyanga yoMsintsi nezakuthi kucuthwe iminyaka yakhe ibemihlanu azakuyihlala ngaphakathi entolongweni.",Ugwetyiwe orhwaphilize iimali zabantu eBhayi
"Abazali belali yaseQunu eMthatha bayasikhalimela isenzo esenziwe ngabantwana babo sokutshisa isikolo abafundela kuso iQunu JSS. Bathi abantwana babo bakope into embi eyenziwa ngabafundi baseVuwani eLimpopo eyokuthi xa benezikhalazo batshise izikolo.  
Oku kulandela udushe lababafundi ngentseni yangoLwesibini, beqhanqkalaza esikolweni bekroboza iifesitile zesikolo, befuna kwinqununu yabo esiqwini kuba bekhalela ukuphuma besi sikolo baye kukhekhento bekwakhalela nesohlwayo abathi basifumane xa umfundi ethe wona. Abafundi bakwakhalazela nokuthathwa kweefowuni zabo yinqununu esikolweni ngaphakathi.  
Ngokwengxelo ephuma kumhlali ongafunanga kuchazwa nobezibonele ngawenyama uthi, abafundi batshise igumbi lokuphekela bekwaxulutya ngamatye ootishala babo kuquka nenqununu leyo.  
Umzali welali uZuziwe Qhingana uthe, le meko ibaxakile ingakumbi bebancinci kangaka aba bantwana ingapha kwamandla abo le bayenzileyo. “Sele bezithathaphi ingqondo zokucinga ukutshisa isikolo bebancinci kangaka, bekungani na ukuba bebengenokuhlala phantsi bathethe ingxaki yabo kootitshala babo bangangxami kongutshisa isikolo esizakuphinda sincede kwabona kwakudlula lento bayenzayo.  
Ixhala lelokuba bayenze ngexesha elinzima ekusondele ngalo ixesha lemviwo zokuphela konyaka.” utshilo uQhingana. Ukwathi balawulwa ziziyobisi nanguSatana abantwana babo.  
Ngentsasa yayizolo abazali, namalungu ebhodi yesi sikolo kwakunye nootitshala bebevalelene kumanye amagumbi bebambe indibano ezama ukusombulula lenyewe. Inkosi yendawo uNokwanele Balizulu akakhange ayibambe ifowuni ngethuba simzama njengoko ebevaleleke kwindibanoo leyo.",Batshisa isikolo kuba befuna ukuya kukhenketho abafundi eQunu
"Kukho iqela elitsha eKapa. Lo nto ithetha ukuba ibhola ekhatywayo izakudlala abantwana kweliya leentlanzi.  
Iqela ebelifudula liyiMpumalanga Black Aces linikwe igama elitsha izolo eKapa. Ngoku yiCape Town City FC. Oku kulandela ukuthengwa kweBlack Aces ngowayexhuzula imikhala kwi-Ajax Cape Town kwiminyaka embalwa edlulileyo, uJohn Comitis.  
Lifudukele eKapa ke nanjengoko engummi wakhona. Umnini weli qela litsha laseKapa, uComitis, ubize iintatheli kwinkomfa athe wabhengeza ngokusesikweni iinkcukacha ngeqela lakhe.  
Lo kaComitis uthe injongo ephambili kwiqela lakhe kukudlala ibhola enomtsalane ukusukela kwisizini ezayo. “Sizakudlala ibhola ekhawulezayo, engumxube yebhola eqhelekileyo kwiindawo zasezilokishini nakwiindawo zabebala kwaye sizimisele ukubuyisa amaphulo ayekhuthaza ibhola ngoLweezihanu eKapa,” utshilo kwiintatheli uComitis. 
Emva kokuthiwa paha kokuthengwa kweMpumalanga Black Aces, kwabakho isiphithiphithi ngabadlali abahamba neqela nabo bangafunwayo. Lo nto yayibangelwa kukwenziwa indaba yakwamkhozi kwalo mba ngabaphathi beMpumalanga Black Aces bangaphambili. “Bonke abadlali abalapha babefunwe nguMuhsin Ertugral,” utshilo uComitis. 
Kodwa ngelishwa * -Ertugral ukreqele kwi-Orlando Pirates kwiiveki ezimbini ezidlulileyo. Lo nto ithe yamnyanzela uComitis akhangele umqeqeshi omtsha. Eli qela litsha lifumene * -Eric Tinkler okhululwe yiPirates emva kokungaqhubi kakuhle kwisizini ephelileyo.  
Bekuvakele kumajelo eendaba kwezi veki zidlulileyo ukuba iCape Town City izakuqhogana neqela elikhulu lasemangesini. “Ngaphandle kwamathandabuzo siliqela elineenjongo eziphakamileyo.  
Sithethile neqela laphesheya, iManchester City, ngenjongo yokusebenzisana nalo kodwa kuxhomekeke kulo ukuba umbono wethu bayawuthanda,” wongeze ngaloo mazwi umnikazi weli qela litsha. 
ICape Town City izakusebenzisa iCape Town Stadium njengekhaya layo. Imibala yezikipha eblowu natyheli idandalaziswe esidlangalaleni izolo.",UComitis ulithiye igama iqela lakhe
"Uza kubuyela kwakhona kwinkundla yamatyala eGcuwa kuMvulo ozayo uQiqa Mabunde onamashumi amabini anesihlanu, ojongene netyala lokuhlaba abulale ugxa wakhe ogama linguYandisa Bacela nonamashumi amabini anesibhozo ubudala. Ngokwengxelo ephuma kwiSithethi samaPolisa uKapteni Jackson Manatha, uMabunde akanikwanga ibheyile yinkundla ngoMvulo ngethuba evela.  
UManatha uthi uMabunde ebe kunye noBacela kwilokishi yaseZithulele eGcuwa ngoMgqibelo ngethuba behlabana. Unobangela wokubulalana kwabo awukaziwa, usaphandwa. 
Kusenjalo, amapolisa aseGcuwa abongoza nabani na olahlekelwe sisihlobo sakhe angasaziyo apho sikhoyo ekubeni atsalele isikhululo samapolisa aseMsobomvu.  
Oku kulandela emva kokuba kubhaqwe indoda engaziwayo sele ibhubhile, nekuqikelelwa ukuba inama44 eminyaka ubudala.  
Onolwazi angatsalela kwezi nombolo: 047 4920 180.",Akafumenanga bheyile obulele ugxa wakhe!
"Ndingumhlali ePeddie kwilali yaseHamburg; sinengxaki yombane, uyakwazi ukungabikho iiveki ezimbini sifownele kwaEskom soze ufumane mpendulo akho nyani bayakwazi ukuza kodwa bangasebenzi nangoku oko bumke ngoLwesithathu 13 December asikafumani ncedo, ingaba iseyiyo na inkonzo esulungekileyo kaEskom yokusigcina ebumnyameni simoshakalelwa zizinto? – Umhlali, eHamburg",THUMELA EYAKHO INCWADI EYA KUMHLELI NGE-SMS okanye NGO-WHATSAPP ku 063 721 1547
"Kule sizini unozinti weChiefs, * -Itumeleng Khune uyavuma ukuba izinto azimhambelanga kakuhle futhi le isizini yeyona imbi kwiminyaka elishumi edlala ibhola kwi-Absa Premier Soccer League.  
Oyena nozinti othe wadlala imidlalo emininzi kwisizini ka’2015/16 nguReyaad Pieterse. Yena uKhune noBrilliant Khuzwayo baphazanyiswe kukonzakala, kodwa nasekuphileni kwakhe akhonto ingako ayenzileyo ngoba neChiefs izinto khange ziyihambele kakuhle.  
UKhune uthi, le isizini iyayogqitha le waqala ngayo u2007/08. “Ndihleli ithuba elide ngaphandle, kodwa ndibuye ngamandla, yiyo lo nto ndiyifumene indawo yam kwiBafana Bafana. Ndiyavuma le isizini yeyona ndifuna ukuyilibala msinya. Lo nozinti uchongiwe nguShakes Mashaba njengokuba elungiselela umdlalo weGambia. Amakhosi alwela indawo yesithathu adlala neChippa United ngomso eFNB Stadium ngentsimbi yesithathu emalanga.",Khune: Yeyona imbi le sizini kum
"ABAPHULAPHULI besikhululo sikanomathotholo iMetro FM, bazigobh’ amacala emva kokuba esi sikhululo sinikwe imvume yokudlala umyinge ka-50% womculo wasekhaya, no-50% womculo waphesheya kwiinkqubo zaso zangeCawa. 
 Oku kuza emva kokuba abaphulaphuli bekhalaze ngelithi, iinkqubo zangeCawa, nezidlala ubukhulu becala umculo weSoul ne-R&B, ziphulukene nomsoco emva kokuba zihlohlwe ngohlobo lomgaqo omtsha womculo ka-90%. 
 Ongumlomo we-SABC uKaizer Kganyago, uyigxininisile into yokokuba, izikhululo zohlobo lwe-commercial iMetro FM ne-5FM, azizokukhululwa kulo mthetho mtsha, esithi, esi sigqibo senziwe kuba iMetro FM, “kuba ibazi kwaye ibaqonda ngcono abaphulaphuli bayo”.  
“Umthetho awutshintshanga. Phakathi evekini, * -90% womculo walapha ekhaya usezakuqhubekeka udlalwa, kodwa sakukhangela ukuba oku kusebenza njani emva kwexesha elithile.” 
 UKganyago ucacise esithi, ezinye iinkqubo zingakwenza ngohlobo lwazo oku, kuxhomekeke kuhlobo lwabaphulaphuli abanabo noko bakufunayo.  
“Sifuna ukuqinisekisa ukuba, umculo omninzi odlalayo kwizikhululo ngumyinge ka90/10, kodwa ezinye iinkqubo zinabaphulaphuli abohlukeneyo, ngoko ke bayakubona benza njani ngoko.” 
 Ebutsheni bale nyanga, ingqonyela kwicandelo lemisebenzi eSABC, uHlaudi Motsoeneng, ubhengeze ukuba ubuncinane bomyinge ka-90% womculo odlalwa zizikhululo ezili-18 zikanomathotholo eSABC, izakuba ngumculo walapha, aze umyinge ka-10% ube ngowangaphandle.  
KuTwitter, abaninzi bathe bagqibe ekubuyeleni kwakhona ekuphulaphuleni iMetro FM ngeCawa, emva kokuba ithe cebu kumgaqo womculo ibisele iwulandela. 
simphiwe.freddie@inl.co.za",Local is lekker: Ngoku masonwabele * -50/50
"AMAPOLISA aseMsobomvu eGcuwa acela uluntu ukuba lizokufanisa ngendoda enamashumi amahlanu anesihlanu etshayiswe yimoto yasweleka kuhola wendlela uN2 phakathi kweGcuwa neDutywa.  
Le ngozi kurhanelwa ukuba yenzeke ngobusuku bangoMvulo weveki ephelileyo ngakwilali yaseZazulwana eGcuwa.  
Eli xhoba lalinxibe isilamba esimdaka ngebala, kwanebhulukhwe ekwanjalo, untsundu ngebala kwaye unenwele ezinde.  
Amapolisa acela ukuba nabani na olahlekelwe ngumntu onjalo aqhakamshelane namapolisa aseMsobomvu kule nombolo: 047 492 0180.",Amapolisa afunisa ngosapho lwexhoba lengozi
"Kukho abantu abangakufuniyo ukujongwa, ekufuneka ucimele xa usingise ngakubo ngathi ubhade ixhego lichama.  
Sele kukho isithethe sokuba athi amehlo akungqamana kufuneke kubekho owabalekisayo awakhe. Iyandixaka ke leyo nto, kuba nantoni na umntu athi ayijonge uyijonga ngezizathu ezizezakhe. 
Zininzi izinto ezijongisayo, ezinye zimbi ezinye zintle. Akunongayijongi into ebukekayo, akukhathaliseki nokuba isemntwini na.  
Ungenongayijongi nento ephakamisisa iintshiya, nokuba isemntwini na. Uninzi lwabantu lukhuthazeka kukujongwa, lumbi lubulaleke.  
Umntu xa eza kuphuma endlini ujikajikana nesipili ezibhencela inkangeleko. Ukukhangeleka umntu akakujongi ngelilakhe iliso lokubona izinto, ukukhangela ngelabamngqongileyo.  
Oku kubonisa ukuba umntu umele kukujongwa, kwaye nobomi bakhe ubuqondisa ngokokukhangela kwabantu. 
Umntu onxiba into entle akayinxibeli yena uyinxibela indyebo yamehlo abanye, nonxiba embi uxhalela kwaindyebo yamehlo abantu.  
Umntu ucela uluvo ngendlela akhangeleka ngayo, ndingazi kungani na engakholiswa ngawakhe amehlo; kuba ke naye unawo amehlo okubona abemele kumnceda azibone.  
Engaziboni nje efuna uluvo lomnye kungokuba inkxalabo yakhe ayikho kuye ikwabanye. Oku kwenzeka kwinto yonke esiyenzayo. 
 Ukuba sakha izindlu sizakhela amehlo abanye, ukuba sithenga iinqwelo sizithengela amehlo abanye, ukuba siyaxhentsa sisebenzela okwesinamva, njalo njalo. 
Ukuze ungazizekile isono sokujonga omnye umntu kufuneka uqinisekise ukuba akakujonganga xa wena umjongile, umjonge wedwa angangqamani amehlo enu.  
Akukubhaqa ke uba sisisulu sesende livele ebhulukhweni umninilo engaliva; ube sisimoyoywana ngathi uphuzwe yinja phakathi kweentokazi. Sele isempilweni yethu ke loo nto, kunjalo nje isingathi ikho ntlanga zonke. 
Ndiwa ngeneno ke ukuqonda ukuba kukuthini ukuba umntu enze into ejongisayo kodwa angafuni kujongwa.  
Kambe ke , isingathi abantu abangafuni kujongwa ngabantu ekusesazeleni sabo ukuba oko bakwenzileyo nokubajongisayo akukho mgaqweni.  
Mhlawumbi lisela, mhlawumbi sisigwinta, okanye ngumkrexezi, njalo njalo, nto ezo aziyo ukuba uthi akuvela lunxakame uluntu ezintliziyweni zalo ngenxa yazo. Umntu ucaphukela ukunxakama koluntu kwisenzo sakhe, angafuni kujongwa, endingaziyo ukuba kutheni engaguquli esi sizathu ajongelwa sona nekusesazeleni sakhe ukuba sitenxile ukuze kwixa elizayo ajongelwe ukubukwa kunokuxwaxwa! Ukuba umbhaco unyuke kakhulu wuthobe! Yeka amanyala! 
Amehlo omntu ayathetha. Ndike ndibone naxa sukuba umntu enesiphako somzimba, kungaba uneduma elibi lakudala okanye yinyhori okanye unesifombo okanye mde kakhulu njengam lo, uthi akujongwa angevi kamnandi.  
Akeviswa kamnandi yintoni kukujongwa isiphako anaso, kuba ke kakade sisisiphako. Mna bandijonga bapetyek’ izixhanti, ezintliziyweni zabo bekhuz’ ubude obungaka!  
Ukungaziboni makopo kwemfene akuthethi ukuba ayinawo! Nantoni na ke engekho siqhelweni iyajongisa, akukhathaliseki nokuba idaliwe okanye yenziwe. 
Ukuxambulisa kukubandezela amehlo! Bokujonga ngamacala ke bantu, bemana ukukugxezula ngathi ulingcwaba elitsha, kuba ke abazude bangakujongi. Usakuthethiselani ke ukujongwa xa kanti uyajongwa (ungaboni) ungazeki siphako? 
Kunobawo phaya kuthi ongonqeniyo ukumjonga umntu, kanye ngeli xa naye amjongileyo. Ukujonga amehlo akho uwabalekise uphinde uwabuyise, ufike esakujongile.  
Yada yakhalaza ngenye imini inkosikazi yomniniwa wakhe, “Bhuti akonqeni kanene wena ukumjonga umntu! Umjonga ntoni kangaka umntu wasemzini? De kube neentloni thina!” Wakumbuza ke uDuma ukuba ukujonge ntoni na, uyakuxelela; iintloni zibe kuwe ke.  
“Ujing’ inqathe, yiyo le nto ndikujongileyo.”","Undijonga ntoni, ndijing’ inqathe?"
"UDINGANI John Fubu weAzasakhe Enterprise eCumakala ubhenele emagqwetheni emva kokusokoliswa kwiprojekthi yokwenza imveliso yemithi kwihlathi likamasipala waseAmahlathi. 
UFubu uqale ukusebenza kweli hlathi, nelikumganyana ukusuka eCumakala, ngonyaka ka2016. Wathi wakubona ukuba lithuba eli wazithengela oomatshini bokuchwela umthi ngemali engange-R55 000 ze waqokelela ulutsha bafumana uqeqesho lokusebenzisa lo matshini. 
Baqeqeshwa emva koko baqalisa umsebenzi nanjengoko imvume yokusebenza babeyinikiwe ngumasipala waseAmahlathi. 
Kodwa uFubu ubanga ngelithi kuvele kwavela “umona” kwigosa elithile likamsipala waseAmahlathi, ogama linguLouis, nabanga ngelithi likwenze kwayintlekisa kooFacebook ukusebenza kukaFubu kweli hlathi limtyhola ngokutyeshela imithetho yezendalo. 
Encokolela I’solezwe lesiXhosa, uFubu uthe: “Ndiqale kweli hlathi ngo2016, ndingenamitshini yokwenza iplanga ngelo xesha. Ndafumana umlungu (waseTarkastad) onomatshini wokuchwela, ndamcela ukuba makazobona le nto ndiyenzayo. Emva kokufumana lo matshini sasebenza naye lo mlungu.” 
Kweli hlathi uFubu uthi benza imveliso zeplanga ezifana neBendricks, Purlines neeRafters. Imveliso uyithumela kwiivenkile eziseCumakala, Qoboqobo, kuKomani naseQumrha. Umatshini uthi wawethenga ngeR55 000 
“Ndabona ukuba mandizithengele umatshini wam, ndafumana umlungu waseTarkastad ukuba makazosiqeqesha kwindlela yokusebenza umatshini. Kulo nyaka uphelileyo bendiqeshe abantu abangamashumi amabini anesine. 
“Kuthe xa kubonaka ukuba siyasebenza apha, kwathi gqi umlungu (uLouis) endingamaziyo esithi le ndawo sisebenza kuyo uyayivala. Ndambuza ukuba uyivala xa engubani yena, wathi akazundiphendula. Ndathi unotshe andizuvala makayobiza amapolisa. 
“Into ayithethayo lo mlungu uthi andinazo izixhobo zokhuselo xa kunokuvutha umlilo. Ndamxelela ukuba ndingayenza lo nto yothenga ezi zixhobo. Ngenene ndayozithenga ezo zinto. Uphinde wabuya sele ehamba nabanye abelungu, engathethi nathi. Wavala indlela abantu abasebenza,” kutsho uFubu. 
Uthi into elandeleyo kukuba uLouis atshixe ihlathi, “efuna singakwazi ukungena”. “Ndayobika kwamasipala. Siye sayihlala indibano nomasipala ekhona lo mlungu (Louis). Umasipala uyibeke yacaca eyokuba wonke umntu kufuneka exhamle kweli hlathi, watsho esithi makuvulwe ihlathi. Lo mlungu akayenzanga lo nto,” kutsho uFubu. 
Ephendula, uLouis uthe: “Lo ngumbandela odibene nokhuseleko nemililo. Ukuba uMnu. Fubu ufuna ihlathi, makathobele imithetho ebekiweyo. UMnu, Fubu uxelelwe ukuba makathobele imithetho yokhuseleko ehlathini, nto leyo angayenzanga. UMnu. Fubu akanazo izixhobo zokukhusela umlilo.” 
“Into emandiyicacise kukuba umyalelo wokuba uMnu. Fubu makathi xha ngokusebenza usuke kwibambela manejala likasimasipala hayi kum.  
UMnu. Fubu kufuneka athethe nebambela manejala likamasipala, hayi nam,” utshilo uLouis. 
Kule veki ihlathi liye lavulwa kwaye uFubu uyasebenza njengesiqhelo noxa nje ukusebenza kwakhe kuza kuma ngenxa yentsholongwane yesifo seKhorona.",Urhanela ubuhlanga osokoliswa kwishishini
"Uza kuchitha iminyaka engamashumi amabini enkolonkoloza kwezimnyama izisele uMelikhaya Mpongwana (24) emva kokufunyanwa yinkundla yamatyala engingqi yaseGcuwa enetyala lokudlwengula intwazana eneminyaka elishumi elinesine ubudala (14) yaseDutywa. 
 
Ngokwengxelo yesithethi samapolisa aseGcuwa, uKapteni Jackson Manatha,  uMpongwana wadlwengula intwazana le kwikhaya lalo kwilali yaseMorrison eDutywa. UManatha uthi yadlwengulwa le ntwazana kwinyanga kaTshazimpuzi kunyaka ophelileyo ngethuba ilele nobhuti wayo omncinci ebhedini. 
 
UManatha udiza ukuba, intwazana yeva into emphathaphathayo kanti nguMpongwana emva koko wayidlwengula. Uthi ixhoba lakwazi ukumkhomba umrhanelwa kuba lamva ngelizwi. 
Umrhanelwa waye wabanjwa kwangoko ngamapolisa aseDutywa. Ityala lona belixoxelwa kwinkundla yamatyala engingqi eGcuwa. UMpongwana ugwetywe ngoLwesibini kule iveki.",Igwetyelwe ukudlwengula indoda yaseDutywa
"Iqela ekuphela kwalo eMpuma Koloni, iChippa United, likwinkqubo yokutshintsha zonke izinto ezindala ngakumbi ezibafake engxakini kwisizini edlulileyo. 
Lo nkqubo iqale ngokubuyisa uRoger Sikhakhane, indoda eyaziyo iChippa United kwangeminyaka yayo isadlala kwinqanaba elisezantsi. URoger naye waba lixhoba lokugxothwa kodwa ukuhamba kwakhe kuvakala ukuba yayingeyonto eyayiphuma ngqo kuMpengesi , kodwa ke kuba nguye indoda exhuzula imikhala kwanyanzeleka iminwe ikhonjwe kuye nangona bekhona abantu abajongene nokwenziwa komsebenzi wemihla ngemihla. Nanjengoko izolo iphelile inyanga, baninzi abantu abaphelelwe ngumsebenzi kumaqela ohlukeneyo kwiPremier Soccer League. Eziphuma kwiChippa United zithi umqeqeshi owanqunyanyiswa kwisigaba sesibini sesizini ephelileyo, * -Enrst Middendorp, uyindoda ekhululekileyo emva kokugxothwa leli qela kwiveki ephelileyo. Ulandelwe nguMich D’Avray, ongene endaweni kaMiddendorp emva kokunqunyanyiswa. Naye uD’Avray izinto khange zimhambele kakuhle phantse kuyo yonke imidlalo edlalwe yiChippa United phantsi kwegama lakhe. 
Omnye umntu ongazukubuyela kwiChippa United kwisizini ezakuvulwa kwinyanga ezayo nguPeter Koutroulis. Isivumelwano sakhe sifikelele esiphelweni kwaye kuvakala ukuba asizukuhlaziywa kuba besithi abasemfuthweni wolwazi ngoyena mntu obesenza isiphithi-phithi kwiChippa, kangangokuba nguyena mntu ebephazamisana nokusebenza kwabaqeqeshi beli qela ngokukhululekileyo. 
IiChilli-Boys ziphethe isizini edlulileyo zikwindawo yeshumi elinesine, kwaye zizakuvula imidlalo ye-Absa Premier League ngeKaizer Chiefs abavale ngayo isizini ka-2014/15. 
Izolo usekela mqeqeshi, uFadlu Davids, ulahlile naye kweli qela lizinze eBhayi. UDavids weza kwiChippa United elandela * -Enrst Middendorp kunyaka ophelileyo.",Isusa imidlungu iChippa United
"Amaqela adlala kwiPSL alungiselela ukuvulwa kwesizini entsha. Kodwa okuxhalabisayo kukuthathwa kwabadlali abathe qabavu kwisizini edlulileyo kwiChippa United. ekuqaleni kwalo nyaka sive kusithiwa * -Eric Chipeta uthathwe yi-Ajax Cape Town.  
Kuthe xa kusondela isiphelo sesizini kwahamba ifolosi yaseBurkina Faso, * -Aristide Bance. Khange kubekho ngxaki ekuhambeni kwabo badlali ngoba iqela beliqhuba kakuhle kakhulu ngelo xesha.  
Kuthe xa kuphela isizini, njengentlal’isenzeka, kwavakala ukuba amaqela amakhulu aseGoli afuna abadlali beChippa United. Khange isothuse lo nto ngoba badlale kakuhle kakhulu abadlali beli qela lizinze eBhayi. Kuthe kusenjalo kwavakala ukuba ukapteni, uJames Okwuosa, utyikitywe yi-Orlando Pirates. Emva kwakhe kwathiwa uThamsanqa Sangweni noJoseph Molongoane bafunwa yiKaizer Chiefs nePirates.  
Ukuzothi ga ngoku bobabini abo badlali akukacaci nokuba bayathengiswa okanye bazakuhlala. Kufanelekile kubekho ixhala ngoba kuyabonakala ukuba abadlali bafuna ukuhamba. Asingeyisoli iChippa xa abadlali befuna ukuhamba ngoba lilungelo labo elo, kodwa nalo eli qela kufuneka libonise ngoku ukuba yindawo abadlali abanokuthi bazakhele ikamva kuyo.  
Njengokuba uDan Malesela ekwazile ukuyithatha iChippa ayibeke endaweni engcono, ngoku abaphathi mabazame ukuqhosha zonke iindawo ezibalulekileyo kwicala lolawulo. Kule veki kuvakele into ethi uNkosinathi Mthiyane uthengiselwe iPirates, ziyaxhalabisa ezo ndaba ngoba ebeyenye yeentsika zeli qela. Kunyanzelekile umnu. Siviwe Mpengesi akhangele abadlali abanamava ukuze afezekise umnqweno kaMalesela wokwenza ngcono kwisizini ezayo. 
 Ukutyikitya abadlali abasuka kwinqanaba elingezantsi kuhle kodwa abo badlali bazakufuna ixesha ukuze baqhelane nePSL. Ukuhamba kwabadlali abanamava kungafunwa bantu banamava ezindaweni zabo kungaliqhwalelisa eli qela. Kuyafuneka kubekho into eyenziwayo.",Iyaxhalabisa ngoku iChippa United
"UNtombekhaya Tyali (68) waseLower Ngqungqu eMqanduli ubethwe wophuka ingalo ngenduku ligqwetha uMlamli Tyali.  
Uthi oku kwenzeke emva kokuba usapho lakwaTyali lucele amalizo kumalungu osapho ukuba kungcwatywe ilungu elithile ebelibhubhe kwinyanga kaTshazimpuzi.  
“Emva kokuba ootata bekhaya bebambe intlanganiso ngomngcwabo, ndaxelelwa ukuba umyeni wam uza kukhupha igusha, ndacela ixesha lokuba ndixelele abantwana, yaqala apho inkathazo,” ucacise watsho uNtombekhaya Tyali. 
 Ingxelo ithi kwakule nyanga inye kubhubhe elinye ilungu lekhaya, kwaza kwanyanzeleka ukuba kukhutshwe amanye amalungiselelo.  
“Ufike apha uMlamli ehamba ngebhaki yakhe, nenye indoda egushe intonga ekhwapheni, ungene endlini akabulisa nokubulisa wathi uzokuthatha igusha, ungqale ebuhlanti, kulapho afike wandityhala, ndawa wandibetha ngenduku emva kokuba oyise intombi yam ibindinqandela, ndophuka ingalo,”utsho uNtombekhaya Tyali. 
 Utata weli khaya ukhubazekile emva kokufumana ingozi ngonyaka ka1973, akakwazi kuthetha nakuthatha sigqibo.  
“Umhla wamashumi amabini ananye kuTshazimpuzi ngulo mhla andibethe ngawo, ndiye ndaya komkhulu kuNkosi Phathekile Holomisa, ndisiya kuchaza ingxaki yam, ndafika engekho uNkosi,” utshilo uTyali.  
Ugqirha wesibhedlele saseMqanduli uthe ingalo yexhoba yophukile emva kovavanyo. Intombi yalo mama uNombhedesho Tyali uthi ubhaqile naye kwizithonga zeli gqwetha.  
“Wandileqa ngenduku endigqibisa iyadi, kuba ndandinqandela umama,” utsho uNombhedesho Tyali. 
Ityala lokubetha, ukungena emzini ngaphandle kwemvume nokuthukwa livuliwe kumapolisa aseMqanduli. 
 “Ndiwuxelile umcimbi kwindoda endala yekhaya ngeenjongo zokuba ndibazise, akazange awulandele, koko kufike abantu abane bekhaya bezokundigrogrisa besithi abazukuphinda beze apha emzini wam, abo nguNoluthando Mpetha, Siyabulela Tyali, Lungisa Tyali, Maza Tyali,” kutsho uNtombekhaya. Kwiinzame zethu zokuthetha negqwetha uMlamli Tyali uthethe wathi: “Andisokuze ndithethe ngalo mcimbi kuba usezinkundleni zamatyala, akukho nto ndizakuyithetha,” utshilo. Ingcali kwimicimbi yemveli amasiko nezithethe uGqirha Nokuzola Mndende, uthi udelele kakhulu uTyali. 
 “Kwiinkundla zombini eyesiNtu nenkundla yaseNtshona, kukudelela nokwaphulwa komthetho kakhulu oku kwenziwe ngulo mntu, umthetho mawungene kuye,” utshilo uMndende.  
Ukanti iCommission for Gender Equality ngokukaJavu Baloyi, ithi iza kuwuthathela kuyo lo mcimbi.  
“Siza kunyanzeleka ukuba siqwalasele ukuba umama ufumana ingcebiso ngokusemthethweni, umntu onjengegqwetha kumele ukuba ungumzekelo eluntwini ngokukodwa ukukhuselwa kwabantu abadala,” uthethe watsho uBaloyi. Lo kaBaloyi uthi baza kusebenzela ukuba liphume kuluhlu lwamagqwetha eli gqwetha linguMlamli Tyali. 
UNkosi Phathekile Holomisa ungqinile ukuba lifikile ityala elinje enkundleni yakhe.  
“Ngenxa yobuzaza balo asikhange siliqale nokuliqala sele lixoxwa yinkundla kamantyi eli tyala,” ucacise watsho uHolomisa. 
Ixhoba lifumene icebo kwinkundla kamantyi eMqanduli.  
“Ndifumene isithintelo senkundla kwamantyi, esithi angaze aphinde asondele kwam uMlamli Tyali. Asifumenanga mpendulo kwiLaw Society ejongene nokuziphatha nendlela asebenza ngayo amagqwetha kweli. Othethela amapolisa aseMthatha uKhapteni Dineo Koena uthi lingenile ityala kumapolisa aseMqanduli.  
“Umtyholwa ungaphandle ngebheyile yewaka leerandi, uza kubuyela enkundleni ngomhla wamashumi amathathu ananye kule nyanga,” utshilo uKoena.",Igqwetha limbethe lamophula ingalo
"LIBANJIWE ipolisa elibhaqwe linxilile labe liqhuba nemoto ebhaliweyo yomsebenzi.  
 
Eli polisa libanjwe ngoLwesibini kule veki kuhola wendlela uN2 phakathi kwedolophu yaseNgqushwa kwakunye neQonce, kude kufuphi nesikhululo samapolisa saseTamarha. 
 
Ingxelo ephuma kothethela iSebe lezoThutho kwakunye noKhuseleko ephondweni u-Unathi Binqose, ithi ipolisa libanjwe ngamagosa ezendlela emva kokuqaphela ukuba imoto ayizinzanga apha endleleni. 
 
“Eli gosa belisuka kuMnyhadala wezobuGcisa kazwelonke kwisixeko saseMakhanda. Ekubanjweni kwakhe kuthathwe umpu womsebenzi ubukuye,”  utshilo uBinqose. 
Uthi ukubanjwa kwakhe kuza emva kweeyure uMphathiswa weli Sebe uWeziwe Tikana ebenendibano namagosa ajongene noku apho ebekhalimela ukusetyenziswa gwenxa  kwanokuxhatshazwa kwezithuthi zikarhulumente.",Kubanjwe ipolisa linxilile!
"UKUVALWA kwezikolo yinto ekumgaqo-nkqubo welizwe. Oku kuthethwe yinkulumbuso yeMpuma Koloni uPhumulo Masssuale.  
Ethetha kumsitho wokubhengezwa kweziphumo zebanga leshumi eMonti izolo, uMasualle uthe: “Ngokomgaqo-nkqubo izikolo ezinabafundi abangaphantsi kwekhulu elinamashumi amahlanu kufanele ukuba zivalwe, abafundi badityaniswe kwezinye izikolo.”  
Ukwathe malunga nezikolo ezibalelwa ku-1 780 kweli phondo zinabafundi abangaphantsi kwekhulu elinamashumi amahlanu.  
Ukanti izikolo ezingamakhulu amabini anamashumi alithoba zinotitshala omnye, ngelixa ezingamakhulu amane anamashumi amahlanu ananye ziinotitshala ababini. “Inkqubo enjalo ayisebenzi, asinojonga utitshala omnye afundise isikolo sonke.” 
 Ukwathe uyalele isebe lezemfundo ukuba libambe uthethathethwano nabo bachaphazelekayo ekuvalweni kwezi zikolo. Ugxeke imfuduko yabantu ezilalini besiya ezidolophini.  
UMasualle ukwathe: “Eliyinyani lelokuba abantu bayafuduka ezilalini besiya ezidolophini, nakwindawo ezikufutshane nedolophu.”",‘Sakuzivala izikolo ezingenabantwana’
"IMamelodi Sundowns yenze esona sibhengezo sikhulu namhlanje ngethuba isazisa u-Anele Ngcongca njengomdlali mdlali emfumeneyo. 
Ekuqaleni kwale nyanga iphela namhlanje, kwavakala iingxelo ezithi lo mdlali weqela lesizwe angabuyela eMzantsi Afrika emva kokukhululwa liqela ebekade elidlalela eBelgium kwisizini edlulileyo.  
Namhlanje uPitso Mosimane uqinise iqela lakhe nanjengoko lixakekiswe kakhulu kulo nyaka yimidlalo ye-Absa Premier Soccer League neCaf Champions League.  
UNgcongca wayebefunwa yiKaizer Chiefs ekuqaleni – kodwa iSundowns yathi gqada kuqala yamthathela kuyo. 
Le ndedeba, 28, kulindeleke idlale indima ephambili kwiDowns ngenxa yamava ewafumene kumaqela ohlukeneyo phesheya kolwandle nakwiqela lesizwe. 
 IDowns izakuqala iphulo layo lokukhusela indebe yePSL eyiphumelele kwisizini edlulileyo, kungekudala.",UNgcongca ukhethe iMamelodi Sundowns
"INGXAKI yokunqongophala kwamanzi eMonti ilungisekile kwimimandla eliqela ngokwelizwi eliphuma kumasipala ombaxa iBuffalo City.  
Kwingxelo, umasipala uthi ukulungiswa kombhobho, nothe wadala ukunqongophala kwamanzi, kugqitywe ngentsimbi yesine emalanga ngoLwesibini.  
Umasipala weBCM uthe iindawo ezifana neDawn, Wilsonia, Scenery Park, Duncan Village, Amalinda, Braelyn, Westbank, Greenfields, Nahoon, Berea neSaxilby ziqalile ukufumana amanzi kwayizolo.  
Iindawo ezikwimimandla ephezulu ezifana neVincent, Beacon Bay neGonubie bekulindeleke ukuba zifumane amanzi ngokuhlwa izolo.  
Le ngxelo iqhuba ithi, imimandla efana neQuigney, Cambridge nombindi wedolophu yaseMonti bekulindeleke ukuba ibezindawo zokugqibela ekufumaneni amanzi.  
“Abahlali bangafumana amanzi aphuma kancinci kuba umbhobho wethu usazama ukugcwalisa zonke iindawo. Siyaxolisa yimeko edalwe kukunqongophala kwamanzi,” utshilo umasipala.",Umasipala uyilungisile ingxubakaxaka yamanzi
"UGqr. Alfred Xuma owaba ngumongameli weANC (1940-1949) akazange aphandlwe ziintombi eziNtsundu zaseMzantsi Afrika kwilizwe lokuzalwa.  
Umfazi wokuqala yaba yintombi yalapha eAfrika kwilizwe laseLiberia, egama linguAmanda Priscilla Mason awayizeka ngowe1931. Yathi yakubhubha wazeka intombi eNtsundu yaseMelika egama linguMaidie Hall. 
 Abantu abaninzi abaNtsundu beli lizwe loMzantsi Afrika babemgxeka ngesi senzo sakhe sokuzeka iintombi zamanye amazwe, zikho iimbelukazi kweli lizwe. Ukudibana kwabo uAmanda wayesebenza njengomhlohli kwisikolo samantombazana ekwakusithiwa yiSchool for Girls kwidolophana yaseFreetown eSierra Leone. 
 Wafika uAmanda apha eMzantsi Afrika wasebenza kwiziko lokunonelela intlalontle yabantwana eRhawutini, ekwaphambili nakwimicimbi yecawe yaseAME ekuthiwa xa ibizwa ngokupheleleyo yiAfrican Methodist Episcopal.  
UAmanda Priscilla Mason wasutywa kukufa ngomhla wama29 kwinyanga kaEpreli ngowe1934, waba nengxaki ebeleka unyana wabo wesibini.  
Ngowe1940 uGqr. Xuma wazeka intombi eNtsundu yaseMelika egama linguMaidie Hall Xuma eyazalelwa eWinston-Salem, eNorth Carolina.  
UMadie Beatrice Xuma wafika ngenqanawa eKapa ngomhla we17 Meyi ngowe1940 ezokutshata noXuma. Ngengomso nge18 Meyi 1940 batshata eKapa eBethel AME Church, baze emva koko baya kutsho eSophiatown, eGoli apho wayengugqirha khona uXuma.  
UMaidie Hall Xuma wazalwa ngowe1894, engumntwana wesine kaMnu. Ginny Cowan Hall noNkokz. H.H. Hall. Abazali bakhe badibana eSalisbury, eNorth Carolina. Baze batshata ngowe1891.  
UMaidie Hall Xuma wafunda eSlater Normal School, apho wenza ikhosi yeminyaka emibini eShaw University. Wasebenza iminyaka emithathu eWoodland Avenue School eWinston Salem. Kuthe ngowe1918 wagula ngumkhuhlane wefiva waze wathunyelwa eMiami.  
Apho wahlangana noMary Mcleod Bethune owamcela ukuba aye kuhlohla izifundo zomculo zokubetha ipiyano kwisikolo awayesivule eDaytone, ekwakusithiwa yiLiterature and Industrial School for Training Negro Girls. 
 UMary Bethune wayekwasisithethi esiphambili eshumayeza iYoung Women’s Christian Association.  
UMaidie Hall Xuma wafunda isidanga seBSc eTeachers College eWinston-Salem, wafunda eseMasters eColumbia University. Uthe ngoku sele etshatile wafunda izifundo zeAnthropology neSociology kwiYunivesithi yaseWitwatersrand, eRhawutini.  
Indlela abadibana ngayo noXuma: UXuma emva kokuba eswelekelwe ngumfazi wakhe wokuqala wazama ukuba afumane omnye umfazi eMelika. 
Wacela ukucetyiswa zizihlobo zakhe ezaziseMelika ngentokazi anokuyenza umfazi. Abantu abamncedisayo baseMzantsi Afrika ababeseMelika yaba nguCharlotte Maxeke noNkoskz. Eva Mahume Morake.  
Izihlobo zakhe ezingamaMelika ezamncedisayo yaba nguMnu. Max noNkoskz. Susie Yergan. Olu sapho lwakaYergan yayingamaMelika awayesebenza eFort Hare, eDikeni eyayibizwa ngoko ngokuba yiNative College of Fort Hare.  
Le ntokazi inguMaidie Hall Xuma yayinomdla kakhulu kwezentlalontle kangangokuba yade yaqokelela imali yokuba kwakhiwe isakhiwo seY.W.C.A kwilokishi yaseDube eRhawutini.  
Wavuselela ubukho bemibutho yamakhosikazi ekuthiwa ngoZenzele eyayinonxibelelwano nombutho wehlabathi ekuthiwa xa ubizwa Young Women’s Christian Association (YWCA).  
Wavuselela nombutho wamakhosikazi ekuthiwa Women’s League of The African National Congress. UGqirha Xuma wasweleka ngowe1962, kwaze kwathi akusweleka inkosikazi yakhe uMaidie Hall Xuma yagqiba ekubeni ibuyele kwidolophu yakowayo eMelika, kodwa phambi kokuba ihambe yaphisa ngeencwadi ibizisebenzisa nomyeni wayo kwiThala loncwadi leSixeko saseGoli. 
 Kuthiwa ezi ncwadi yayiyimiqulu yeencwadi ezingemiba ngezinto zaseAfrika, ezobugqirha, ezentlalo kwakunye nezamabali aqanjiweyo. UGqirha Xuma wasweleka ngenyanga kaJanuwari ngowe1962.  
Iphephandaba ‘Umthunywa’ lenyanga kaDisemba ngowe1962 lakhupha inqaku ngokufa kwakhe elithi, ‘Xuma’s Estate R42 000’ , litolikwa lithiwa: “UGqr. Alfred Bikini Xuma weSitalato iMtipha, eDube, osweleke ngomhla wama27 kuJanuwari, eneminyaka engama68 ushiye ilifa lemali engamaR42,688.  
UGqr. Xuma, emva kokuba ethe wabela umfazi wakhe nabantwana ababini, uvule ibhasari yokufundisa abantwana baNtsundu ubugqirha. Kweli lifa imali engamaR27, 688 yeyezinto azishiyileyo kunye nemihlaba, litsho iphephandaba iDaily News laseGoli. … Waba ngumntu wokuqala kuMzantsi Sahara ukuthweswa isidanga sePhD, yiLondon School of Tropical Medicine and Hygiene.”  
Abantwana bakhe ababini wabazala ngenkosikazi yakhe yokuqala eyayiyintombi yaseLiberia egama linguPriscilla Mason awayitshatela eRhini eGrahamstown Methodist Church. Yintombi egama linguElizabeth Nozipho Xuma. Le ntombi yalibona ilanga ngowe1932, ingumntwana wakhe wamazibulo. 
 Ngethuba lokusweleka kukaGqirha Xuma intombi yakhe yayigqibezela isidanga kwiYunivesiti yaseNatala. Intombi uNozipho Xuma watshata waza waya kuhlala eSwazini, wasweleka ngowe1972. Unyana wakhe nguAlfred Mtutuzeli Xuma, nongumntwana wakhe wesibini amzele ngowe1934 kwangomfazi wakhe wokuqala.  
Ibali lithi inkosikazi yakhe yasweleka kuqhaqho xa yayibeleka lo mntwana. Lo nyana owayesel’enesidanga saseOxford Univesiti eBrithane.  
Ngeli thuba uyise asweleka ngalo wayegqibezela esinye isidanga eJamani eHeidelberg, waze akugqiba waya kuhlala eMelika, apho wayengugqirha eWashington, DC.  
USimphiwe Ngwane ongumfundi kwiYunivesithi yaseWitwatersrand kwicandelo ekuthiwa Wits Institute for Social and Economic Studies, wathi ngomnyaka wama2014 wenza uphando ngezinto zexabiso neemali ababenazo abantu abaNtsundu, waza waphawula ukuba inkosikazi kaGqirha Alfred Xuma, uPriscilla Mason ngomnyaka ka1931 yayinemali engamakhulu amathandathu anamashumi amane eeponti (R1 200).  
Kwakhona wayenezinto ezixabisa iwaka elinekhulu leeponti (R2 200), phezu kwezo zinto wayekwanayo nepiyano.",Usapho lukaGqr. Alfred Bikini Xuma weANC
"KUVALWE imizi yentselo engekho semthethweni emithandathu eshishina kufuphi nesikolo iDinizulu Senior Secondary eNcembu, eUgie, kule veki emva kweengxelo zokuba abafundi besi sikolo bayaphazamiseka kumsebenzi wabo wesikolo ngenxa yotywala. 
Kule veki iBhodi elawula ukuthengiswa koTywala eMpuma Koloni (Eastern Cape Liquor Board) ityelele lo mmandla ngeenjongo zokuthethana noluntu kwakunye nabafundi malunga nobungozi bokusebenzisa utywala gwenxa nangokungekho semthethweni. 
Isithethi sale Bhodi, uGqr. Mgwebi Msiya, uthi inqununu yaseDinizulu Senior Secondary, uLungile Sabhokhwe, idize ukuba kukho izehlo zabafundi abazisa utywala ngaphakathi esikolweni. 
Kukwabikwe nokuba abazali babantwana baseDinizulu SSS kwakunye neJamangile SSS, phantsi kwesithili saseUgie, bathumela abantwana abangaphantsi kweminyaka evumelekileyo ekuseleni utywala ukuba bayothenga utywala. 
EDinizulu SSS, uSabhokhwe uxelele iSABC News ukuba kukho abafundi abathathu abakhulelweyo, nto leyo ekubonakala ukuba uyikhomba kwizimilo ezidalwa kukusetyenziswa gwenxa kotywala. 
“Sibize bonke oosomashishini abathengisa utywala kule ndibano (yangoLwesibini) kwaye abo baneempephamvume zokuthengisa utywala bazinikele ngelithi baza kuvala xa kutshona ilanga, ngeentsuku zonke. 
“Sikwazinikele ngelithi umhloli (inspector) wethu wotywala, esebenzisana namapolisa, uza kuqinisekisa ukuba akukho kuthengiswa kotywala ngokungekho semthethweni okuza kuphinde kwenzeke kwakhona,” utshilo uMsiya. 
UMsiya uthi kule mizi yentselo eshishina ngokungekho semthethweni, amapolisa abuthathile utywala ze abo babandanyekayo kolu shishino babanjwa kwaye kulindeleke ukuba bavele phambi kweenkundla zamatyala.",Kuvalwe izikroxo ezirhaxa abafundi ngotywala
"UMzantsi Afrika uqumbile, kubi abantu abonwaba nezimvo zabo ziyabetha-bethana emva kwesithwakumbe sokugxothwa kukamphathiswa wemali, uNhlanhla Nene. Kanye emva kweso saziso sokuhamba kwakhe umphathiswa, iqondo lemali lihle ngendlela engazange yabonwa, kodwa nangona kukho izinto ezenza abantu babezintlaba-zohlukane, kwezemidlalo sinaso isizathu sokudibana sixhase iqela loMzantsi Afrika, Amaglug-glug, ayinxalenye yamaqela adlala kwitumente ebizwa ngokuba yi-Under 23 Afcon ebanjelwe kwilizwe laseSenegal.  
Injongo yale tumente kukufumana amazwe amathathu azakuthi amele ilizwekazi le- Afrika kwii-Olimpiki ezizakube ziseBrazil kunyaka ozayo. Nangona bengaqhubanga kakuhle phaya naphaya, kodwa ngoku balungiselela ukudlala umdlalo wabo wokugqibela obalulekileyo nozakuthi ubabeke eBrazil ukuba bayaphumelela.  
Ngaphandle kwamathandabuzo lo mdlalo wangomso uzakubanzima ngoba iSenegal yile ibivule ngabo kolu khuphiswano. Siyabakhuthaza abafana bethu abasakhulayo ukuba bakhuphe zonke izikrweqe zabo balwe ngandlela zonke ukuze bafumane indawo kwii-Olimpiki.  
Ayiloqela lingabethekiyo iSenegal nangona lidlalela ekhaya, ukuba nje sizilungiselele kakuhle. Siyababongoza abantu bonke belizwe loMzantsi Afrika ukuba babanike inkxaso abayifaneleyo ukuze sililizwe sizokwazi ukuvavanya amandla ethu ebholeni ekhatywayo kumgangatho ongasentla kunalo sikuwo. Kwelinye icala kwiveki ephelileyo ilizwe belikhumbula ukubhubha kwalowo wayengumongameli, uNelson Mandela. Ukhunjulwe ngomdyarho weembaleki, amanqindi nangebhola ekhatywayo ngeCawe. Iimbaleki ziqhube kakuhle ngoMgqibelo, kwamnandi ke kweli phondo kuba iHeroes Marathon iphunyelelwe nguNtsindiso Mphakathi waseSajonisi.  
Bekulithuba elide kulo mdyarho kugqugqisa iimbaleki eziphuma ngaphandle kweli phondo leMpuma Koloni. Zonke izinto zahamba ngocwangco nangaphandle kwamagingxi-gingxi. Kwavakala kamnandi ngebhola ekhatywayo ngeCawa. Uyancomeka noko umsebenzi owenziwe nguRhulumente.",Iingxoxo ngekamva loMzantsi Afrika
"KUBHUBHE umrhanelwa wamnye, owesibini walaliswa kwisibhedlele saseGcuwa, ze abathathu basinda bengenawo nomkrwelo emva kokuba esi sihlanu sabarhanelwa singene kwindlu egxamesa abafundi abangamantombazana besikolo samabanga aphakamileyo iDinizulu eDutywa, sabaphanga iifowuni. 
 
 
Abafundi bakhale esimantshinyane bencediswa ngumnikazi womzi abahlala kuwo ngeenzame zokukhwaza abahlali.  
 
UKapteni Jackson Manatha uthi abahlali baphume ngobuninzi babo behlasela aba barhanelwa. UManatha uthi kubhubhe wamnye umrhanelwa onamashumi amabini anesixhenxe ubudala. Onamashumi amabini anesihlanu usesibhedlele eGcuwa nalapho agadwe ngamapolisa. Abanye abarhanelwa abasindileyo bemke nezixhobo ezo baziphangileyo kubafundi.  
 
Oku kwenzeke ngoLwesine ebusuku emva kwentsimbi yesixhenxe kwilali yaseTaleni eDutywa.",Kubhubhe indoda iphanga abafundi eDutywa
"Yintshatsheli kwakhona uAphiwe Masangwana emva kokuba ebethe uSimthembile Luzipho kumlo wentshinga yeMpuma Koloni obuseKomani Indoor Sports Centre kwiCawe ephelileyo. Ibikokwesibini engquzulana la matyendyana. Kumlo wokuqala obukwiinyanga ezine ezidlulileyo e-Orient Theatre, uLuzipho waphuma etshaya. Umququzeleli wetumente uMnu. Kwezi Booi uthi ibe yimpumelelo kakhulu itumente. “Ibe yimpumelelo kakhulu itumente. Iimbethi manqindi beziyilungele imilo kwaye azibaphoxanga abalandeli, zilwe kakhuhle,” utshilo uBooi. 
UBooi ithi bafunde lukhulu kumagingxigingxi ababenawo phambi kwetumente. “Kubekho amagingxigingxi ekuqaleni, kodwa sifunde lukhulu kuwo onke. Konke okwenzeke kule tumente kuza kusinceda sikhule msinyane,” utshilo uBooi. OkaBooi uthi baza kuphinda basingathe enye itumente ungaphelanga lo nyaka. “Sincwase ukuphinda sibenenye itumente phambi kokuba uphele lo nyaka. Sesiwaqalile amalungiselelo ayo, kodwa sakuzikhupha iinkcukacha ezipheleleyo kungekudala,” utshilo uBooi. 
Enzinye iziphumo zetumente: Aphelele Nkila udlale ngokulingana noXolani Zindlo. UThobela Breakfast ubethe uSiphe Mxoli ngamanqaku. USabelo Nkosi naye uwuphumelele umlo wakhe ebetha ngamanqaku uLuvuyo Mbombo. ULwandile Ngxeke umlalise ngophotho kumjikelo wesibini uSipho Ntshiliza. ULusizo Manzana unabise u-Enathi Stele kumjikelo wokuqala. UThandolwethu Nkwenteni unqandelwe ngusompempe ebethwa nguPhumelela Cafu kumjikelo wesibini. ULuvuyo Mputi umthethe qwaka qwaka kumjikelo wokuqala uSikhokelo Tuso. Kwezinye iindaba zamanqindi uZolani Tete uza kungquzulana noNonito Donaire kumdlalo owandulela owamagqibela kankqoyi weWorld Boxing Super Series. UDonaire ubethe uRyan Burnett wanikezela kumjikelo wesini.",UMasangwana uziphindezee kuLuzipho!
"Isithethi samapolisa uKapteni Jackson Manatha uthi uHlumela Senti waseMfezane kuGatyana, wagqityelwa emalanga ngentsimbi yesihlanu, enxibe isikipa esimthubi kwanebhulukhwe enombala ofana nesibhakabhaka enemigca ebomvu nemhlophe. 
  
  
Kwiintsuku ezintlanu ezidlulileyo le ntwazana, ezibiza ngokuba nguHlumela Mella Senti kuFacebook, ibhale ukuba ngala mhla yakhwela imoto eya eLubomvini kuGatyana kwaye izibone sele ikwindawo emnyama emva kokufuthaniselwa, kodwa usapho luthi luzamile ukumbhalela bucala kuFacebook ngaphandle kwempumelelo. 
  
  
“Kudala simbhalela bucala kuFacebook akaphenduli, kodwa uyabonakala ukuba ukhona (online) kuFacebook. Xa sifowunela inombolo yakhe ayiphumeli,” litshilo ilungu losapho uNolwazi Senti-Combo. 
  
  
USenti-Combo uthi uHlumela wayeye eposini edolophini eDutywa eyokukhupha imali yesibonelelo seR350 sabangaphangeliyo ngomhla weshumi elinesithathu kodwa kwanyanzeleka ukuba alale edolophini ngenxa yengxinano yaseposini. 
  
  
“Wavuka wayifumana imali ngomhla weshumi elinesine. Abantu abamaziyo bathi bambonile ephethe neeplastiki ngala mhla agqityelwe ngawo, into ethetha ukuba nyhani ebesendleleni eya eMfezane,” utshilo uSenti-Combo. 
  
  
Ombonileyo okanye unolwazi ucelwa ukuba atsalele amapolisa aseDutywa ku 047 489 1333.",Baxhalabile ngokulahleka kukaHlumela!
"Emva kwamashumi alithoba emizuzu, AmaBhakaniya aphume eqhwalela ebaleni emva kokubethwa ngabatshakazi, iStellenbosch, ngegowuli elinye eqandeni (1-0) emdlalweni we-Absa Premiership obutshisa bhe eCape Town Stadium ngenjikalanga yanamhlanje. Iziphindisele emdlweni obalulekileyo iStellenbosch FC emva kokubethwa yi-Orlando Pirates ngegowuli elinye eqandeni (1-0) emdlalweni weTelkom Knockout obuseGauteng kwiveki ephelileyo. Umdlali ofake igowuli ephumelele ngalo iStellies ibe ngu-Iqraam Rayners emzuzwini wamashumi amabini ananye kwisigaba sokuqala. Igowuli lizalwe yimpazamo eyenziwe ngabadlali bePirates emva. Iquqe ibuyelela iStellenbosch emhlabeni weBucs – kodwa iibhola zifike uWayne Sandilands ethe qwa emva kokubethiswa ngu-Alfred Ndengane kwigowuli ekube kuphela kwalo emdlalweni. 
Abadlali bakaRulani Mokwena bazamile ukudibanisa umdlalo wabo futhi besiya phambi – kodwa uDe Jong Mobbie ebengafuni nokuva ezipalini zeStellies. Imigushuzo kaVincent Pule, uThembinkosi Lorch noTshegofatso Mabasa ibibonakala – kodwa into abangakwazanga ukuyenza kukugqobhoza kwiStellenbosch ebixhathise kakhulu ngoRobyn Johannes noMarc Van Heereden. Nakwisigaba sesibini, umdlalo ulawulwe yiPirates. Into ebe nzima kukufaka igowuli. UKabelo Dlamini, uGabadinho Mhango noJustin Shonga bazamile nabo emva kokufakwa kwabo kwisigaba sesibini – kodwa yalile kwade kwase kugqibeleni iStellenbosch. Kweminye imidlalo, izolo iCape Town City ibethwe yiMaritzburg United ngo’1-0, iSuperSport United ibambene neBlack Leopards ngo’2-2, yona iGolden Arrows izibethele iPolokwane City ngo’2-1 emdlalweni wanamhlanje.",AmaBhakaniya aphum’ eqhwalela eCape Town Stadium emva kokubethwa ngabatshakazi bePremiership
"Ubawo uNtsikana kaGabha, imboni nomprofethi wesizwe sikaXhosa, wathi, “Kukho iintlanga ezizayo ezivela entshona ezinwele ziyephu- yephu,ziza bephethe incwadi emlomo ubomvu neqhosha elingenamthunja. Umqulu omlomo ubomvu maze niwamkele, kodwa niwufundisise. Iqhosha lona maze ningalamkeli, kuba lizakunitshabalalisa.” 
Akubanga thuba lide, zafika ezi zinto.Ngenene wamkelwa umqulu omlomo ubomvu, ngethemba lokuba wafundisiswa nanjengoko kwakuyaliwe yile mboni yengqondi. Neqhosha lamkelwa kunjalo nje kwatshilwa ngalo ngoku lingazange labonwa ngaphambili kumzi kaXhosa. Namhlanje sibulalana ngalo, izizalwane zilwa ngalo kuphalale igazi, umntu akasakwazi kuphila ngaphandle kwalo kuba lifike lalitshabalalisa tu ixabiso lemfuyo nolimo. 
Asiphelelanga apho ukungaziphula-phuli iziyalo zeengqondi zethu. Ubawo uKrune Mqhayi kwathi mhla kwafika ikumkani yamaNgesi aseBhilitane kweli lamaRharhabe, wadanduluka uMzima omhle engoyiki ngokoyikiswa esithi, “hayi kodwa Bhilitane, wena usiphathela umfundisi exhage ijoni, wena kumkani kwisandla sasekunene uphethe ibhayibhile, kanti kwisandla sasekhohlo uphethe ibhotile.” Ukuba la mazwi kabawo Mqhayi siwacubungula kakuhle, athetha ukuba ukufika kweBhilitane kwaXhosa kwaba kukufika kwenkolo, kodwa ingahambi yodwa, ihamba nejoni, joni elo lingumfuziselo wemfazwe, imfazwe eyalandelayo ngenene kwatsho kwemka umhlaba nentlutha kumntu ontsundu. 
IBhilitane ikwathumele ikumkani yayo ithe qhiwu ikhubalo lethemba nokwayama ngengxonde enguYesu noMdali, kodwa kwangaxesha linye, le kumkani ithe qhiwu imbodlela, ibhotile ezele mome ziinyembezi zekumkanikazi yelo zwe laseBhilitane, ukumkanikazi uVitoliya. Kaloku mhla oomawokhulu bangcamla kwezo mbodlela, bafumanisa ukuba le nto ayikude kuyaphi kutywala besintu umqombothi nomthayi. Bathi ke ngokungazi ukuba bangayinika gama lithini na, kuba kaloku kwaXhosa ayityiwa kwaye ayiselwa into engenagama, bagqiba kwelokuba bayithiye ngeenyembezi zenkosazana nekumkanikazi yelo zwe laseBhilitane. 
Imbali endayirhabula kootatomkhulu bam nababesilwa njengamajoni oMzantsi Afrika kula mfazwe yesibini yehlabathi, abo ke ngoobawomkhulu uSkade Ngcagawule, uFalithenjwa Mavela noGxwabule Ngcagawule, bathi kwiimfundiso zasemkhosini akukho nto yayingafunwa ukogqitha utywala. Iingqondi zamaXhosa elo xesha bathi zazithetha kuhle iinyembezi xa kufikelelwa kumba wotywala. Zazithetha zikhale ngelithi isizwe sabulawa ngotywala. Namhla amaXhosa oyiswa kweza mfazwe zemida, uhlanga lwasemzini lwadodobalisa amakroti esizwe ngokuwanyengezelaiinyembezi zikaVitoliya. 
Liyinene elithi eyona nto ingumbulalazwe butywala obunxilisayo. Izifo ezifana noGawulayo, iNtliziyo, iCesina, uBhubhane neSwekile, zingade zibe ziqengqa ugodo kodwa azifiki etywaleni, kangangokuba ezinye zazo zimngena lula umntu xa ezinikezele etywaleni. Nangani oobawo uMqhayi babuveza kwantlandlolo ubungozi botywala kuthi, asizange sizithobele ezo ziyalo, suka sakhetha ukuzintyintya kanobom ngoMabaso, kungoko isizwe sethu siyintlekisa, siphelelwa sisidima, sixhinele ukuba sisizwe sonoontyintyi abangoomahlal`eshushu! 
Nayiphi na ilokishi endingena kuyo kweli loMzantsi Afrika, nayiphi na ilali endityelela kuyo kweli loMzantsi Afrika, inenani elingaphaya kokuqonda leeShebeens neeTaverns. Asilotyala ke ukuthengisa utywala, ityala kukubusela ngokungenamlinganiselo! Yiya kuloo mizi ngentseni, uzakufika ulapho umlisela nomthinjana wakowethu, kuselwa kungakhange kutyiwe nesidlo sakusasa, kulandele ukubola kwezibindi nokutsha kwazo. Yiya kuloo mizi inale misitho kalambathayo emini emaqanda, uzakufika egcwele apho umntwana womzi ontsundu, amathemba esizwe, kuselwa iintlobo-ntlobo zotywala obunamagama amakhulu, bambi beshiye iintsana zingenayo nemali yesonka esimdaka, bengenayo nemali yokuhlawulela imfundo esikolweni, ufike abantwana bomzi ontsundu besela ezo ziselo zinxilisayo zingaxutywa nangamanzi, kulandele ukutsha kolwimi nemilebe, ufike imhlophe qhwa ngathi yintlantsi yedangatye. 
Hayi ke andifuni nokuya kuloo mizi ngongcwalazi, ngokuhlwa nasebuku! Ufika apho ulutsha lakowethu luyaluzela, lugilana kutsho kuliwe kuhlinzwane ngamabhozo nangeelophisi, umntwana omtsha asele utywala angakwazi nokuthetha, angazazi negama, abemdaka liphele ngoko nangoko ithemba lokuma nokuphuhla kwesizwe sakowethu. Kuyo yonke le nto, akukho nto indikhathaza ngaphezu kokuba xa usiya kwiindawo ekuhlala kuzo olu hlanga kuthengwa kulo utywala, ufika kuthe cwaka, kungekho shebeen okanye tavern kwizitalato zabo, ukuba ulutsha lwabo lusela utywala, kuselelwa emakhaya okanye kwiindawo ezikhuselekileyo. Kazi lakuba njani na ikamva labantwana babo xa kuthelekiswa nelo labantwana bethu? 
Ningalwi kwaye ningandivi kakubi nto zakuthi, andithi ukusela utywala kugwenxa, koko ndithi ukubusela ngendlela egqithisileyo kuko okungalunganga. Ukuba utywala besibusela ngesidima nangenkathalo, impilo yethu ibingenakuze ibe sesichengeni. Ngenxa yokuba sibusela ngokugqithisileyo utywala, imali yethu iphelela koogqirha umhla nezolo, ulutsha luba lilifa lokuxhatshazwa, ukuhlaselwa, ukubulawa ngokungenalusini, nokudodobala kwengqiqo nezinga lokucinga nokuhlakanipha, kuba kaloku xa umntu ehlala ephantsi kweempembelelo zotywala, oko kuchaphazela indlela esebenza ngayo ingqondo. Iingozi ezininzi ezindleleni zidalwa ngabaqhubi abaqhuba bephantsi kweempembelelo zotywala, baphele besohluleka ukulawula izithuthi zabo. 
Linye mabandla kaTshiwo, masimanyaneni sikhuthaze ulutsha luzinxweme okanye lube ngcathu etywaleni, masibafundise abantwana bethu ukuba zininzi nezinye iindlela zokuzonwabisa ngaphandle kokusela iziselo ezinxilisayo, mawahlale enkenteza amazwi kaNtsikana noMqhayi ezindlebeni zethu, ukuze kwakheke isizwe sikaXhosa esingakholosi ngamali notywala! Sakuthi sakwenjenjalo, uXhosa agqame njengeyona nkwenkwezi iqhakaze ngaphezu kwazo zonke iinkwenkwezi phezu komhlaba!",Iinyembezi zikaVitoliya ngumbulalazwe!
"SEKUQALILE ukunyakazela luluntu kwisixeko seeNgcwele iRhini nanjengoko sele uqhuba umnyhadala wobugcisa kazwelonke obanjwa kwesa sixeko minyaka le.  
Lo mnyhadala uvulwe ngokusesikweni nguMphathiswa wezobuGcisa neNkcubeko uNathi Mthethwa, nobephelekwe nguSekela-Mphathiswa wakhe uRejoice Mabudafhasi kumsitho ubusindlekwe ngurhulumente wephondo leMpuma Koloni.  
Isebe lezobuGcisa neNkcubeko belisandul’ ukubhengeza ukwandiswa kwenkxaso-mali yalo mnyhadala, kwaye lizakutyala izigidi ezikwishumi elinesixhenxe (17 million) kwesi siganeko kule minyaka mithathu izayo.  
Ethetha kwinkomfa noonondaba, uMphathiswa uMabudhafasi ubalule ukuba, lo mnyhadala unegalelo elikhulu lwezoqoqosho lweli phondo, nto leyo ebingunobangela wotyalo kwakhona leli sebe. 
 UmNyhadala wezobuGcisa kaZwelonke ugalela isixa esibalelwa kwi-R349 936 380 kuqoqosho lwephondo leMpuma Koloni.  
Ukanti kweliny’ icala, iNkonzo yesiPolisa kweli (SAPS) ithi, iwubhinqe wamfutshane umbhinqo nanjengoko ebalelwa kumashumi asibhozo amagosa asesipoliseni asasazwe kulo myhadala.  
Kuza kuvingcwa iindlela kwaye kwenziwe nohlolo lwezithuthi kula ngqingqi ukuqinisekisa ukhuseleko lwabahlali nabandwendwele kwesi sixeko. 
 Lo mnyhadala uzakuqhuba de kube ngumhla we-10 kweyeKhala 2016.  
Unganxulumana ne-Grahamstown Arts Festival ngokubakhangela kule minatha: Facebook: www.facebook.com/nationalartsfestival Twitter: @artsfestival Instagram: @nationalartsfestival",Umbo nomxesibe kwizitalato zaseRhini!
"Ekugqibeleni zide zabe kanti kuyaphela ukuxhalaba koluntu lommmandla waseGcuwa kwaneziphaluka ingakumbi abafundi besikolo samabanga aphakamileyo iButterwortth High, emveni kwembalelwano abathi bayibhala beyibhalela oonondaba becela ukusatyelelwa kurhulumente ekubeni liyakude livulwe nini na ithala le ncwadi elikula dolophu.  
Eli thala livalwe ngoSeptemba ka2013, emva kokunqongophala kwamanzi nombane. Liphinde labe liyavulwa kule nyanga iphelileyo yolutsha emveni kweminyaka emibini livaliwe, kwaye nesebe lezobugcisa imidlalo kwakunye nenkcubeko kwano masipala woMnquma bebemane bebeka izithembiso ezingade zibe ziyafezeka ezithi lizakuvulwa elithala kungekudala lingade libe kanti liyavulwa. 
 Othethela elisebe * -Andile Nduna uthe:“Ibeyintsebenziswano yesebe kwakunye nomasipala wendawo. Emveni kwamagingxiginxi okuvalwa iminyaka emibini, sixolisa kangangoko kuluntu lwalammandla oluchaphazeleke ngethuba line minyaka lingasebenzi elithala.” 
Lo kaNduna ukwathembisile ukuba akuzuphinde kwenzeke oku kwenzekileyo ivulwe ukuba ivuliwe ngoku uluntu lungangena luyokwenza iinkonzo abanqwenela ukuzenza ngaphakathi nebekukade kunzima ukuzenza.  
Omnye wabafundi kwabo babekhalela ukungahoywa ngu rhulumente besithi bayasokola nokwenza imisebenzi yabo yesikolo ngu Chulumanco Damoyi oneshumi elinesithandathu leminyaka ubudala nongumfundi webanga lesithoba kwisikolo iButterworth High esedolophini eGcuwa.  
Uvakalise ukuvuya nanjengoko esithi livulwe xa kanye kusondele ixesha lobunzima bemviwo zokuphela konyaka apho kufuneka umntu enyuse ikawusi nangakumbi.",Livuliwe kwakhona ithala leencwadi eGcuwa
"Intloko ebuhlungu. Amaphupha amabi. Iinzame zokuzibulala. Ukuthenga iitasi ezingama-29 kunye nemicinga elishumi elinesibini. Ukubhaka amakhekhe (cupcakes) angama-400. Amafu egqitha engqondweni.  
Le yimifanekiso ecacileyo uSara (Jennifer Steyn) awayeyisebenzisa ukucacisa amava esimo sakhe se-bipolar disorder (neyayifudula isaziwa njengesigulo sengqondo) kumdlalo weqonga i-The Inconvenience of Wings.  
Lo mboniso kaLara Foot, noqale kubusuku bangeCawe, uboniswa ngqo kumnyhadala wobugcisa waseRhini (National Arts Festival). “Andiqinisekanga nokuba ndiyaphambana na, kuba andilelanga kuba ndiphambana..ujonga esipilini, ubona esi sidalwa kwaye akusazi kwasidalwa eso usibonayo,” uvakele esitsho uSara. 
 Ucacise ngohlobo ichiza lakhe lonyango, iLithium, yayimenza ozele, anxile, alumke kwaye athelwe tha ngayo, ngelixa umyeni wakhe uPaul (Andrew Buckland), ecacisa ngesiphithi-phithi awayequbisene naso nanjengoko wayejamelene nesimo senkosikazi yakhe.  
“Ndandimoyikisela, enobukhali, engenancedo, engenathemba. Ndandoyikisela abantwana,” utshilo.  
Lo ngumboniso wokuqala kwimiboniso ekuluhlu lwalo nyaka equbisana nemixholo enzima efana nesigulo sokuphazamiseka kwengqondo nokukhubazeka, zimo ezo zingaqhelwanga, nezikhatshwa lubukulo nokubekelwa bucala.  
UFoot uthi ukwenza isigulo sokuphazamiseka kwengqondo njengomxholo womdlalo wakhe, kuzakunceda ukudala ukuqondwa ngcono kwesi simo kwaye kukhuthazwe nokuthethwa ngaso.  
“Ndiyacinga kukhona ukubekelwa bucala, kwaye abantu abathethi ngesigulo sokuphazamiseka kwengqondo…Iseyindaba yakwamkhozi.Iintsapho zezona zichaphazeleka ngamandla, nekufuneka bephile nalowo unesi simo. Ukuba unokuba nomdlalo weqonga kwaye sithethe ngaso…ndicinga oko ingakukuchana umhlola.”  
UFoot uthi lo mboniso ukhuthazwe ngamava akhe esigulo sokuphazamiseka kwengqondo, kodwa akanaba. “Andithandi kuthetha kakhulu ngobomi bam, kodwa ndingathi ndinamava kakhulu kunjalo ndenze nophando olunzulu.” 
 Ukanti, uMncedisi Shabangu, nodlala indima yesihlobo sosapho nenjingalwazi yobume bengqondo, uJames, uthe lo mdlalo umvule amehlo ngesimo sokuphazamiseka kwengqondo.  
“Into yokuqala ukufunda kwam imigca yam kulo mdlalo ndathi, hawu! kwizindlu zabamhlophe ezi ngxaki zinzima. Kwizindlu zabamnyama ziyinto elula: kuvele kuthiwe uyaphambana. 
 “Lo mdlalo uvula iingcango, kwaye ucinge ukuba, oh! Nkosi, la mntu ndimaziyo apho ndihlala khona akaphambani, koko banesi simo. Ngoko ndiyafunda.”  
Omnye umdlalo kwakule nkqubo yalo mnyhadala , uLes Cenci, noveliswe nguGopala Davies, usekelezelwe kubomi bembongi yamaFrentshi uAntoine Aftaud, nophile ixesha ephazamiseke engqondweni.  
Eminye imiboniso ekulo mnyhadala ebiqubisana nokukhubazeka nguPurple Rain, umdaniso obalisa ngentwazana encinane nomfanyana ongevayo ngeendlebe, nabathandanayo.",Umboniso ongokuphazamiseka kwengqondo kumnyhadala oseRhini!
"Amantombazana aselula aphuma kwizikolo ezahlukeneyo axole ezintliziyweni emva kokuba olulelwe isandla nguZintle “Zee” Mbusi kutshanje. Njengomntu okhulele kwiindawo zasezilalini – apho kukho abantu abaninzi abatsala nzima kwicala lezimali, le ngqonyela yeZintle Mbusi Media ithe mayisabele akuva ngendleb’enye ukuba kukho ingxaki amantombazana ajamelene nayo ezikwelweni zaseMthatha ajamelene nayo imihla ngemihla. UZintle Mbusi uqonde ukuba akanako ukusonga izandla kusonakala. Ukusukela kunyaka ophelileyo, uhambe esenza amacebo wokuqokelela imiqamelo yosisi yangaphantsi (Sanitary Towels) ebantwini abaziyo nakumaqumrhu abenomdla wokufaka isandla kwiphulo lakhe emva kokuxelelwa ngale ngxaki. 
                                
Le ntokazi yaseMpondweni, eziqaqambise kakhulu kwezosasazo kuMhlobo Wenene FM, incede abantwana bezikolo abakumakhulu alithoba namashumi amane (940) kwizikolo ezibini: iNozuko High School ne-Attwell Madala High School. Umntu ngamnye kwezi zikolo ufumene isiqhuma semiqamelo yangaphantsi esiza kumqhuba isithuba esingaphaya kweenyanga ezine zonke. Yonke lo nto uyenze kuba evakalelwa entliziyweni yakhe uZintle. Phambi kokuqala iphulo lakhe lokunceda amantombazana, uZee wenza uphando [kuqala] olwabhentsisa imeko embi kakhulu efuna kuqutyiswane nayo ngokukhawuleza. 
“Ukunceda abantu abasokolayo yinto esentliziyweni kum. Ndafumanisa ukuba ikhona ingxaki emantombazaneni. Kuba bengakwazi ukuzithengela [bona ngenxa yokungabinayo imali], ndathi mandize necebo lokubanceda. Ukusukela ngo-2013, ndazixelela ukuba ndakusoloko ndisenza ngolu hlobo xa ndibhiyozela usuku lwam lokuzalwa,” utshilo uZintle ngethuba ethetha neSolezwe. 
Ingxaki yamantombazana aselula angenayo imiqamelo yangaphantsi inzulile eMzantsi Afrika. Lo nto iphenjelelwa kukuphakama kwezinga lentlupheko nentswelongqesho elizweni jikelele. Amatshantliziyo alwela amalungela oluntu kwezinye iindawo afuna uRhulumente anyanzeleke ukuba abenenkqubo enceda amantombazana ngokufanayo naleyo [inkqubo] esasaza iidyasi zikamkhwenyana (Condoms) elizweni lonke.",Zintle Mbusi: Ukunceda abantu yinto esentlizweni yam
"Emva kwexesha elide iKaizer Chiefs itanasa phezulu kwiPSL, namhlanje iphelile loo ncasa emva kokuba iquthiswe kabuhlungu yiMamelodi Sundowns ngegowuli elinye eqandeni emdlalweni we-Absa Premiership obubanjelwe e-Orlando Stadium ngolu rhatya. Igowuli elincede iSundowns lifakwe sisiququ uGaston Sirino kwisigaba sokuqala emva kokufumana ibhola entle edlalwe nguRivaldo Coetzee noThemba Zwane. Amakhosi aphantse enza idemeshe kuqala emdlalweni ngethuba uLebogang Manyama enikela uBernard Parker ongakwazanga ukukhaba ibhola ecacileyo. Emva koko uDaniel Akpeyi wenze umsebenzi oncomekayo ngethuba evala ibhola embi ebikhatywe nguLyle Lakay – odume ngokukhabela iipali ekude kwezi ntsuku. Kuyiwe kwixesha lokuphumla iSundowns ingaphezulu ngegowuli elinye. Aqale apho ayeke khona kwisigaba sesibini somdlalo ngokukhulu ukuzimisela. 
IChiefs inyuse igiya futhi kubonakala okokuba inxanelwe igowuli lokulinganisa kwisigaba sesibini. UHlompho Kekana ukhe wayivavanya iChiefs ngebhola embi ekude – kodwa ngelishwa lakhe, ifike ethe qwa uAkpeyi ezipalini zakhe. Kuthe kwakubonakala okokuba akufumaneki nto emva kwemizuzu eliqela kwisigaba sesibini, uErnst Middendorp ufake uKhama Billiat, uAnthony Akumu noDumisani Zuma wakhupha uLazarous Kambole, uWillard Katsande noSifama – obeqala ukudlalela iChiefs. UKennedy Mweene uthintele iibhola eziliqela ebizama ngazo ukubhalisa ebhodini iChiefs. Kwelinye icala, uPitso Mosimane ufake abadlali abafana no-Andile Jali noLebo Maboe endaweni kaKekana noZwane. Ngoku iSundowns iwuvalile umsantsa obuphakathi kwayo neChiefs. Emidlalweni emithathu eshiyekileyo, kulindeleke iChiefs neSundowns zilwelwe isicoco ngamandla sesizini ka-2019/20.",Iwuvalile umsantsa iSundowns emva kokuquthisa iKaizer Chiefs ebikade ibethwa ngumoya “Phezulu kwiPSL”!
"Liyinene elithi into exabisekileyo uye uyibone ukubaluleka kwayo xa ingekho okanye xa inqabile. 
Nako sivuka ekuqaleni kweveki amanzi ethontsi-thontsiza kancinci ezitephini. Ngelethu ibingathi ebezakuvalwa iiyure nje ezimbalwa aphinde abuye kwamsinya. Xa sifika e-ofisini sibuliswa yimiyalezo yokuba amanzi azakuvalwa into engangeentsuku ezintathu. Phofu sisiva ezi ndaba sele ephelile. Ezi zizinto esidla ngokuva ngazo zisenzeka koomaGcuwa; ayizozinto esikhe sicingele ukuba zingenzeka nakwiidolophu ezinkulu. 
Ibiseso siphithiphithi ke kweli Monti; phandle kugqitha abantu abaphethe iimbombozi, abanye bephuma kwiivenkile bephethe iibhotile ezininzi zamanzi, ukanti nakwiivenkile ezenza ikofu neziselo kubekwe izaziso ezithi akho manzi. Kude kwathi gqi noosomashishini abazibonele ithuba, bagqiba kwelokuba mabathengise amanzi ezitalatweni. Uthi xa ungena kwiivenkile ufike zonke iibhaskithi zinamanzi. Xa ujonga amaphephandaba kukhokela iindaba ezithi “Intlekele yamanzi” noo “Ayaphela amanzi eMtoni!” 
Yintlekele nyani. Zininzi izinto ezixhomekeke kula manzi. Umntu xa efika kwakhe okanye kokwabo uzakufika enze njani? Uzakuhlamba ngantoni? Uzakugungxula ngantoni? Uzakusela ntoni? Njalo-njalo. 
Noko ukuba umasipala waseBuffalo City ebekhuphe isibhengezo phambi kokuba baqale lo msebenzi wokulungisa imibhobho esuka edamini, abantu ngebekwazile ukugcwalisa amapheyile babenawo amanzi abanawo kwezi ntsukwana. Ngoku isuke yangathi liqubulo yonke le nto. Sinayo ingxelo engonobangela wolu nqongophalo lwamanzi kweli lanamhlanje iphepha. 
Ukungabikho kwamanzi iye yasisifundo esikhulu ngokubaluleka kwawo. Kudala oomasipala norhulumente ngenkqu bekhuthaza abahlali ukuba bonge amanzi. Ibengathi bathetha amampunge ngoba amanzi ayinto apha eqhelekileyo nesoloko ikhona. Kanti azakuhamba ahambe anqabe. Kude kubekho neentengiso ezithi kwimfazwe elandelayo emhlabeni kuzakuliwa ngamanzi. Ingxaki ikhona.",Imfazwe Yamanzi
"Zizindlu ezilithoba ezitshileyo kumakhaya asixhenxe eSinqumeni eQolweni eDutywa, ngumlilo ongaziwayo apho uvela khona ukusukela ngenyanga yoKwindla kulo nyaka.  
Ingxelo yabahlali ithi umntu owenza le nto untumeka izindlu zengca ezinzulwini zobusuku kuwo onke la makhaya. 
Inkokheli yabahlali abachaphazelekileyo kule ntlekele uSandi Mboyi, uthi abamazi ngenene unobangela wale ngxaki eQolweni.  
“Ukusukela ngenyanga yoKwindla kulo nyaka zizindlu ezintandathu ezitshileyo kumakhaya amathathu, umenzi wale nto usoloko esenza lo mkhuba xa kungekho bantu kula makhaya,” utshilo uMboyi. 
 NgoMvulo umhla wamashumi amabini anesithathu kutshe izindlu ezimbini, ngentseni yangoMgqibelo kwaphinda kwatsha ezinye izindlu. 
 “Umama uNovumile Mtyhida (89) usindiswe kukubalekela entombini yakhe, umlilo utshise engekho endlwini yakhe, kutsha iimpahla zonke kwindlu nganye kwezi zindlu,” utsho uMboyi.  
Kuzo zonke ezi zindlu abahlali bahleli esichengeni sokutsiba iintambo zombane ezinombane ongacinywanga. 
Kuyo yonke le meko abahlali batyhola amapolisa aseDutywa ngokuba awakhathali xa beye kufaka isimangalo esikhululweni samapolisa.  
UVuyisile Mtyhida uyakungqina oku, esithi kudala becela amapolisa ukuba athabathe amanyathelo.  
“Ukusukela ngenyanga yoKwindla sizixelile iziganeko ezibini zokutshiswa kwezi zindlu, siyatshiswa, ayasigxotha amapolisa aseDutywa xa siye kuxela ezi ziganeko,”utshilo uMtyhida.  
Ukanti othethe egameni lamapolisa aseDutywa uKhapteni Jackson Manatha uthi aziyonyani iingxelo zokuba bakhe bagxothwa aba bahlali kwisikhululo samapolisa. 
“Asiyonyani le yokuba kukho umhlali owakha wagxothwa eye kuchaza ingxaki yokutshiselwa umzi, amapolisa aqhuba uphando olubanzi ngesi siganeko,” uthethe watsho uManatha.  
Lo kaManatha uthi ikhona indoda ebanjiweyo etyholwa ngokutsha kwezi zindlu eQolweni eDutywa.  
“Ikwangabahlali abebeze emapoliseni nendoda engaphilanga ngengqondo beyityhola ukuba yiyo etshisa ezi zindlu, ithunyelwe esibhedleleni sengqondo loo ndoda,” uthethe watsho uManatha. 
Iqikelelwa kwisigidi (R1 million) ilahleko eyenzeke kwezi zindlu nanjengoko abantu betshelwe zizo zonke izinto ebezingaphakathi kuquka namaphahla wezindlu.  
“Iimbiza, izitya, iimpahla zokunxiba, ifenitshala, izixhobo zokusebenza eziquka irhafu, iipeki nezixhobo zombane zitshele ngaphakathi kwezi zindlu,” uthethe watsho uMtyhida. 
Othethe egameni leSebe lokuHlaliswa koLuntu kweli phondo uPhiwokuhle Soga, uthi balindele ingxelo kamasipala malunga nengxaki enje. 
“Kuye kufike isicelo esisuka kumasipala, bechaza ingxaki ekhoyo kuloo ndawo, thina sithumela amagosa ethu kamva kwenziwe uphando olukhawulezayo,” uthethe watsho uSoga. 
Inkokheli yabahlali uSandi Mboyi uthi abakrokreli nto ifana nokuthakatha kule ngxaki. 
“Ukuba ibinguvutha ngezingacimi, xa sicima ezi izindlu ziyacima ngaphandle kwengxaki,” utshilo uMboyi.",Yatsha imizi eDutywa
"I-Orlando Pirates iqinisekise ukuba imkhulule umdlali odlala ngasemva waseGhana, u-Edwin Gyimah, iphendulla isiceloo esifakwe ngulo mdlali.  UGyimah waba nengxabano nalowo wayengumqeqeshi uMuhsin Ertugral emva komdlalo ne-Ajax Cape Town ngoSeptember kunyaka ophelileyo. Eli qela laseSoweto laphanda isizathu sengxabano phakathi komqeqeshi nomdlali, liphinde laveza ukuba uGyimah wafaka isicelo sokukhululwa kweli qela phambi kwemidlalo ye-Africa Cup of Nations, ebiseGabon kutshanje. Ingxelo yeqela ifundeka ngolu hlobo: “ Siyi-Orlando Pirates siwuqhawule umtshato no-Edwin Gyimah. Iqela livumile ukumkhulula umdlali ngokwesicelo sakhe. UGyimah wafaka imbalelwano ngaphambi kokuya kwakhe kwimidlalo ye-Africa Cup of Nationa – apho wayemele ilizwe lakhe iGhana. Iqela lamkele isicelo sikaGyimah kwaye limqwenelela okuhle kodwa emadlelweni wakhe aluhlaza. UGyimah ebeyingxenye yeBlack Stars ezingadlalanga kakuhle kwi-2017 AFCON – apho iqela liphume kwindawo yesine kule tumente ebiseGabon. Isizathu sokucela ukukhululwa kweli qela ezixelwanga. UGymah wadlala imidlalo eyi-38 kuMabhakabhaka esuka kwiSuperSport United.    
I-Orlando Pirates iqinisekise ukuba imkhulule umdlali odlala ngasemva waseGhana, u-Edwin Gyimah, iphendulla isiceloo esifakwe ngulo mdlali.  
UGyimah waba nengxabano nalowo wayengumqeqeshi uMuhsin Ertugral emva komdlalo ne-Ajax Cape Town ngoSeptember kunyaka ophelileyo. Eli qela laseSoweto laphanda isizathu sengxabano phakathi komqeqeshi nomdlali, liphinde laveza ukuba uGyimah wafaka isicelo sokukhululwa kweli qela phambi kwemidlalo ye-Africa Cup of Nations, ebiseGabon kutshanje. 
Ingxelo yeqela ifundeka ngolu hlobo: “ Siyi-Orlando Pirates siwuqhawule umtshato no-Edwin Gyimah. Iqela livumile ukumkhulula umdlali ngokwesicelo sakhe. UGyimah wafaka imbalelwano ngaphambi kokuya kwakhe kwimidlalo ye-Africa Cup of Nationa – apho wayemele ilizwe lakhe iGhana. Iqela lamkele isicelo sikaGyimah kwaye limqwenelela okuhle kodwa emadlelweni wakhe aluhlaza. 
UGyimah ebeyingxenye yeBlack Stars ezingadlalanga kakuhle kwi-2017 AFCON – apho iqela liphume kwindawo yesine kule tumente ebiseGabon. Isizathu sokucela ukukhululwa kweli qela ezixelwanga. UGymah wadlala imidlalo eyi-38 kuMabhakabhaka esuka kwiSuperSport United.",UGyimah ukhethe ukulishiya iBhakaniya!
"IGenerations yaba ngundaba-mlonyeni ngenyanga kaCanzibe ngethuba ibuyela kwindawo yayo yokuqala njengowona mdlalo onkqenkqeza phambili kumdla woluntu loMzantsi Afrika.  
Lubonakele lungayekanga Uzalo nanjengoko luphinde lonyukela ngasentla kwindawo yokuqala, liphinda lisehlisela ngezantsi iGenerations. Kubonakala ngathi le midlalo mibini izakuthi gqolo ukuxhwithana ngendawo yokuqala! Masiphos’ amehlo kwiinkqubo ezikwi-Top 20 kumabonakude ngenyanga ephelileyo:  
1. Uzalo  
2.Generations   
3.Skeem Saam  
4.Vodacom Yebo Millionaires 5.Mfolozi Street  
6.Dream World  
7.Soccer Build Up  
8.Xhosa News 
 9.Zulu News  
10.Nyan Nyan  
11.Caf Champions League 2016  
12.Thandeka’ s Diary  
13.Selimathunzi  
14. Friends Like These  
15. Zaziwa  
16.Mokapelo  
17.Live Amp  
18. Now or Never  
19.Fan Base  
20. Uefa Euro 2016 Opening Ceremony",TOP 20: Iinkqubo zikamabonakude ngeyeSilimela!
"Inkundla ephakamileyo yaseMthatha ngoLwesibini isikhabile isicelo sesibheno ebesifakwe nguNkosikazi Winnie Madikzela-Mandela obebanga umzi oseQunu kaNelson Mandela.  
Le nkundla iyalele uWinnie ukuba ahlawule iindleko zesicelo. 
UMama wafaka isicelo sesibheno kwinyanga ka- Epreli emva kokungaphumeleli kwenzame zakhe zokufumana lo mzi, nangona wawushiywe kusapho lonke. 
 Igwetha likaMadikizela-Mandela uMvuzo Notyesi uxelele iAfrican News Agency ukuba le nyewe bazakuyithatha bayise kwinkundla yezibheno eBloemfontein.",Sikhatyiwe kwakhona isicelo sikaWinnie
"Amasandawana anike abalandeli bawo iKrismesi emuncis’iintupha emva  kokuphumelela ngeyona ndlala incomekayo. IMamelodi Sundowns ibhulele amasaka iBloemfontein Celtic ngemvula yamagowuli amane kwelinye jwi (4-1) kumdlalo we-Absa Premier Soccer League obudlalela eLoftus Versfeld Stadium ngale njikalanga yanamhlanje. Unozinti weCeltic ebequqa ebuyelela emva kwakhe eyolanda ibhola emnatheni kwade kwakane. Amagowuli weDowns afakwe ziziququ zodwa eziquka uThokozani Sekotlong, uPercy Tau, uTiyani Mabunda noThemba Zwane. Emva kwale mpumelelo, amakhwenkwe kaPitso Mosimane athe ngcu phezulu kwiPSL ngamanqaku angamashumi amabini anesibhozo nangona esenemidlalo esandleni. 
Nangona kungabangakho qela likwazileyo ukubhalisa ebhodini kwisiqingatha sokuqala somdlalo – kodwa umdlalo wona ubukwizinga eliphezulu. IDowns iwulawule kwasekuqaleni umdlalo; into engakwazanga ukuyifumana ligowuli ngenxa kaPatrick Tignyemb owenze umsebenzi oncomekayo ezimpondweni. UTau ubenelishwa kwisiqingatha sokuqala ngethuba ibhola yakhe entle ibetha epalini. Kanti naye uHlompho Kekana uphantse wangcangcazelisa umnatha – ibhola yakhe inqandwe emgceni nguTignyemb. Akukho nto ingako eyenzileyo iCeltic kwisiqingatha sokuqala ngaphandle kokuzama ukubamba iSundowns ebekubonakala ukuba ingxamele ifaka amagowuli. 
Zijikile izinto kwisigaba sesibini. IMamelodi Sundowns ibhakuzelise umnatha kumzuzu wesibini emva kokubuya ekhefini. Iwuphakamisile nayo iCeltic umdlalo wayo – kodwa iDowns iye yagalela amanye amathathu kulo mdlalo. Ngokwenza njalo, iSundowns iqokelele amanqaku amathandathu kwimidlalo yayo emibini kule veki. URonald Pfumbidzai ifake igowuli leSiwelele lokubika ekhaya edlale ngaphandle komqeqeshi wayo onqunyanyisiweyo kumdlalo wanamhlanje. Umdlali okhethwe njengomdlali othe waqaqamba kulo mdlalo nguPercy Tau – ongenelanga ukufaka igowuli, kodwa oncedisileyo ekudaleni amanye amagowuli weDowns namhlanje…. 
 
Mamelodi Sundowns: Onyango, Hachi, Arendse, Morena, Madisha, Manyisa, Kekana, Mabunda, Sekotlong, Zwane, Tau. 
Amalalela: Mweene, Ngcongca, Nthethe, Zakri, Zwane, Lebese, Ngele. 
Bloemfontein Celtic: Tignyemb, Pfumbidzai, Rikhotso, Ndengane, Letsoalo, Lubisi, Motshegwa, Baloyi, Hotto, Mabena, Phalane 
Amalalela: Chaine, Jembula, Mabasa, Mashikinya, Nyundu, Maruping, Mahlasela.",Ibiyimvula yamagowuli eLoftus Versfeld Stadium!
"KUTHE xibilili kuNontsikelelo Mabona (65) welokishana iZithulele eGcuwa emva kokuba urhulumente ethe wanikeza yena nabanye abahlali bale lokishana iziqinisekiso zobunini bezindlu ababezinikwe ngeminyaka yoo1970. 
Le lokishana yeyakhiwe liQumrhu lezoPhuhliso eMpuma Koloni iECDC ngeminyaka yoo1970 ngeenjongo zokuba abasebenzi bemizimveliso yaseZithulele babe neendawo zokuhlala. 
UMabona (65) wafika ngo1971, eze kumyeni wakhe owayesebenza eTranskei Development Corporation. 
“Ukuqala kwethu sasihlawula iponti eneshumi (R3) ngenyanga, mali eyenyuke de yaza kwikhulu leerandi (R100) kwiminyaka yokugqibela. 
“Siza kulala ubuthongo obumnandi, kuba kaloku bendingenayo le mali yokurenta. Ubunini besiza buthetha ukuba indlu yeyam buqu,” kutsho uMabona. 
Yena uLeticia Mtwebane (66), waseLady Frere, wafika eZithulele ngomhla wesithathu kweyoKwindla ngo1973.  
“Umyeni wam wayephangela eTDC, ze wanikwa indlu ngumsebenzi. Sasihlawula iiponti ezimbini ezineshumi (R5) ngenyanga. Ukugqibela kwethu ukuhlawula irenti ibilikhulu leerandi (R100). 
“Siyavuya kakhulu, kuba kudala sisehla sisenyuka sifuna ubunini beziza (title deeds). Besikhe sikhutshwe nguECDC xa singenamali.” 
Ethetha naba bahlali uOscar Mabuyane, onguMphathiswa woPhuhliso lwezoQoqosho eMpuma Koloni, uthe: “Siqhuba loo nkqubo yokubuyisela isidima sabantu bakuthi. Esi sipho nisinikwa ngurhulumente wenu apha eZithulele sibaluleke kakhulu, nendithembayo ukuba niyasivuyela. Kuba kaloku ukuba ebethanda urhulumente ebenozithengisa ezi zindlu zoyi105 enze ingeniso eyi-R5.7 yezigidi zeerandi.” 
USodolophu waseMnquma uSithembiso Ncetezo uthe: “Le nto ithetha ukuba ezi zindlu zezabo ngoku aba bahlali, into ethetha ukuba lowo ufuna ukuxandisa indlu leyo angakwenza oko eyazi ukuba akazukuphazanyiswa mntu.” 
sithandiwe.velaphi@inl.co.za",‘Ndandirenta iR3 ngo1971 kunzima’
"Kubonakala ngathi umdlali othandwa kakhulu ngabalandeli be-Orlando Pirates, * -Oupa Manyisa, angabuyela ebaleni emva kokuchitha ixesha elide kakhulu engadlali ngenxa yokonzakala. 
 Amabhakaniya aqubisana neKaizer Chiefs kumdlalo weCarling Black Label eFNB Stadium emva kwemini ngoMgqibelo. UManyisa wagqibela kwisizini ka’2015/16 awadlala kuyo imidlalo embalwa phambi kokonzakala. Ngoku le ndedeba iphilile kwaye ikulungele ukudlala kwakhona. Ezimnyama ngenkani ziphantsi koqeqesho olunzima kwinkampu esePotchefstroom. 
 Umqeqeshi weli qela, uMuhsin Ertugral, uzakujongana novavanyo lakhe lokuqala njengomqeqeshi wePirates ngoMgqibelo xa iqela lakhe liqubisana neqela awayeliqeqesha ngaphambili, iKaizer Chiefs. IPirates ibethe iMWU ngo’5-0 phambi kokubetha ne-Acom Bush FC ngo’3-0 kwimidlalo yokucweya ePotchefstroom.  
Kulo mdlalo wesibini * -Oupa “Ace” Manyisa ubuye namagowuli amabini kwaye ucinga ukuba le midlalo ibalungiselela ngokupheleleyo umdlalo wangoMgqibelo. “Kumnandi kakhulu enkampini, amalungiselelo ethu ahamba kakuhle kakhulu,” utshilo uManyisa kwikhasi lomnatha leBucs.  
Lo kaManyisa kulindeleke ukuba abengomnye wabadlali abazakuthi athembele kubo * -Ertugral kwisizini entsha. “UMuhsin ngungqondo-ngqondo womqeqeshi.  
Andinangxaki nezinto azifunayo. Ngoku abadlali bazama ukuziqhelanisa nendlela asebenza ngayo. Besihleli enkampini iveki yonke, ingase kuthi kanti ibiqala ngoku isizini. umqeqeshi ufuna sidlale umdlalo odibeneyo, sisebenzisane ebaleni futhi uyasithemba. Akukho mntu uzakugqama yedwa njengokuba etshilo umqeqeshi; siyaphumelela siliqela siphinde siwe siliqela xa kukubi,” utshilo uManyisa. 
 Lo mdlalo mkhulu wale veki kulindeleke ukuba ubukelwe ngamawaka-waka abalandeli bebhola nanjengoko amatikiti okungena athengiswa aphela kwiiveki ezimbini ezidlulileyo. Nangona umdlalo uzakulawulwa ngabalandeli, kodwa abaqeqeshi bazakuthi bajonge amandla abadlali babo kulo mdlalo wangoMgqibelo.",UManyisa angadlala ngoMgqibelo
"Unobhala weANC kwingingqi yaseAmathole uTeris Ntutu , uphume ngentunja kwindibano yokuqala yebhungua lomasipala waseMnquma, yokufungisa kooceba emva kokuba amalungu alombutho eMnquma ebefuna kuye esiqwini. 
Amalungu ombutho olawula ebelugcwabevu ngumsindo etyhola uNtutu kunye nesigqeba sakhe ngokutshintsha amagama abagqatswa ebekumele ukuba babengusodolophu, usomlomo kunye nesabhokwe sebhunga kumasipala. 
UThobeka Bikitsha wonyulwe njengosodolophu libhunga, uZibuthe Mnqwazi njengosomlomo ngelixa uZakhele Mkiva etynjwe njengesabhokwe sebhunga. Amalungu e-ANC eMnquma athi ebengalindelanga lamagama nanjengoko ayenyule abanye abantu. 
Omnye wamalungu obethetha egameni labahlali, uVuyolwethu Hani, uthi amasebe angamashumi amabini anesixhenxe eMnquma ayevumelene kwelokuba kusiwe igama likaThobokazi Ntanga kunye noNoluthando Qikane bakhuphisane ngesihlalo sobangusodolophu. USithembele Ncethezo kunye noSisa Matutu bebetyunjelwe ukuba bakhuphisane kwindawo yokuba ngusomlomo webhunga. 
“Sathumela amagama kwingqingqi ukuba kukhethwe kuwo kodwa kuthe ingekahlalwa indibano yebhunga seva amarhe athi lamagama atshintshiwe,” utshilo uHani.  
UNtutu uthi ulandele zonke iinkqubo zombutho phambi kokuba kuchongwe abagqatswa. “Into eyenzekayo apha kukho abo bafuna ukufezekisa iminqweno yabo besebenzisa igama leANC,” utshilo uNtutu.",Bebefuna kunobhala esiqwini abeANC
"Abaququzeleli beeSAMAs babhengeze uSomizi Mhlongo noTumi Morake njengababhexeshi bomsitho walo nyaka. 
Ukudityaniswa kwesi sibini kuza kuqinisekisa ukuba iqonga laseSun City lizakube lijulelwe ulonwabo lodwa, intsini, ukuqhula njalo njalo. 
UMhlongo udume ngokuba liyolisa kwimidlalo yeqonga, njengomsasazi kamabonakude nonomathotholo kwanemvumi. 
USomgaga besasaza la mawonga noThando Thabethe kunyaka ophelileyo. Ukanti noMorake kwelakhe icala, akaloqhula nje kuphela, kodwa ukwahlonitshiwe njengomsasazi ophum’ izandla kumabonakude. 
Ii-SAMA 23 zingobusuku bomhla we-27 kuCanzibe 2017, zakusasazwa ngqo kwiSABC 1 ngentsimbi yesibhozo.",Babhengeziwe abasasazi bee-SAMAs zalo nyaka
"Wothuse umzi uKapteni waMabhokobhoko, uSiya Kolisi, emva kweentetha zakhe azenze kumajelo eendaba kwilizwe laseJapan kutshanje. UKolisi uthi umongameli wokuqala woMzantsi Afrika okhululekileyo, uNelson Mandela, ebengeke ayixhase indlela ekwenziwa ngayo inguqu embhoxweni welizwe lakhe.  
Umbutho olawula umbhoxo eMzantsi Afrika, iSaru, wamilisela inkqubo enyanzelisa ukuba kubekho inani elithile labadlali abamnyama kwiqela lesizwe ngelizama ukunika ithuba lokudlala abadlali abangakwaziyo ukudlala emdlalweni owonganyelwe ngabantu abamhlophe kuzo zonke izintlu zawo.  
UMandela ngomnye weenkokheli ezalwela ukutshatyalaliswa kwengcinezelo nocalulo olwagquba iminyaka emininzi phambi kuka1994 eMzantsi Afrika. 
Kudliwanondlebe alenze eJapan, kucace okwekati emhlophe ehlungwini okokuba uKolisi akahambisani nenkqubo esetyenziswayo embhoxweni waseMzantsi Afrika ejoliswe ekuncediseni abadlali abamnyama abangafumani mathuba embhoxweni.  
“Andiqondi ukuba uMandela ebeza kuyixhasa inkqubo elandelwayo nangona ndingamazi. Bendingenakuthanda ukuchongwa ngenxa yebala lam ngoba lo nto ngeke ilincede iqela. Akufanelanga kunyanzeliswe inani labadlali elithile. Xa ufuna ukwenza iinguqu kufuneka uqale phaya ezantsi xa kuphuhliswa abadlali. Khafane ucinge, ukuba ndandingayanga kwizikolo zamaNgesi. Ndandingazukutya kakuhle futhi ndikhule kakuhle ngokwasemzimbeni. Mhlawumbi inani labadlali linganyanzeliswa phaya kwiCurrie Cup – kodwa awukwazi ukuchonga abantu nje kwiBoks ngenxa yebala. Kunzima eMzantsi ngoba sifuna iziphumo ezihle nenguqu,” utshilo uKolisi. 
UKolisi ube nguKapteni wokuqala omnyama kwiqela lesizwe emva kokunikwa uxanduva nguRassie Eramus kunyaka ophelileyo.  
Njengokuba umbhoxo wawubonwa njengomdlalo wabantu abamhlophe phambi kuka1994, AmaBhokobhoko aphumelele iindebe zehlabathi (1995 & 2007) kungekho badlali abamnyama kuwo. 
 Lo nto iye yanyanzela iSaru ukuba kubekho imithetho enyanzelisa ukuqukwa kwabantu bonke embhoxweni. Phantsi kukaErasmus kubekho inani elivisayo alichongileyo futhi baliqela nabadlali abanike ithuba lokudlala imidlalo yamazwe ngamazwe.",Akahambisani nenkqubo yenguqu embhoxweni uKolisi
"Oogqirha abangama87 beli loMzantsi Afrika ebebeqeqeshwa kwelaseCuba kwinkqubo ebizwa ngeNelson Mandela/Fidel Castro Collaboration, bathweswe izidanga kwiYunivesithi iWalter Sisulu eMthatha kuLwesihlanu esisuka kuye. 
 Eli ibe lelona qela elikhulu ukuthweswa izidanga phantsi kweNelson Mandela/Fidel Castro Collaboration kusukela oko laqala eli phulo ngonyaka ka1996, kwaye sele beyi732 oogqirha beli abaqeqeshwe phantsi kwale nkqubo nabaqeshwe kwizibhedlele ezininzi zeli loMzantsi Afrika.  
USekela Mphathiswa weSebe lezeMpilo kuZwelonke, uGqirha Joe Paahla uthethe wenjenje: “Oogqirha abaninzi abathweswe izidanga phantsi kwale nkqubo baziingcali kumacandelo amaninzi kwezobugqirha, endingabalula kubo omnye uGqirha owenze imbali, ngowokuqala wasetyhini kwiAfrika iphela ukubangugqirha wezotyando lwentliziyo.”  
UMphathiswa wezeMpilo uSindiswa Gomba uthi  lusuku olumnandi kakhulu olu kodwa kunomcelimngeni kwiPhondo lweMpuma Koloni lokunqongophala koogqirha, ithi ke lo nto eli phulo loogqirha baseCuba liza kuncedisa kakhulu.  
Utsho ehlaba ikhwelo kwaba gqirha okukuba mababuyekeze iindawo ababuya kuzo ngoba xa begqiba ukufunda abasafuni ukuya kwiindawo zasemaphandleni naxa sebenikwa isibonelelo sokuba bephangela emaphandleni, ibashiye ke lo nto benengxaki yabantu ekufuneka baye kwiindawo zasezidolophini xa befuna iinkonzo ezithile. 
 Omnye umcelimngeni kukuba baye kwizibhedlele zabucala kanti ayingomnqweno karhulumente ukuqeqesha abantu ze bahambe bayokusebenzisa izakhono zabo kwizibhedlele zabucala.  
Omnye woogqirha baseCuba, uGqirha Sofika Mkhiva noyinzalelwane yaseDikeni, uthi wazibandakanya neli phulo kunyaka ka2011 wayokufunda kwisiqithi saseCaribbean kwaye ngoku usebenza kwisibhedlele sasePort Shepstone kwiphondo laKwaZulu-Natal.  
UMkhiva uthi indlela ibingelula ukubakude nekhaya uze uqeqeshwe ngolwimi ongalaziyo kodwa ke ekwabulela oogxa bakhe ngokunyamezela.",Bathweswe izidanga oogqirha ababuya eCuba
"Imvumi yomculo weAfro Pop uBulelwa “Zahara” Mtukutana ithi ikhulele kusapho oluxabise inkonzo, kodwa iingxaki ezifike mhla eqala ukuduma emculweni zamnyanzela ukuba asele utywala ukuphozisa ingqondo. 
Oku kuvela kule veki ngethuba uZahara ezityand’ igila, esithi udiniwe kukuphila impilo yobuxoki. 
“Ndikhulele ecaweni, ekhaya kukhonzwa ndingazange ndabuphatha utywala njengokuba ndizobuphatha kweli Goli. 
“Utywala ndibuseliswe ziinkxwaleko, hayi ngokuthanda kuba bendicinga iingxaki ziza kusuka, ndicima zona ngokuziphosa kwiziyobisi. Ndiye ndaqaphela ukuba azimki koko ziyanda mandithathe isigqibo esakuthi senze utshintsho kwimpilo yam,” utshilo uZahara. 
“Ndizibone xa ndigqiba ibhotile yewayini ndindodwa ukuba ikhona ingxaki apha kum kwaye inkulu.” 
UZahara ebebalisela I’solezwe emva kokuba ethe wabhodla obekungaphakathi kuye kumnatha wonxibelelwano esithi “ngoku kwanele ukuphila impilo yobuxoki.” 
UZahara, nozalelwa ePhumlani eMonti, ukwakhwele ezehlela kuTK Nciza weTS Records kwakunye noSanele Dlamini weMLH Music esithi ngabo ababangele ukuba abe lixhoba kuba bamxhaphazile. 
Uthi kufikelele ixesha lokuba ngoku athethe kuba kudala esoyika ukuphuma phandle athethe. Uthi oosisi bakhe bakhe bazama ukumlwela kooTK ukuqala kwayo le mpi.  
“Ndabacenga oosisi bam ndibavala umlomo kuba ndisoyika ukuthetha kuba ndibazi aba bantu ukuba nantoni ingenzeka kubo, noTK wandigrogrisa esithi mandivale oosisi bam umlomo. Kuba nam ndandifuna ukuphila iphupha lam kanti liphupha lam eliza kundijikela.” 
Uthi wanyamezela ecinga ukuba uza kukhawuleza aphume kodwa wabona ukuba uye esoyela. UZahara uxelele I’solezwe ukuba zizigaqa ezenziwe nguTK neqela lakhe, kodwa okwangoku akakalungi ukuba angazikhuphela ngaphandle.  
“Ndifikelele kwithuba lokuba abantu bayazi ukuba le mpilo bayibona ndiyiphila intofontofo kuFacebook nakuInstagram, ayiyiyo le ndiyiphila manyani, intliziyo ilihlwili. Ndidiniwe kukuphila ubuxoki.”  
UZahara uthi uye walilo nexhoba lokuqhathwa nguDlamini weMLH Records kanti usasebenzisana noTK. Ukwadize ukuba ufuna imali yakhe yonke ayityalwa yiTS Records.  
Uthi ufuna ukusukela kwingoma awaduma ngayo uLoliwe ukuzo kutsho kuMgodi. Uthi okunye okumenze ukuba aphume elubala kungokuba oogxa bakhe kwezomculo bathule babe bekule meko yakhe kuba basoyika kwaye bephela ngenxa yokuthula. “Zininzi iimvumi ezihlaselwe sisifo soxinizelelo zithule zixhatshazwa kuba zicinga ukuba kuza kulunga, abanye becinga ukuphelelwa sisonka sabo.”  
Uthi ukuthetha kwakhe kumncedile kuba ngoku amagqwetha aphezulu kwawo lo mcimbi wakhe. Uthi nangoku sithetha nje zininzi iimvumi ezimtsalelayo ezinkulu ezaziwayo, ezisoyika ukuthetha.  
UZahara uthi uncedwe yinkxaso yabazali bakhe engamlibalanga noThixo. Uyavuma ukuba ubethakele kakhulu kwaye usifundile isifundo, uthi utywala ububonile ukuba abusiso isisombululo kwiingxaki. Enye yezinto ephambili eyaziwayo kukutyelwa kwakhe imali yiTS Records. 
Ukuphendula, uTK Nciza uthe uZahara ethetha oku nje kukuba izinto azimhambeli kakuhle njengoko ezimele. “Watshomana noSanele Dlamini ukuba bayokuvula inkampani le iyiMHL, andingeni ndawo mna. Ayikho imali esimkweleta yona. Konke anako wakufumana esekwiTS,” kutsho uTK. Uthe balindele ileta evela kumagqwetha kaZahara kodwa abanalo uvalo ngoba ubungqina banabo, bokuthi uZahara abamkweleti. 
UZahara uthi ufuna imbuyekezo yemali ekwizigidi ezilishumi zeerandi (R10 million) kwiTS Records. Uthi ube qashwa ngooR150 000 kodwa anikwe iR15 000. “Nayo loo R15 000 bendiyifumana emva kokubagqogqa. Beziphela iinyanga ezintathu nangaphezulu ndifuna imali,” utshilo uZahara.",‘Iingxaki zinditsalele ebhotileni’
"IiSharks zikhangela isitya ebumnyameni ngoku kwiSuper Rugby. Iziphumo zangale mpelaveki siya kuyo zibaluleke kakhulu kuba zizakucacisa ukuba libheka kweliphi na icala iqela likaGary Gold. 
NgoMgqibelo eli qela liza- kudlalisa abanye abadlali ngemva xa lidlala neeCheetahs. Umqeqeshi uGold, ubhengezile ngoLwesibini ukuba umdlali okhabayo uPat Lambie uzakubekelwa bucala nakule mpelaveki. 
ULambie wabetheka ngentloko kumdlalo wokuqala wovavanyo owawuphakathi koMzantsi Afrika ne-Ireland eNewlands. Sele kudlule phantse inyanga ngoku, kwaye uvavanyo olwenziwe kule veki luveze ukuba lo mdlali kusafuneka anikwe elinye ixesha aphile ngokugqibeleleyo. 
Omnye umdlali odlala ndaweninye noLambie, uGarth April ongadlalanga kakuhle ncam kwiveki ephelileyo kulindeleke ukuba aphinde avale indawo kaLambie. UGold ngoku kunyanzelekile ukuba enze utshintsho kubadlali bakhe bangemva. 
Inzalelwane yaseMthatha, * -Odwa Ndungane obenyanzeliswe ukuba asuke ephikweni ayokudlala ngasemva endaweni kaWillie Le Roux kumdlalo wabo neeLions, uzichaphazele iingxaki abebejongene nazo kula mdlalo babethwe kuwo. 
“Besisoloko sidlala ngabadlali abanye oko iqalile le sizini yeSuper Rugby bebesoloko beqala umdlalo. Bekunzima emva kokuba uPat, uWillie no-Andre kuye kwathiwa abazokufumaneka, noPaul Jordaan uye wenzakala usandula kuqala umdlalo. 
“Sinethamsanqa lokuba nabadlali abanomxhelo abafana noJP Pieterson okwaziyo ukudlala kwiindawo ezahlukeneyo ebaleni, kodwa utshintsho oluninzi ebaleni lusiphathele iingxaki,” utshilo uNdungane.",ULambie uzakubekwa bucala nakule mpelaveki
"Ukhuphoswano lwendebe ye-Absa Premier Soccer League luthande ukunyukela kwelinye inqanaba kule isizini. IMamelodi Sundowns, eziintshatsheli ezikhuselayo, ikhuphisana neCape Town City, iSuperSport United neKaizer Chiefs. Nakubeni umqeqeshi weDowns, uPitso Mosimane, ezimisele ukuyigcina le ndebe iphambili kwibhola yoMzantsi Afrika – kodwa uthi ucinga ukuba iCape Town City iza kuyiphumelela le ndebe.  
Eli qela laseKapa lihleli kwindawo yokuqala kwiPSL ukuzakuthi ga ngoku kwaye lamkela iChippa United kumdlalo walo ozayo ngoMvulo. UPitso ukuthethe oku ngethuba encokola neentatheli ngomdlalo omkhulu ophakathi kweqela lakhe neKaizer Chiefs ngo’15:00 eFNB Stadium ngoMgqibelo. UJingles ucinga ukuba iChiefs inethuba lokulibetha iqela lakhe kweli tyeli ngenxa yokonzakala kwabadlali bakhe abaliqela. 
“Andazi nokuba ukhona na umntu okule ngxaki sikuyo. Abadlali bethu abaninzi bonzakele. Kodwa ke siyazi ukuba kungenxa yemidlalo eminzi esiyidlalileyo ngaphezulu kwawo onke amaqela. Kutshanje besidlala neCape Town City – eyayineentsuku ezisibhozo uphumle,” utshilo uPitso. 
“Phambi komdlalo wethu neChippa United sasidlale imidlalo emininzi, emva koko kwanyanzeleka ukuba siye eKapa. Bekunyanzelekile kubekho umdlalo esiphulukana nawo kule imeko. Ndibona iCape Town City inethuba lokuphumelela indebe yePSL ngoba abadlali bayo baphumle ngokwaneleyo,” utshilo uPitso. 
Ephawula ngomdlalo wempelaveki, umqeqeshi weDowns uthe iChiefs ayixakekanga njengeqela lakhe, baya kulo mdlalo bengadinwanga. “Sihamba lonke eli thina. Kwinyanga ezayo, sizakube sidlala qho emva kweentsuku ezintathu. Kanti kusekho nemidlalo yeCaf Champions League. Andiqinisekanga ngeWits kwiConfederation Cup. Ndiqinisekile iSuperSport iza kuqhuba kakuhle kwiConfed Cup. Sonke sisengxakini. Siza kukhathazwa kukonzakala kwabadlali nokuhamba-hamba,” uvale ngalo mazwi uJingles.",UPitso uyinika iCape Town City indebe yePSL
"Igqala lomzabalazo uRaymond Mhlaba, owabayiNkulumbuso yokuqala yephondo laseMpuma Koloni, wabhubha elihlwempu into ebonakalisa ukuba wayeyinkokeli engajonganga siqu sayo. 
  
Oku kuthethwe yingqonyela yebhunga lamafa esizwe (National Heritage Council) uAdvocate Sonwabile Mancotywa, kwipalamente yephondo eBhisho ngoLwesine, ngethuba esenza intetho yesifundo ngobomi bukaOom Ray, nanjengoko esaziwa njalo uMhlaba. 
  
UMhlaba wazalelwa eBhofolo, ze ekukhuleni wazibandakanya nomzabalazo. Wayeyinxalenye yamabanjwa etyala laseRivonia athi agwetywa ngo1963 phantsi kwetyala lobhukuqo-mbuso. 
  
UMancotywa, owayengumphathiswa wezemidlalo, ubugcisa nenkcubeko phantsi kwekhabhinethi kaMhlaba, uthi kuninzi okungathi kufundwe kuOom Ray ziinkokeli zanamhlanje. 
  
“U-Oom Ray ngumzekelo wenkokeli esinokufunda kuyo thina zinkokeli zanamhlanje. Ku-Oom Ray, isikhundla eburhulumenteni kwakufana nebhaso. Ulisebenzele eli lizwe kwaye ubuninzi beengcingane zakhe azaziwa ngabantu abaninzi beli,” utshilo uMancotywa. 
  
“Nangona nje uOom Ray wayenamava athe xhaxhe kumzabalazo weli, wayezihloniphile izimvo zezinye iinkokeli nangona zazingaphantsi kuye ngeminyaka,” utshilo uMancotywa. 
  
UMancotywa ukwavakalise ukuba kukwizicwangciso zakhe ukubhala incwadi ngobomi bukaMhlaba. UMhlaba ubhubhe ngonyaka ka2005 eneminyaka engamashumi asibhozo anesihlanu. 
  
 Ukanti umasipala waseRaymond Mhlaba, owenziwa yidolophu yaseBhofolo, Dikeni, Bedford, Adelaide, Xesi, Balfour neSeymour – uvakalise ukuba ukwizicwangciso zokwakha umfanekiso oqingqiweyo kaMhlaba.    
Ukanti umasipala waseRaymond Mhlaba, owenziwa yidolophu yaseBhofolo, Dikeni, Bedford, Adelaide, Xesi, Balfour neSeymour – uvakalise ukuba ukwizicwangciso zokwakha umfanekiso oqingqiweyo kaMhlaba.",Mancotywa: Wafa eyimpula kalujaca uOom Ray
"IKUMKANI yamaXhosa uMpendulo Zwelonke Sigcawu ubalule ukuhlwempuzeka kwakhe nokuhamba ecela phambi kwenginginya ebibuthelene Komkhulu eNqadu kuGatyana kwimpelaveki esiyishiya ngasemva, ebiyokubhiyoza naye nanjengoko efince iminyaka engamashumi amahlanu wazalwayo.  
Nangona nje ebalula indlala Komkhulu, uSigcawu, esebenzisa iKing Zwelonke Foundation, ukwazile ukuqokelela imali engaphaya kwesigidi seerandi (R1.2 million) ukuze abhiyoze nesizwe sakhe kulo nyaka. 
 “Le mali siyiqokelele ngoncedo lomfo wakwaGoba (uDumisani) endamsondeza kuba ndibona isakhono sakhe sokuququzelela iiSATMA Awards. Loo mali asiyoyam, yeyesizwe sam. Ngenxa yale mali, ndiza kukwazi ukolula isandla sam, ndifikelele kwabo bangathathi ntweni,” utshilo uSigcawu.  
USigcawu uthi imeko yokunqongophala kweentsiba zokwenza uphuhliso Komkhulu imenza ukuba angalali behlayo ebusuku. 
“Bantwana begazi ndilihlwempu elihambe licela, kuba ndifuna siphuhle isizwe endisikhokeleyo. Ayindiphilisi into yokubona isizwe sakowethu silambile, sigcwele ulwaphulomthetho nentswelongqesho,” utshilo uSigcawu.  
Kulo mba wokucela utsho esithi: “Kuye nabani na onokundinceda, ndicela iimoto zohlobo lweMini Bus (Iveco) ukuze ndikwazi ukuhamba ndityelela neenkosi endizikhokeleyo. Imoto endinayo incinci yanela kuphela abantu abahlanu.” 
Kwinginginya ebibuthelene Komkhulu, uSigcawu uthe: “Intliziyo yam ichulumancile kukunibona nizokubhiyoza nam. Ubukho benu bubonakalisa ukundithanda nokundixabisa. Nam ndiza kwenza njalo kuni. Ndinithanda nonke kwaye ndifuna nindicebise xa nibona ukuba ndiphuma ecaleni.”  
Phakathi kwezinto eziza kuxhanyulwa luluntu olukhokelwe yile kumkani zizitulo ezinamavili (wheelchairs) ezilikhulu elinamashumi amabini anesihlanu neziswe ngoncedo lweKing Zwelithini Foundation KwaZulu Natal.  
Kukwakho nezihlangu ezikumakhulu amahlanu ezithengwe yingqonyela yakwaSAA uVuyani Jarana logama abafundi abahlelelekileyo beza kuxhamla kwiziqhusheki zangaphantsi (sanitary pads). 
 Ibhanki uNedbank uthembise ngokubinza ngeekhompyutha ezingamashumi amathathu kwisikolo esiza kukhethwa yile kumkani.  
AbakwaNedbank bakwathembise ngokufundisa uluntu lakwaXhosa ngezakhono zokulima ze baphinde baqeqeshe ulutsha olungaphangeliyo ngezakhono zoshishino.",Kumkani Zwelonke: Ndilihlwempu elicelayo
"Namhlanje I’solezwe lesiXhosa lidibene nomnye umlandeli weChippa United ongeva blowu nastatshi ngayo futhi oqinisekisa ukuba uyilandela naphi apho iya khona. UKhasta usibalisela banzi ngothando nohambo lakhe neeChilli-boys. 
Pedro Mapelo: Siyakwamkela kweli phephandaba. Ngokufutshane, ukuba ungubani, uhlalaphi? 
Kayalethu Tu: Igama lam ndinguKhayalethu, ikhaya lam liseTinarha, kodwa ngokokuhlala ndikwaNobuhle. Abandaziyo bathi ndinguKhista. 
PM:Uqale nini ukuba ngumlandeli weChippa United? 
Ndaqala ukulandela iChippa United kula nyaka yafika ngawo apha eBhayi. Eyona nto yanditsala kakhulu apha kuyo kukuba yayisondele kum okanye yayifikeleleka njengomntu ebehleli ezithandela ibhola. Ibhola yinto endiyithandayo kakhulu, kangangokuba ndikwanguye umququzeleli wemidlalo apha kulo mmandla wam. 
PM: Kunjani ukuba ngumlandeli weeChilli-boys? 
Kumnandi kakhulu ukuba ngumlandeli weChippa ngoba sifumana ithuba lokuqokelelana singabalandeli siphinde sakhane ngezinto zobom.  
Enye yezinto ezimnandi ngokuba yinxalenye yesebe labalandeli kukuba siyasondelelana nabalawuli beqela nabadlali bayavuya kakhulu xa sidibana nabo. 
PM: Uziva njani njengokuba iChippa United ivale isizini kwindawo yesithandathu? 
Siyavuya kakhulu. Basebenzile abadlali bethu kwisizini ephelileyo nangona besinengxaki yokubethwa kakhulu kwimidlalo yangaphandle. Ukufumana indawo yesithandathu yimbali kweli qela lethu. 
PM: Khawusiphe iqela lakho njengomlandeli omkhulu. 
Daniel Akpeyi, Diamond Thopola, Nkosinathi Mthiyane, Maponyane, James Okwuosa, Thamsanqa Sangweni, Joseph Molongoane, Buyani Sali, David Zulu, Andile Mbenyane noMlambo. 
PM: Umyalezo wakho kubaphathi beChippa United nakubantu beMpuma Koloni. 
Ndifuna ukuthi abaphathi beChippa mabazame bafumane abaxhasi kule sizini ukuze bazokwazi ukubamba abadlali bangahambi ngokubabhatala imali engcono kunokuba besenza.  
Ingase iChippa United ibenezinto ezenzela abantu ngoba yeyabantu. Okunye endikunqwenelayo kukuba abantu balapha eMpuma Koloni bayixhase iChippa kakhulu ngoba kuphela kweqela esinalo apha.",UKhista uthi uyaziwa jikelele ngokuthanda iChippa United
"UDUSHE loonoteksi eMthatha lushiye omnye wabakushishino lweeteksi ebhubhile ngethuba kuthululwa iimbumbulu ngamadoda angaziwayo kwirenki yeeteksi yaseCorana kufutshane nodederhu lweevenkile iCircus Triangle eMthatha izolo. 
Ixhoba lalo mlo, eliqikelelwa kwiminyaka engamashumi amabini anesihlanu, liyinzalwelane yaseCorana eLibode, kwaye belisebenza njengomncedisi (taxi conductor) waseCorana eCircus Triangle. Kuvakala ukuba lidutyulwe ngamadoda ebehamba ngesithuthi esiluhlobo lweDouble Cab nathe abaleka kamva. Kwesi siganeko kushiyeke konzakele abantu ababini, omnye wabo ungeniswe esibhedlele onzakele ngokumasikizi lo gama omnye enyangwe kwikhemisti wakhululwa kamva. 
Othethela amapolisa kummandla waseMthatha uWarrant Officer Dineo Koena uthi awukaziwa unobangela wokudutyulwa kwexhoba okwangoku.” 
Ixhoba lidutyulwe inxeba elinye esifubeni lasweleka ngoko nangoko, kwalimala abantu ababini. “Sicela umntu onolwazi ngesi siganeko axelele amapolisa, ingxelo esiyifumene kwindawo yesiganeko ibonakalisa ukuba esi siganeko sinxulumene nodlame loonoteksi nanjengoko ixhoba lincedisa erenkini,” utsho uKoena. 
Sele befikelele kwisine abantu asele bedutyulwe babulawa kolu dushe lonooteksi kulo nyaka kuphela kwiziganeko ezine ezenzeke kwindawo yaseMbuqe, Bongweni kwidolophu yaseMthatha naseNtlaza.Indoda ezibonele ngamehlo engavumanga ukubizwa ngegama ngeloyikisela ukhuseleko lwayo nephangela kwirenki yaseCorana ithi, lo mlo uqale kwinyanga ephelileyo emveni kokuba isithuthi saseMthatha kumbutho ka-Uncedo Service Taxi Association sithathelwe imali ngonooteksi baseLibode kodwa lo nto akhange ithathelwe manyathelo ngamapolisa aseLibode. 
Le ndoda ithi ixhoba lidutyulwe ngethuba isithuthi sikawonkewonke saseLibode besizothathelwa imali njengendlela yokuziphindezela kanti kukho le veni egade esi sithuthi saseLibode, ngethuba oonoteksi baseCorana bewela, kwadutyulwana. 
UKoena ukwathi banazo iingxoxo abanazo nabaphathi becandelo lezothutho, uthi esi siganeko senzeke kanye ngethuba bephuma kwingxoxo.",Isidumbu emva komlo woonoteksi
"Usekela mongameli wombutho olawulayo uCyril Ramaphosa, uxelele abalandeli beANC eBoitekong eRustenburg ukuba uluntu luyayithanda i-African National Congres (ANC).  
URamaphosa ebekule ndawo ukuza kugaya inkxaso. Uthi nokuba imeko inzima kanjani kulo mbutho kodwa uluntu lusayilandela futhi luyayithanda iANC.  
Ukwabulele inginginya yabalandeli balo mbutho ngenkxaso abayinikayo.  
URamaphosa uthi imicelimngeni ejongene noluntu bayayazi efana namanzi, umbane, kwakunye nemisebenzi.  
Usekela mphathiswa uthi izicwangciso abanazo zokukhawulelana nezo ngxaki.",Ramaphosa: Uluntu luyayithanda iANC
"Ibe zindidi ngeendidi ezahlukeneyo nezitsala umdla impahla zefashoni zabafundi baseWalter Sisulu University nobungenakutsho nokuba zithungwe ngabafundi xa ujongile ngethuba bebonisa ngazo kuMnyhadala weFashoni.  
Lo mnyhadala ubuqhutywa yile yunivesithi eHemingways ngempelaveki.  
Abafundi babonakalise umdla nochulumanco ngobu busuku bengakholelwa ukuba ezi mpahla zenziwa ngabanye babafundi babo eWSU. 
Abafundi ababonise ngetalente yabo yokuthunga ibingamashumi asixhenxe anesithoba bephuma eMonti nakwiKhampasi eseGcuwa.  
Ngolu suku ibilukhuphiswano kwitalente, ingulowo ebonisa ngesakhe isakhono ekuthungeni nobe kusenza ukuba kubenzima kubagwebi abebephethe olu khuphiswano. 
Kodwa kunjalo abagwebi bade baphuma nabona bagqwesileyo kumsebenzi wabo wezandla.  
Abo nguPhila Ngwendu elandelwa nguSiphosethu Dyubele, kwindawo yesithathu yanguAnathi Plaatjie ze owesine yanguMoreblessing Ndlovu. 
OkuLawulo kwiSebe lezeFashoni eWSU, uSibusisiwe Nodada, uthe abathandi befashoni mabahlale belindele ifashoni esematheni kubafundi bakhe. 
Lo mnyhadala ubanjwa rhoqo ekupheleni konyaka ngeenjongo zokukhuthaza aba bafundi kwaye nomsebenzi wabo ubonwe luluntu. 
abongile.ginya@inl.co.za",I-WSU ityhile kwelinye ikhasi ngefashoni
"Umqeqeshi weSouthern Kings, uRobbie Kempson, ukholelwa kwelokuba liseza kuqhuba kakuhle iqela lakhe kwiPRO 14.  
Oku kuvakaliswe nguKempson emva kokutywatyushwa kweKings kanabom yiEdinburgh ngo61-13 emdlalweni obuseScotland kwimpelaveki egqithileyo.  
IKings isazuze impumelelo enye kule sizini kwaye isahleli emsileni kwiPRO 14. Ifolosi yeKings, uPieter Scholtz, ikhutshwe ngekhadi elibomvu ngenxa yokudlala kakubi nguJohn Barclay. Lo nto iliqhwalelisile iqela laseBhati.  
UKempson uthi uyakholwa ukuba lisenakho ukuzuza impumelelo iqela lakhe.  
“Okokuqala, mandiqhwabele izandla iEdinburgh ngokuzuza impumelelo emdlalweni wokuqala enyakeni. Idlale kakuhle kakhulu. Kwimizuzu yokuqala, nathi sidlale kakuhle. Lo nto indinika ithemba lokuba singenza ngcono kule isizini. Siphulukene nolawulo lomdlalo emva kwekhadi elibomvu likaPieter Scholtz,” utshilo uKempson. 
UKempson uthi ingxaki elijongene nayo iqela lakhe okwangoku yindlela abacinga ngayo abadlali abanamava.  
“Okwangoku indlela abacinga ngayo abadlali yiyo esasokolisayo. Abadlali abaninzi bethu abanamava abakakuqheli ukudlala kwiPRO 14. Ngekulula ukuba ibingabadlali abaselula ababesihambe nabo,” utshilo uKempson. 
 Le ndedeba ithi bayazama ukubiza iingcali ezinokusombulula le ngxaki.  
“Siyazama ukuzisa abantu abaza kunceda abadlali bethu ukuze batshintshe indlela abacinga ngayo. Sikhe sabiza nendadi ephume izandla, ugqirha Kirsten van Heerden. Sizimisele ukubanceda abadlali bethu,” utshilo uKempson. 
Nangona iqela lakhe lisathe gabhu engxakini, uKempson uthi ukuzalelwa kwakhe eMpuma Koloni nokuqhelana nesimo seli phondo kuza kumnceda kwiinzame zakhe zokuhlangula iqela.  
“Ndiyinzalelwane yeli phondo. Ndiyazazi iingxaki abajongene nazo abadlali. Siliqela labaqeqeshi sinako ukulihlangula eli qela ,” utshilo uKempson. 
 Kumdlalo olandelayo, iKings iza kungquzulana neCheetahs ngomhla wama25 eBhayi.",UKempson uqinisekile ngokuhlangula iKings
"“Ubudlelwane phakathi kweYunivesithi iFort Hare kwakunye nosapho lakwaNtantala nelo lakwaJordan busukela kwiminyaka yoo1930 futhi kuyabonakala ukuba asokuze buphele.” 
La ngamazwi kaNjingalwazi Sakhela Buhlungu, ingqonyela yaseFort Hare, ngethuba le yunivesithi ibisamkela amaphepha ophando abhalwe nguGqirha Phyllis Ntantala-Jordan owafumana isidanga kweli ziko-mfundo kwiminyaka yoo1930. La maphepha anikezwe ngokusesikweni ngunyana kaNtantala-Jordan, uPallo Jordan, obesakuba nguMphathiswa wesebe lezobugcisa nenkcubeko. 
Ngokokutsho kukaBuhlungu, la maphepha aqulathe yonke into ebhalwe nguNtantala-Jordan ngethuba esaphila. UNtantala-Jordan, obhubhele eMelika nyakenye, wayetshate nombhali kwanengqondi uArchibald Campbell (AC) Jordan. UJordan (AC) wazalelwa eMbokothwana kuTsolo logama uNtantala-Jordan ezalelwa eTyekelebende eDutywa. 
UBuhlungu uthi bachulumancile ukufumana la maphepha nanjengoko beyazi ukuba azakunceda abafundi abaninzi abenza uphando. “Umntu omaziyo uGqirha Ntantala-Jordan uyakuyazi ukuba aqulathe umgangatho la maphepha,” utshilo uBuhlungu. 
UJordan (Pallo) uthi ngumama wakhe buqu owayalela ukuba aziswe eFort Hare la maphepha. “Wathi xa esenza esi sicelo, ndaqala ukwenza unxibelelwano neFort Hare. Zange ibenangxaki iFort Hare yathi makuziwe nawo la maphepha. Ukuze ubone ukuba iFort Hare ibiwafuna nyhani la maphepha, yiyo eyahlawula iindleko zokuthutha la maphepha ukusuka eMelika ukuza apha eFort Hare,” utshilo uJordan, esaleka ngelithi unethemba lokuba ayakusetyenzelwa le nto umama wakhe ebefuna asetyenziselwe wona – uphando. 
UNtantala-Jordan, waziwa njengengqwayi-ngqwayi yezembali, inkcuba-buchopho, umbhali, isifundiswa kwanetsha-ntliziyo lamalungelo oluntu. 
Kusenjalo, uJordan (Pallo) uthe wasungula ngokusesikweni incwadi yakhe ethi Letters to my Comrades kwiholo iMiriam Makeba laseFort Hare eMonti. Le ncwadi iqulathe ubuncwane nobunkcuba-buchopho boncwadi lukaJordan oludibanisa iminyaka engaphaya kwamashumi amane osiba lwakhe. 
Ubuninzi bokuqulathwe kule ncwadi, ngokokutsho kukaJordan, zizibhalo esele zikhe zapapashwa kodwa zifundeka ngcono ngoqhogelwano kule ngqokelela. 
UJordan uthi unikwe intshisakalo nguFidel Castro, ongasekhoyo nobesakuba yinkokeli yelizwe laseCuba, ukuze enze le ngqokelela. Uthi ezi zibhalo azikhethwanga nguye koko zikhethwe ngabantu abasondeleyo kuye. Yiya evenkileni uthenge, uzifundele!",Uncwadi lobuncwane lukaNtantala-Jordan lunikezwe uNokholeji
"UMAKADENETHA womsasazi kanomathotholo, uSiphiwo Magoda, uthi abaphathi nabaqulunqi bakanomathotholo kufuneka baqiqe, badidiyele iinkqubo ezisemagqabini bavelise nabasasazi abakwanjalo. 
UMagoda ebencokolela I’solezwe lesiXhosa phambi kwemibhiyozo yokuqaphela amashumi amane (40) eminyaka kususela oko waqala ukusasaza. 
Yayingumhla we19 kweyeDwarha ka1982 ngethuba uMagoda ezibandakanya nonomathotholo welo xesha, iRadio Transkei. 
Ukhumbule olu suku lokuqeshwa kwakhe esithi ingathi bekuyizolo. 
“Ndamkelwa ngamaxhwangusha anjengoTheo Mcinga owayenguMphathi Sikhululo noOxley Sandile Maya owayejongene neeNkqubo zoSasazo. Ikwangabo ababentyontyela, befaka ifuthe lokuba ndigqibelele, bendithembile nam ndingafuni kubaphoxa ukubonisa inkuthalo, inyameko kwanoluleko,” ukhumbula atsho uMagoda. 
Kule minyaka ingama40 yokusebenzela umzi wosasazo, eli gqala lomsasazi lenze iinkqubo ngeenkqubo laze kananjalo lakhokela nakumacandelo aliqela. 
“Ndibeyintatheli, ndade ndaliSekela Ntloko leeNdaba eRadio Transkei, ndangumqeqeshi weentatheli ukungena kwam eSABC ngo1993  njengeNtloko yeCandelo elo, kulungiselelwa unyulo jikelele luka1994,” kuqhayisa uMagoda. 
UMagoda ngumbhexeshi wenkqubongxoxo yoMhlobo Wenene ethi Umxholo kuMhlobo. 
Wayekhona ngethuba kusungulwa esi sikhululo seSABC eGqeberha. 
“Ndathunyelwa eGqeberha ukuza kuncedisa ukudibanisa iRadio Transkei, Radio Ciskei neRadio Xhosa – kwazalwa Umhlobo Wenene FM. Zange ndibesaphindela eGoli kuba uMhleli oPhezulu owayephethe ngoko, uBarney Mthombothi wathi mandiphuhlise iCandelo leeNkqubondaba,  kwatsho kwavela uLaphum’ ikhwezi ekuseni, naleyo  yasemin’ emaqanda ukongeza kumnqongo waleyo yasemalanga. Ukusuk’ apho ndanguExecutive Producer weCurrent Affairs, ndabuya ndanguMhleli wokuqokelelwa kweendaba (Editor  Radio Assignments) iminyaka elishumi eGqeberha, ndandulukela eSea Point eKapa ndanguMhleli kumabonakude (Editor: TV Assignments), ndayeka emva kwe10 leminyaka ndabuyela eBhayi njengombhexeshi woMxholo kuMhlobo,” kubalisa uMagoda. 
UMagoda ligqibelo kubantwana abathathu. Uzalelwe ze wakhulela kwidolophu yakuGatyana. 
Abaphulaphuli boMhlobo Wenene bahlala bemncoma bemtyibela ngokuthetha isiXhosa esimnandi nesityebileyo. Uthi oku kwenziwa kukuba ezalelwa kwikhaya lesiXhosa esingaxutywanga nesingenampembelelo zezinye iilwimi. 
“Ndicinga ukuba kukwakho nesiphiwo sokwazi ukulusebenzisa ulwimi lwenkobe kwanokuzingca nokuziqhelanisa ukuthetha isiXhosa,” kutsho lo makhwekhwetha wezosasazo. 
UBaw’ uZizi uthi iimeko zivuma useza kuqhuba ebhexesha le nkqubo ithandwayo yoMhlobo Wenene nanjengoko abaphathi besoneliseka ngumsebenzi wakhe. 
Ebuzwa ngemingeni yale mihla ejamelene nosasazo, uMagoda uthi usasazo lusengxakini ngenxa yokukhula kwesantya sokhuphiswano kuba zininzi izikhululo, ezinye zisasaza ngeintanethi. Kodwa ekwathi ulwalamano phakathi konomathotholo namaqonga onxibelelwano yinguqu ebanzi nekhuthazayo. 
“Kule mihla kulula ukwazi ukuba into othetha ngayo inika umdla ongakanani ngoko nangoko ngokujonga amanani kumakhasi onxibelelwano, nto leyo yayingekho kudala kuba olu qhagamshelwano lwalucalanye. Ithi le nto iyonke abaphathi nabaqulunqi kufuneka baqiqe, badidiyele iinkqubo ezisemagqabini nabasasazi abakwanjalo,” kucebisa lo msasazi. 
Uthi umnqweno wakhe ngowokuba unomathotholo uyeke ukukruqula ngokwenza into enye ekukuthetha nje, kodwa  makakhuphisane nomabonakude, makafike kuqala ezindabeni  nasekupapasheni. 
Imibhoyozo yokuvuyisana nalo msasazi kwiminyaka engama40 ekunomathotholo ibibanjwe kwimpelaveki ephelileyo kwisikolo awayefunda kuso iSt Johns College eMthatha.",UMagoda ujong’ emva apho asuka khona nezosasazo
"Inye into oyifumanayo xa ethetha uMongameli omtsha weCaf: ufuna kusetyenzwe. Kungenziwa nje kuba kugqithiswa usana kunina, ufuna umsebenzi osemgangathweni ophezulu futhi oza kuthatha iCaf uyibeke endaweni ephezulu ebholeni yehlabathi. Oku kucace ngca okwekati emhlophe ehlungwini ngethuba uGqirha Patrice Motsepe ethetha namajelo eendaba eGoli ekuqaleni kwale veki emva kokonyulwa kwakhe njengoMongameli weCaf ngaphandle kokuphikiswa eRabat, eMorocco, ngoLwesihlanu weveki ephelileyo. Ungene esikhundleni ngexesha elinzima iCaf ingaqhubi kakuhle kwicala lezezimali nakwezolawulo – izinto eziqhokra kakubi uphuhliso lwebhola ekhatywayo. 
“Zininzi izinto ezifuna ukulungiswa,” utshilo uGqirha Motsepe. “Soze ndibe nguMongameli weCaf esisidodo, eza kuthi xa kuphela iminyaka emine ibe ingenanto ebonakalayo eyenzileyo. Kufuneka iCaf enamandla futhi ekwaziyo ukuzenzela ingeniso,” utshilo uGqirha Motsepe. Emva kwentlanganiso yokuqala kaMotsepe, iCaf igqibe kwelokuba iyigcine indlela itumente ye-Afrika eqhutywa ngayo. Oku kuthetha ukuthi iAfrica Cup of Nations (Afcon) iza kubanjwa qho emva kweminyaka emibini nangona amaqela aseYurophu ethanda ukuyigxeka xa engafuni ukukhulula abadlali. 
“Ikhona imibono eyahlukeneyo – kodwa iAfcon iza kuqhubeka qho emva kweminyaka emibini,” utshilo uMotsepe, oncwase ukuqhogana neenkampani ezinkulu ukuze zigalele imali kwiCaf efuna ukutyala imali kuphuhliso lwebhola ye-Afrika. Isizathu esibangela ingaguqulwa iAfcon kungoba yeyona engenisa imali kwiCaf elahlekelwe zizigidi zedola emva kokuqhawula isivumelwano samalungelo okusasaza imidlalo ayethengiselwe inkampani yaseFrance. Into yokuqala uGqirha Motsepe ekulindeleke ayenze kukufumana inkampani eza kuthenga amalungelo okusasaza yonke imidlalo yeCaf ifumaneke nasebantwini base-Afrika abangakwaziyo ukuyibukela ngoku.",UGqirha Patrice Motsepe akazimiselanga ukukhokela iCaf esidodo
"Elowo nalowo ebelangazelela ukufikelela kwikhawuntali, ukuze aqiniseke ngenene ukuba ubufumene utywala.","Ukrozo bengxangile, benxanelwe ukunxila"
"NguGqirha wokuqala kusapho lwakhe kwaye engumntwana wokuqala ukufumana imfundo enomsila kokwabo. 
Lo nguBathini Baphiwe Gqwaru, onguGqirha Gqwaru namhlanje emva kokuthweswa isidanga sezoNyango yiYunivesithi yaseWalter Sisulu eMthatha. 
UGqr. Gqwaru, 24, wazalelwa ze wakhulela eMbizana. Wenze amabanga aphantsi eSt Patrick’s SPS, eBizana Village JS, waze wadlulela eSt Johns College apho aphumelele khona iMatriki. 
UGqwaru ngomnye phakathi kwentaphane yabafundi bezoNyango baseWSU abaqhayise ngempumelelo yabo kumakhasi onxibelelwano izolo (ngoLwesihlanu). 
Engawuvali umlomo, ebalisela I’solezwe lesiXhosa, uthi bekungelula. 
“Ekugqibeleni, ndingathi ndigqibile, okwangoku. Emva kweminyaka emithandathu ndingathi ndiphumle,” kuthetha uGqr. Gqwaru emva kokuthweswa isidanga seMBChB. 
Uthi unyaka wakhe wesibini kwezi zifundo zoNyango wawunzinyana, kuzalwa intombi yakhe, ngelixa kwelinye icala umama wakhe elahlekelwa ngumsebenzi. 
Uthi kulapho kwaye kwafuneka aqalise axhase usapho lwakhe ngezemali ngelixa kwelinye icala ekwangumfundi. 
“Kodwa andifuni kunaba kakhulu ngaloo minyaka, ngoku ndigqibile, ndichulumancile, ndingxamele ukuqalisa ngomsebenzi,” kutsho lo gqirha. 
UGqr. Gqwaru uthi unomdla wokunyanga kwicandelo labantwana (paediatrics) nenyuroloji xa izinto zimhambela kakuhle. 
“Eli cala lelona ndilithandayo kwaye abantwana ndiyabathanda. Ndingathanda ukunceda abantwana, ingakumbi abasezilalini,” utsho. 
UGqr. Gqwaru uthi abantwana abanesigulo sokugogeka kwamalungu omzimba (cerebral palsy) bafumana ubunzima kwaye yena angathanda ukufundisa banzi ngesi gulo. 
Okwangoku uthi ufuna ukuya kuziqhelanisa nomsebenzi (internship) eAddington Hospital eThekwini. 
Uthi angathanda ukubulela usapho lwakhe ngenkxaso, ingakumbi kumama wakhe oqinisekise ukuba uyagqiba esikolweni. 
UGqr. Gqwaru uthi ngowokuqala ukuba nguGqirha kwaGqwaru, kwaye engowokuqala ukuya eyunivesithi, esithi oku kuthetha ukuba uvulele abeza emva kwakhe indlela. 
I’solezwe lithi halala! kuni nonke nithwele izidanga kumacandelo ngamacandelo!",Ungxamele ukunyanga othweswe isidanga yiWSU
"Abaphathi benkampani ekuthiwa yiR&G Consultants baluthathele kubo uxanduva lokugubhulula italente nokuxhasa ibhola ekhatywayo kwiidolophu eziphantsi kweO.R.Tambo District.  
Kwiveki ephelileyo baququzelele itumente yebhola ekhatywayo enkulu ekuthiwa yiR&G Soccer Challenge equke amaqela alishumi elinesithandathu aphume kwiidolophu ezifana neFlagstaff – apho kwazalelwa umphathi wenkampani, iNgqeleni, uMthatha neLibode. Amaqela abemele iFlagstaff ebemane: yiJabula, iHeavy Stars, iNew Aces neTry Again.  
INgqeleni ibimelwe yiGuqaza, iHappy Brothers, iHappy Team neHotspurs. Wona uMthatha ubumelwe yiFairfield, iHome Defenders, iJazz Lovers neGreen Lovers. ILibode ibithumele iNduna Aces, iSpear, iAce Milan neArsenal. 
Imidlalo ekhiqene kuyo amaqela phambi kwemidlalo yokugqibela ibibanjelwe eMthatha International School Sports Ground iintsuku ezimbini zonke.  
Ngokokutsho komququzeleli wetumente, uMatinise “Tiech” Toni, ingcingane yabo besisigqeba isoloko ikukudibanisa amaqela ebhola ekhatywayo asezilalini ukuze akwazi ukuziqokelelela imali enokuthi iwancede xa esiya kudlala kumanqanaba aphantsi kweSafa kwiphondo leMpuma Koloni. 
 Ukuvumbulula italente entsha yenye yezinto eziphambili kubaququzeleli betumente bencediswa ngamadoda aziwayo ebholeni afana noZolile Mthetho obekade engusompempe wemidlalo yePSL. 
Emva kwemidlalo eqingqithe iintsuku ezimbini, iJabula Football Club iphumelele indebe ekhatshwe yimali engamawaka alishumi elinesihlanu eerandi (R15 000) emva kokuvuthulula iGreen Lovers ngo’3-0 emdlalweni wokugqibela ngeCawe ephelileyo.  
Yona iLovers izixolise ngamawaka asixhenxe namakhulu amahlanu eerandi (R7 500) emva kokuvala itumente ebinzima kwindawo yesibini.  
Amaqela amane aphambili aya kwitumente eza kube iseThekwini. Zonke iindleko zohambo lwamaqela omane ziza kubhatalwa yiR&G Consultants.",Ligoduke neR15 000 yonke iqela laseFlagstaff!
"Amakhosi azinzile kwindawo yesixhenxe kwiPremier Soccer League emva kokudlala ntangane emdlalweni wanamhlanje. Umdlalo oqale ngesantya esiphezulu obuphakathi kweKaizer Chiefs neBlack Leopards – ushiye uninzi luphoxekile emva kokuba uphele ebambene ngo’1-1 eThohoyandou Stadium ebigcwele ithe qhu ngabalandeli bebhola ekhatywayo (18 0000) baseLimpopo. Bekulindeleke iChiefs ifumane amanqaku amathathu emdlalweni wanamhlanje emva kokubethwa yiBaroka FC ngo’1-0 kwiveki ephelileyo ngenxa yokungawasebenzisi ngokupheleleyo amathuba ekhona. Umqeqeshi wayo, uErnst Middendorp, uqale umdlalo ngabadlali abafana noLorenzo Gordinho, uKabelo Mahlasela, uWillard Katsande nabanye – kodwa iChiefs yakhe ayikwazanga ukuyibetha iBlack Leopards edlale kakuhle isiqingatha sokuqala. UMwape Musonda weLeopards, ohamba phambili ngokufaka amagowuli kwiPSL, namhlanje akabonakalanga nangotshengele emdlalweni. 
Emva kwesiqingatha sokuqala somdlalo, iBlack Leopards neKaizer Chiefs ziye kwixesha lokuphula zibambene ngegowuli elinye macala (1-1). ILeopards iqale yankqonkqoza kwiimpondo zeChiefs kwimizuzu yokuqala. UKarabo Tshepe noMwape Musonda ngabona badlali abaphantse bayonzakalisa iChiefs eqale umdlalo ngabadlali abatsha abasixhenxe. UBernard Parker uphantse wabeka ibhola emnatheni ngentloko emva kokungquba ibhola ebigotywe nguRamahlwe Mphahlele. Khange kube kudala, uAndriamirado “Dax” Andrianarimanana ubhakuzelise umnatha emva kokudlalelwa kakuhle nguWillard Katsande noKabelo Mahlasela. UMarks Monyai ufake igowuli elihle leLeopards ngentloko emva kwebhola ebibekwe phantsi kufuphi nomhlaba kaDaniel Akpeyi. UMwape Musonda uphoswe ligowuli emva kwebhola echithwe nguMario Booysen endaweni embi. 
UDax, ofake igowuli lakhe lokuqala njengomdlali weChiefs, uphantse wafaka elinye igowuli emzuzwini wamashumi amahlanu anesihlanu. Ibhola yakhe inqandwe ngumdlali wasemva weLeopards. Nangona ebehlaselana omabini amaqela – kodwa isantya somdlalo besithande ukuhla kwisigaba sesibini. UKhama Billiat ukhabe imbumbulu yebhola emzuzwini wamashumi amahlanu nesibhozo ephakathi kogxudululu lwabadlali beLeopards abakwazileyo ukuyinqanda ayafikelela kunozinti. Umqeqeshi weChiefs, uErnst Middendorp, ukhuphe uReeve Frosler, obeqala ukudlalela iChiefs, wafaka uPhilani Zulu endaweni yakhe. Yona iLeopards ifake uJoseph Mhlongo ngelizama ukuqinisa umdlalo wayo. Ibhola kaKarabo Tshepe iphumeme ecaleni ayikhabe eyedwa emhlabeni kanozinti. UNdlovu uvale ibhola embi kaZulu. Komnye umdlalo, iHighlands Park ibethe iMaritzburg United esemsileni ngo’1-0 emdlalweni obubanjelwe eMakhulong Stadium. Kanti yona iChippa United ibethwe yiBidvest Wits ngo’1-0 izolo eBhayi. 
   
Leopards: King Ndlovu, Marks Munyai, Chris Katjiuka, Jean Munganga, Pentjie Zulu, Khuliso Mudau, Lehlohonolo Masalesa, Tshwarelo Bereng, Lifa Hlongwane, Karabo Tshepe, Mwape Musonda. 
Amalalela: Rotshidzwa Muleka, Rhivhavhubzi Ndou, Lesedi Kapinga, Ivan Mahangwahaya, Robert Ngambi, Joseph Mhlongo, Thokozani Sekotlong. 
Chiefs: Daniel Akpeyi, Ramahlwe Mphahlele, Mario Booysen, Daniel Cardoso, Lorenzo Gordinho, Reeve Frosler, Adrianarimanana, Willard Kantsande, Kabelo mahlasela, Bernard Parker, Khama Billiat. 
Amalalela: Bruce Bvuma, Ryan Moon, Siphelele Ntshangase, Philani Zulu, Siyabonga Ngezana, Given Thibedi, Njabulo Blom.",Amakhosi abuye nomnqongo emva kokubambana neBlack Leopards
"Iphelile indlela yeMamelodi Sundowns emva kokuba ibanjwe ngobhongane yi-Al Ahly emdlalweni weCAF Champions League ophele ngegowuli elinye macala eLucas Moripe Stadium ngenjikalanga yanamhlanje. Amasandawana akakwazanga ukufumana amagowuli amathathu eqandeni ebiwadinga emdlalweni obunzima namhlanje ePitoli emva kokubethwa kwawo ngo’2-0 emdlalweni obuseCairo International Stadium kwiveki ephelileyo. Ukufika kwe-Al Ahly kwangoko eMzantsi Afrika kuyisebenzele ngoba ikwazile ukuziqhelanisa neemeko zaseGauteng kwangethuba. Iinzame zikaPitso Mosimane neqela lakhe zokuphakamisa indebe yezwekazi le-Afrika kwakhona ziphanzile kwakhona – kodwa lo nto ibanika ithuba lokuphefumla nokukhusela indebe ye-Absa Premiership emidlalweni eshiyekileyo. Amathuba amabini athe gqi ekuqaleni komdlalo akasetyenziswanga nguThemba Zwane noRicardo Nascimento ovinjwe indlela nguMohamed El Shenawy ezipalini. 
Amaqela aye kwixesha lokuphumla ebambene ngegowuli elinye macala. Oku kwenzeke emva kokuba uLebohang Maboe egwaze umkhonto ekhaya ngokufaka ibhola ezipalini zakhe emzuzwini wamashumi amabini ananye. Umtshutshisi omkhulu, uGaston Sirino, ufake igowuli lokulinganisa ngebhola ayinikelwe nguThemba Zwane. Ibhola egotywe nguHlompho Kekana ayisetyenziswanga kakuhle nguSibusiso Vilakazi oyizame ngentloko. Emva kwexesha elingephi, uPitso ukhuphe uMosa Lebusa, endaweni yakhe wafaka uTebogo Langerman ofike wayishukumisa iAl Ahly ngeebhola eziphuma ephikweni. Umdlalo ubulawulwa yiSundowns kwaye ikwazile ukunyanzela iAl Ahly ukuba ihlale emhlabeni wayo ixesha elide – kodwa ayincedanga lo nto ngoba (iAl Ahly) ibeze eMzantsi Afrika izokukhusela into enayo. Nangona iSundowns yayikhe yabetha iAl Ahly ngamagowuli amahlanu eLucas Moripe Stadium – amathuba okwenza lo nto kwakhona ebembalwa emva kokubethwa eCairo emdlalweni ogqithileyo. 
  
Sundowns: Onyango, Madisha, Nascimento, Lebusa, Ngcongca, Kekana, Jali, Sirino, Zwane, Vilakazi, Maboe. 
Amalalela: Mweene, Langerman, Arendse, Mabunda, Mahlambi, Mhulise, Meza. 
Al Ahly:  ElShenawy, Maaloul, Rabia, Yaser, Fathy, El Soulia, Dieng, Metwally, Geraldo, Ajaye, Badji.",IDowns ibanjwe ngobhongwane yi-Al Ahly yaphuma kwiChampions League
"Udibene nenyoka iphung’ umhluzi unothimba waseBhayi ngethuba ebebanjwe ngobhongwana wakrazulelwa nalo maphekepheke amaxwebhu eesamoni ebetshambaza ngawo.  
Lo mbhodamo wenzeke ngethuba ibhunga lomasipala waseNelson Mandela belibambe intlanganiso yalo kwiholo iErnest Swanepoel kwidolophu yaseDespatch ngoLwesihlanu esimshiyileyo.  
Le sherifu ibithwele loo maxwebhu ithunywe ukuwadlulisela kooceba bombutho weDemocratic Alliance(DA) uTrevor Louw, Neville Higgins noMbulelo Manyathi ngokomyalelo walo mbutho. 
Esi sithathu saba ngoobholelecaleni nonobangela wokwahlukana kweDA nenqatha selijinga emlonyeni ngokuthi basebenze nxamnye nezigqibo zalo mbutho zokungavoti nomdibaniso obizwa ngokuba yiBlack Caucus equka iANC, EFF, UDM, UF neAfrican Independent Congress (AIC). I-DA, efike ingxamile kule ntlanganiso, ikhatshwa liqaqobana lamalungu aphethe amaqwakuqwaku amaphepha abhalwe imibhalo ethi makehle uBobani, ibineqikili lokuphakamisa ivoti yokungabi nathemba ngakuSodolophu ohleliyo uMongameli Bobani, iqamele ngezityholo nokuba uphantsi kophando lweeHawks ngotyiwo lwemali yophuculo lwendlela yeIPTS nangokududulelwa phandle kwala malungu mathathu kulo ntlanganiso.  
Lo mbutho ubanga ukuba esi sithathu kuquka noBobani lowo – abanalungelo lokuhlala kuloo ntlanganiso. 
 Itsho phantsi kwaqhum’ uthuli  iDA ngethuba uSomlomo weli bhunga uBuyelwa Mafaya, esalela unothimba, esithi uphazamisa intlanganiso kuba akanalungelo lokuhambisa amaxwebhu anjalo intlanganiso iqhuba, nemibutho ekhokela kumasipala ivotela ukuba kungabikho voti yakungathembakali ngakuBobani. 
 Usinde ngezikasibi ngethuba unothimba lowo, ebanjwa ngobhongwana, kwakrazulwa nalo maphepha alahlwa phantsi, wasimbela isinqe ukugoduka emva kokufonywa ngabahlali ebebevutha ngumsindo besithi uyadelela.  
“Ube nenkani kwangentseni simxelela ukuba akanalungelo lokuza kunikezela ngalo maphepha,  sisithi aba bantu banezindlu zabo apho angahanjiswa khona, khangela ke iinkani zakhe zimbeke phi,” utshilo omnye unogada ongavumanga kuzichaza. 
 Inkokheli yeDA kweli phondo, ekwanguceba kulo masipala, uNqaba Bhanga, uthe abazokuncama – baza kubuya ngaye uBobani.",Usinde ngokulambisa unothimba waseBhayi
"IIMVUMI kuquka nabasasazi beenkqubo zeMaskandi kwizikhululo zikanomathotholo ezincinane eMpuma Koloni, baphakathi koluhlu lwamagama atyunjwe njengabachongwa abalindele ukuwongwa ngembasa yeSouth African Traditional Music Achievement Awards (SATMA) kulo nyaka. 
Olu luhlu lubhengezwe kumsitho obubanjelwe eMbombela, eMpumalanga kwimpelaveki ephelileyo. 
Aba baquka iimvumi zeli phondo ezityunjelwe kwibakala leBest IsiXhosa Artist/Group ezifana noYallunder, Abafana bakuQumbu noSihlangu Semfene. 
Ukanti abasasazi bomculo wesintu kwizikhululo zosasazo zeMpuma Koloni abakhuphisana ngembasa yeBest Traditional Music Community Radio Presenter baquka uYandisa Zizele weKhanya FM yaseGcuwa, uSilulami Dumezweni weNkqubela FM yaseGqeberha, uKhangelani Ngxak’ isefrijini Nkosana weIngwane noJikijwa weNgqushwa FM. 
Lona iphondo leMpuma Koloni livan’ amandla nelaseGauteng, iLimpopo neFree State njengelona phondo linesebe lobuGcisa neNkcubeko elisebenzayo. Iya kuzala nkomoni? Iya kubonana ngaloo mhla mkhulu. 
Xa ufuna ukubona amanye amabakala nendlela yokuvotela omthandayo, ungatyelela kwa: www.satmaawards.co.za 
Xa uvota ubhala igama lalowo umchongayo, uthumele ikhowudi esecaleni kwegama lakhe ku49495, iSMS ixabisa iR1. 50.",Iimvumi nabasasazi beMpuma Koloni babizwe kwiSATMA
"IDABI eliphakathi kukaGareth Cliff ne M-Net likhulise amarhe okuba ugqogqo lwetalente lwee-Idols lungahlehliswa. 
UCliff uthe ntimfa amaphepha asemthethweni phambi kweM-Net ngenxa yokugxothwa kwakhe kwinkqubo yee-Idols. 
UM-Net wabika ukuba ugxothe lo kaCliff ngeentetha azenze emva kwengxoxo-mpikiswano engobuhlanga edalwe nguPenny Sparrow. 
NgoLwesihlanu, amagqwetha kaCliff anike uM-Net amaxwebhu asemthethweni, aze ngoMvulo avakalisa ukuba izinyanzeliso zawo aziselwanga so, esithi ayaqhuba necala lezomthetho. 
U-Eric Mabuza, noyinxalenye yegqiza lamagqwetha amele uCliff, naye ukungqinile ukuba indumasi yegqwetha, uDali Mpofu, uzakukhokela kulo nyewe. 
Ukanti noxa kunjalo, ii-auditions zokukhangela iimvumi ezilandelayo zizakuqhubekeka ukuqala ngomhla we-30 kuJanyuwari eThekwini. 
Encokola nabemithombo yeendaba, intloko yezopapasho eM-Net, uNondumiso Mabece uthi eli ayilotyala. 
“Okwangoku, akukabikho tshintsho kwinkqubo yee-Idols.”","Ekho engekho uCliff, zihlabela-mgama zona ii-Idols!"
"BEBESELE bebala iintsukwana phambi kokuba bakhumbule unyaka wokuqala lingekho ilungu labo losapho uMayenzeke Skade waseKhowa (Elliot), kodwa endaweni yokumkhumbula bathiwe nkaa ngentlungu yokubiwa kwelitye kwingcwaba lakhe. 
UMayenzeke usweleke kweyoMqungu 2019, ze wenzelwa ilitye kwidlaka lakhe kwindawo ebizwa njengokuba kuKwilokishi Endala eKhowa. 
Ilitye likaMayenzeke labiwa kwinto ekholeleka ukuba ngumkhambathi onexesha elide eqhuba kula madlaka. 
Abantu bale ndawo bathi sele ifana “noqhelekile” into yokubiwa kwamatye, ayokuthengiswa kwimizi yabangcwabi okanye kwimizi ethengisa amatye okungcwaba. Le yingeniso kwabo bathenga la matye xa egqiba kubiwa. Bawathenga ngemali ephantsi xa egqitywa kubiwa emva koko baxhumise amaxabiso xa bewathengisela ezo ntsapho zifuna ukungcwaba. 
Ebalisela I’solezwe lesiXhosa, uWilson Skade, uthi bothuka ngentseni yosuku phambi kweKrismesi ukuba ilitye lomntakwabo libiwe. 
“Ilitye saqaphela ukuba libiwe ngentseni yomhla wamashumi amabini anesine kweyoMnga 2019 kuba kwasa lingekho. Ngoko nangoko sayokubikela amapolisa aseKhowa. Noxa nje sifake isimangalo emapoliseni, saqhuba nokuzisezelela umkhondo. Emva kweentsuku ezimbini, ngomhla wamashumi amabini anesithandathu kweyoMnga 2019, sawufumana umkhondo, wokuba ilitye lomntakwethu likumzi wabangcwabi eMaclear. 
“Sabaleka saya kulo mzi wabangcwabi safika salibona ilitye, babe belibhala ngokokutsha. Sabona ukuba masiyokuthatha amapolisa aseMaclear, afika ambamba umntu okwafikwa ebhala. Sabuya nalo ilitye labe sele linombhalo wumbi,” kutsho uWilson. 
UWilson uthi lo mrhanelwa osebenza kulo mzi wabangcwabi waseMaclear uvele phambi kweNkundla yaseMaclear ngomhla wesibini kule nyanga yoMqungu apho athe wanikwa umdliwo wamawaka amahlanu eerandi (R5 000). 
Emva kokuba enikwe lo mdliwo eMaclear uthathwe wazovalelwa eKhowa, kodwa akazange aphinde abekwe tyala kuba umantyi, ngokokutsho kosapho lakwaSkade, wavakalisa ukuba umrhanelwa akanakugwetywa kabini. 
“Into engasonelisiyo yile yokuba kugxilwe kuphela kumbandela wokuba lifunyenwe phi ilitye kuyeke ukugxilwa kule yokubiwa kwelitye,” kutsho uSkade. 
USkade uthi yabakhubekisa umphefumlo ukufumanisa ukuba ilitye lomntakwabo libiwe. “Akukabimnandi nangoku,” utshilo esithi maninzi amatye asele ebiwe eKhowa. 
“Maninzi kakhulu amatye abiweyo apha eKhowa. Umkhondo wokubiwa kwelomntakwethu sawuva ngomfo waseDyoki othi bona bancedwa kukuya kulo mzi wabangcwabi baxelele umnini wala ndawo ukuba ohlukane nokweba amatye wabantu,” utshilo uWilson. 
Iinzame zokufumana uluvo lalo mzi wabangcwabi azikhange ziphumelele ngethuba sibhala eli nqaku, into eyenza kubenzima ukubiza igama lawo.",Umkhuba wokubiwa kwamatye kumadlaka aseKhowa
"Kwiinyanga ezimbalwa ezidlulileyo siye sajonga iindlela ezahlukeneyo zokukunceda ugcine imali eyaneleyo yokuthatha umhlalaphantsi ungekho phantsi ngoxinizelelo. 
 Nangona kubalulekile ukufumana imali eyoneleyo xa usondela kwiminyaka yakho yomhlalaphantsi kubalulekile, kukwabalulekile ukuba usebenze ngobulumko ngokulondoloza kwakho ukuqinisekisa ukuba imali yomhlalaphantsi ayipheli. 
 Njengoko sisondela ekupheleni kochungechunge lwethu ngokucwangcisa umhlalaphantsi, amanqaku ambalwa okugqibela aya kujonga ngeendlela ezahlukeneyo zokukunceda ukulawula ngocoselelo ukugcinwa kwakho komhlalaphantsi. Ukuqala, siza kucubungula ezinye zezinto eziphambili ezixhasa inkqubo yokuthatha umhlalaphantsi.  
Ukuqonda oko ukuba bathetha ukuthini kunye nendlela abasebenza ngayo, linyathelo lokuqala ukuze bakwazi ukwenza izigqibo ezinolwazi malunga neemali zakho zexesha elizayo. 
Zeziphi iindlela ozikhethayo xa ufuna umhlalaphantsi? 
Ukuba ulilungu lengxowa yomhlalaphantsi, unokukhetha ukuba: 
Thatha isinye kwisithathu(one-third) somvuzo wakho wokuthatha umhlalaphantsi njengemali yentlawulo yemali kwaye usebenzise inzuzo eseleyo ukuthenga isibonelelo esinikezelwa ngumhlalaphantsi (esibizwa ngokuba yi-annuity); okanye usiyeke isixa semali kwaye usebenzise inzuzo epheleleyo ukuthenga i-annuity. Ubuncinane bomyinge we-annuity okwangoku nguR247 500. Oku kuthetha ukuba  inzuzo yakho yomhlalaphantsi ingaphantsi kwexabiso lemvume, ungavunyelwa ukuthatha inzuzo epheleleyo ngemali. 
Imithetho yokuthatha umhlalaphantsi kwiProvident Fund iyahluka kancinci. KwiNgxowamali yokubonelela unokuthatha i-100% yengeniso yakho yomhlalaphantsi njengesixa semali. Ukuba uthatha isigqibo sokuthatha imadlana kunjalo, (okanye uthathe isigqibo sokungathathi kwamali ezinkozo), inzuzo eseleyo iya kufuneka isetyenziswe ukuthenga i-annuity. 
Kubalulekile ke ukwazi ukuba urhulumente ucinga ukutshintsha imithetho malunga nokuhlawulwa kweeNgxowamboleko zeProvident Fund ukusuka ngomhla we-1 Matshi 2018, ukuba zihambelane nezePensions kunye nePension Annuity Funds. 
Ziziphi iintlobo ezahlukeneyo ze-annuity? 
Kukho iintlobo ezimbini ezibanzi onokukhetha kuzo, i-Living Annuities kunye ne-Gauranteed. Apha ngaphantsi yinkcazelo ekwinqanaba eliphezulu lezinto eziphambili zeemveliso ezimbini: 
Ii-Annuties eziphilayo (Living Annuities) 
Kwi-Annuity ephilayo unayo inzuzo kunye nokuguquguquka kokukhetha utyalomali oluthile olwenza ixabiso lomgaqonkqubo wakho. Uvumelekile ukuba ukhethe inani lemali engenayo oyifumana ngokuqhelekileyo evela kwi-investments – oku kuphakathi kwe-2.5% -17.5% yexabiso elipheleleyo ngonyaka, kwaye unokutshintsha le pesenti kanye ngonyaka, ngonyaka wesikhumbuzo sokuqala kwepolisi yakho. Xa usweleka, abaxhamli bakho bayakuzuza kwimali yakho eshiyekileyo. Ixabiso leLiving Life Annuity aliqinisekanga kwaye luxhomekeke kutyalomali lwakho kunye nemali yakho yomvuzo engenayo. Oku kuthetha ukuba ubeka emngciphekweni imali yakho ngokuhamba kwexesha xa ingalawulwa ngokuchanekileyo. 
IAnnuities eqinisekisiweyo (Gauranteed Annuities) 
I-Annuities eqinisekisiweyo yenzelwe ukuhlawula imali ngentsalela yobomi bakho, kungakhathaliseki ukuba uhlala ixesha elingakanani. Ziye zithengiswa ziinkampani ze-inshorensi xa uthenga ishorensi  ngempumelelo (kunokuba utyale imali yakho yonke yomhlalaphantsi). Ingeniso oyifumanayo isekelwe kumanani amaninzi, njengokuba umgcini-inshorensi elindele kangakanani ukuba uphile kunye nohlobo lwe-annuity oyithengayo. Ngenxa yokuba inshorensi iqinisekisa ingeniso yakho, umvuzo wemali uhlala uphantsi kakhulu xa uthelekiswa nemilinganiselo ephezulu engenayo efunyenwe kwi-Living Annuity. Nangona kunjalo, akukho mngcipheko wokuba ungadlulisa umvuzo wakho emva kokufa kwakho akukho ntlawulo kubaxhamli bakho, nangona kukho iinketho ezithile ongazongeza kwimigaqonkqubo yakho (kwi-premium) ukuvumela abaxhamli bakho ukuba baqhubeke befumana ingeniso emva kokudlula kwakho emhlabeni. 
Zeziphi iirhafu eziza kufuneka uzihlawule? 
Nangona isabelo somvuzo wakho womhlalaphantsi othenge ngaso i-annuity (okokusebenzisa ukuthenga i-annuity) ayikho phantsi kwerhafu, ingeniso oyifumanayo kwi-annuity ihlawuliswa ngokusekelwe kwiminyaka yakho kunye nemali engenayo. 
Ukuba uthatha isigqibo sokuthatha isixamali sentlawulo yomhlalaphantsi, isixamali eso siyakutsalwa imali yerhafu nesifunyanwa kwirhafu ekwingxowamali yeRhafu yengxowa-mali yomhlalaphantsi okanye uluhlu lwerhafu yenzuzo. Okwangoku, i-R500 000 yokuqala ihlawuliswa kwi-0%, emva koko isixa sentlawulo sihlawuliswa kumaqela angu-18%, i-27% ne-36%. Kubalulekile ukuba uqaphele ukuba irhafu isetyenziswe kwisiseko esibalulekileyo. Oku kuthetha ukuba i-fund yangaphambili yomhlalaphantsi yomvuzo, isibonelelo semali kunye nezibonelelo ezithile zokunciphisa unokuthi ziqwalaselwe xa zibala i-tax tax account. 
Isishwankathelo, kukho into onokuyiqwalasela xa usenza isigqibo malunga nesithuba somhlalaphantsi. Ukwazi ukuba okanye ungathathi isabelo semali ngexesha lomhlalaphantsi okanye ukuba yeyiphi inkokhelo yokuthenga i-annuity yokuthenga engaba nzima. Ngexesha elingasentla linikezela ngophawu oluphezulu lwezinye zezinto eziphambili, yinjongo efanelekileyo ukubonisana nomcebisi wezezimali ozimeleyo ukuseka isicwangciso sokuthatha umhlalaphantsi esilungileyo (kunye nentsapho yakho).",Indlela yokuphuma nemali ebonakalayo yomhlalaphantsi
"Abahlali baseKamvelihle kwaWard 53 eMotherwell, batyhola uSodolophu weNelson Mandela Bay uMongameli Bobani ngokukhetha iphel’emasini xa enikezela ngeenkonzo.  
Oku kuthethwe ngabahlali abe bevutha ngumsindo abamise ngxi iinkonzo ngoLwesithathu kule veki betshisa amatayala avuthayo bevala iindlela ezingenayo neziphumayo eMotherwell. 
Abahlali abaqale imigushuzo ngabendawo yoogobityholo ebizwa iAsijiki ababanga ngelithi iinkonzo zinikwa elinye icala lamatyotyombe elibizwa iNomakanjani. 
Bathi intsusamabandla iqale emva kwentlanganiso noCeba obaxelele ukuba umbane uzokufakwa kuqala eNomakanjani nanjengoko imali iphumele ela cala, yaye iAsijiki izokufumana isabelo semali yeenkonzo emva kohlahlo lwabiwomali loomasipala kwinyanga yeKhala. 
Abahlali ebebengathethi nanye ethethwa nguceba banyanzelise impendulo ekhawulezileyo kusodolophu begrogrisa ngelithi abazuvota ngomhla wesibhozo kuCanzibe ukuba abawufakelwa umbane. 
Usihlalo wabahlali, uNompumelelo Mana, ubethe ngenqindi phantsi esithi uBobani makazifeze izithembiso zakhe angacalucaluli.  
“UBobani makangayiqhekezi phakathi le wadi, iinkonzo makazohlule ngokulinganayo. Wayethe masiwusebenzise umhlaba, siyawusebenzisa, makasinike iimfuno zethu. Sisiqalo esi ukuba asiwufakelwa thina umbane siseza kuqhuba noqhankqalazo yaye sizokuqiniseka ukuba iprojekthi ayiqhubi nakwela cala,” ufunge watsho. 
Bathi into evus’umnyele ngentseni ziingxelo abazivileyo ezithi sezikhona izixhobo zokufakelwa umbane abantu baseNomakanjani, banyanzelisa ukuba zohlulwe phakathi nakubo ziziswe ngokukhawuleza.  
“Sifuna u50/50 wezinto ezenziwayo kule wadi hayi ukuba kulungelwe icala elinye, umbane siyawufuna nathi yaye asizuvota ungafakwanga. Sisebugxwayibeni apha sidinga nezindlu zangasese kubi kuthi kwicala leenkonzo,” utshilo. 
Ugaleleke uBobani imimoya isephezulwana, wayicima loo ntlantsi ngelithi iinkonzo zizokufunyanwa ngokulinganayo, omabini amacala aza kufakelwa umbane ngokukhawuleza. 
 “Amaxhala phantsi, okwenziwa eNomakanjani kuzokwenziwa eAsijiki, iinkonzo zezenu, le wadi inye nesithili sokuvota sinye. Ayisoze yenzeke eyokuba iinkonzo zifunyanwe ngabathile logama abanye bengazifumani,” uthembise watsho. 
UBobani uyibethelele eyokuba kwakule veki uzokuqalisa umsebenzi wokufakelwa kombane, ethembisa kambe ukuba nezindlu zangasese zisendleleni.",Bakhalela ukucalucalulwa nguBobani!
"Emva kokubethwa kabuhlungu yiJapan kwiNdebe yeHlabathi ngo-2015, namhlanje uMzantsi Afrika ufumene ithuba lokuphindisa emdlalweni obalulekileyo eTokyo Stadium. AmaBhokobhoko abethe iJapan ngo’26-3 emini namhlanje kwatsho kwaphela ngayo kwiNdebe yeHlabathi emdlalweni obunzima kakhulu. Izigidi zabantu baseJapan ebezinethemba lokubona iqela lesizwe lingena kwimidlalo ephambi komdlalo wokugqibela kwiNdebe yeHlabathi zishiyeke zibambelele ezidleleni. Umdlalo ubunzima macala kwisigaba sokuqala nangona kuyiwe kwixesha lokuphumla AmaBhokobhoko ehamba phambili ngo’5-3. Abadlali bakaRassie Erasmus babuye belume ongezantsi ekhefini. Balele emgceni izihlandlo ezibini – kodwa nguMakazole Mapimpi oziqaqambisileyo ngokulala kabini emgceni esebenzisa isantya sakhe ephikweni. 
Utshice ityhefu uMapimpi yatsho yavuleka indlela yoMzantsi Afrika osokoleyo kwisigaba sokuqala somdlalo. Umdlali waseJapan obephantsi koxinizelelo, uKeita Inagaki, ube nethamsanqa ngethuba esinda ekhadini elibomvu emva kokudlala kakubi isigantsontso soMzantsi Afrika – uTendai Mtawarira. Umdlali othe waqaqamba emdlalweni ibe nguFaf de Klerk olele kanye emgceni. Emva kokudlala ngendlela encomekayo kwitumente yehlabathi yalo nyaka, indlela yeJapan ifikelele esiphelweni namhlanje. Ziindaba ezimnandi ezo ebantwini baseMzantsi Afrika abebesakhala ngento eyenzeka ngo-2015. Ngoku AmaBhokobhoko aza kuqubisana neWales kwiveki ezayo emdlalweni ophambi kwamagqibelakankqoyi eYokohama Stadium. 
 
Japan: 15 Ryohei Yamanaka, 14 Kotaro Matsushima, 13 Timothy Lafaele, 12 Ryoto Nakamura, 11 Kenki Fukuoka, 10 Yu Tamura, 9 Yutaka Nagare, 8 Kazuki Himeno, 7 Lappies Labuschagne, 6 Michael Leitch (captain), 5 James Moore, 4 Luke Thompson, 3 Koo Ji-won, 2 Shota Horie, 1 Keita Inagaki. 
Amalalela: 16 Atsushi Sakate, 17 Isileli Nakajima, 18 Asaeli Ai Valu, 19 Wimpie van der Walt, 20 Amanaki Lelei Mafi, 21 Fumiaki Tanaka, 22 Rikiya Matsuda, 23 Lomano Lava Lemeki. 
South Africa: 15 Willie le Roux, 14 Cheslin Kolbe, 13 Lukhanyo Am, 12 Damian de Allende, 11 Makazole Mapimpi, 10 Handre Pollard, 9 Faf de Klerk, 8 Duane Vermeulen, 7 Pieter-Steph du Toit, 6 Siya Kolisi (captain), 5 Lood de Jager, 4 Eben Etzebeth, 3 Frans Malherbe, 2 Bongi Mbonambi, 1 Tendai Mtawarira. 
Amalalela: 16 Malcolm Marx, 17 Steven Kitshoff, 18 Vincent Koch, 19 RG Snyman, 20 Franco Mostert, 21 Francois Louw, 22 Herschel Jantjies, 23 Frans Steyn.",UMapimpi utshice ityhefu yatsho yavuleka indlela yoMzantsi Afrika emdlalweni obuseTokyo!
"IBhodi elawula ukuthengiswa kotywala eMpuma Koloni (Eastern Cape Liquor Board) ikhuphe isilumkiso kubafundi isithi mabazikhwebule kwiziyunguma zokubhiyozela ukugqiba ukubhala iimviwo phantsi kwento abayibiza njengePens Down. 
IPens Down sisiyunguma esenziwa ngabafundi, ingakumbi abo bakumabanga aphezulu, xa begqiba kubhala iimviwo zokuphela konyaka. 
Ngenxa yezi ziyunguma, imizi yeentselo ide iququzele imisitho emikhulukazi isithi yiPens Down Party. 
“Okuqaphelekayo kukuba kwezi ziyunguma, abafundi basebenzisa utywala ngendlela egwenxa eye ibangele ukuba bazibandakanye nokwabelana ngezesondo. Ezi ziyunguma zivame ukwenzekela kwiindawo zikawonkewonke ezifana neelwandle okanye kwimizi yentselo. 
“Into exhalabisayo ngoku, kukuba kubaneziphumo ezibi. Ekuqaleni kwalo nyaka, iteksi yatshayisa abafundi ababekwisiyunguma sePens Down KwaZakhele eBhayi, apho kwabhubha abafundi abangamantombazana ababini abakwiminyaka elishumi elinesine,” kutsho isithethi sale Bhodi uMgwebi Msiya. 
UMsiya ucele abazali ukuba baqaphele abantwana babo ngeli xesha likaxakeka watsho ememelela nakubathengisi botywala ukuba bahlonele imiyalelo yeelayisenisi zabo, bangathengiseli iintsana utywala. 
 Xa ubona umnini wevenkile yotywala esenza okukhabanyo nelayisenisi yakhe fowunela iEastern Cape Liquor Board ku: 080 000 0420   
Xa ubona umnini wevenkile yotywala esenza okukhabanyo nelayisenisi yakhe fowunela iEastern Cape Liquor Board ku: 080 000 0420",Isilumkiso kubafundi ngeziyunguma zePens Down
"“UKUBA kukho bani ongaphathekanga kakuhle yimizekelo yam eyavakala ikukuqhula: ndithi ngxe! Ibingeyonjongo yam ukujongela phantsi nabani na.” 
Oku kwathethwa nguMphathiswa wezeMfundo wePhondo laseMpuma Koloni ongasekhoyo uMandla Makupula (57), kwimbalelwano eyayipapashwe liphephandaba I’solezwe lesiXhosa kunyaka ophelileyo. 
UMakupula wayephendula kwizankxwe kwinqaku elalipapashwe leli phephandaba apho wayekhuthaza ootitshala ukuba mababengumzekelo kubafundi. 
Iqhula, isicaka soluntu, itshantliziyo, utitshala wezibalo kwanosopolitiki – uMakupula ibingumntu obezixakekise ngekamva labantwana beli phondo. Noxa nje iziphumo zebakala leshumi elinesibini (Grade 12) bezirhuqa emva xa kuthelekiswa namanye amaphondo, uMakupula akazange alilahle ithemba futhi ebesoloko ekholelwa ukuba kukusebenza nzima nokuzinikela okunokutshintsha imeko yezemfundo kweli phondo. 
UMakupula ukhokele eli sebe iminyaka esibhozo. Noxa nje abanye abantu bebemgxeka, akazange avumele izankxwe zimphazamise kumsebenzi wakhe wokuphucula imfundo yabantwana beli phondo. 
UMakupula waqeqeshelwa ubutitshala kwiYunivesithi yaseTranskei (eyaziwa njengeWalter Sisulu University ngoku), ze wahlohla izifundo zezibalo nenzululwazi kwibakala lamabanga aphezulu. Ukhe wayiyo nenqununu, into exela ukuba njengoMphathiswa ebesenza into ayaziyo, hayi ukuthekelela. Waxelela eli phephandaba ukuba ikhondo lobutitshala yinto esondele kakhulu kwintliziyo yakhe, ngoko ke uye angathandi xa ebona ootitshala benxibe ngendlela engafanelekanga. 
Kumsebenzi wakhe, uMakupula ebesoloko ebonela kutitshala wakhe ongasekhoyo uDouglas Vakele Mapisa. UMapisa lo, ozala umama uNosiviwe Mapisa-Nqakula, wayeyinqununu eMdantsane, efundisa uMakupula. 
“Iimfundiso zakhe ezakhayo zisandikhokela nangoku ebomini bam. Lowo ke nguMnu. DV Mapisa, owayesakuba yinqununu yaseLangelitsha Higher Primary eMdantsane. Wayegxininisa ukubanjwa kwexesha, ucoceko, ukufaneleka kwisinxibo, ukusebenza ngokuzinikela, nokuba impumelelo iyasetyenzelwa. 
“Ndisoloko ke njalo ndihlab’ ikhwelo kwimihlangano nabasebenzi besebe ukuba silandele imizekelo yooBawo uMapisa, nto leyo inokubuyisa isidima nesithozela kubutitshala nakubafundi njengobizo,” uMakupula waxelela eli phephandaba. 
Kwinyanga ephelileyo, kumsitho wokudiza ngenani lootitshala bonyaka ka2019, sileli qela lephephandaba I’solezwe safika sele ethethile nezinye iintatheli uMakupula, kulandela ukubambeka linqaku elikwanxulumene nezemfundo eMdantsane. 
“Hayi akukho ngxaki masiyokuphaka, ze sithethe xa sisitya,” kwatsho uMakupula eyalela iintatheli zephephandaba I’solezwe ukuba ziyokuhlala naye etafileni, zidlane iindlebe naye ngombandela wenani lootitshala abafanele ukuba basesikolweni kunyaka ozayo. 
Emva kokuba sithethile, uMakupula wathi: “Qhubani manene, umsebenzi wephephandaba I’solezwe wokupapasha iindaba ngolwimi lwesiNtu siyawubona, futhi siwuqaphele.” 
Apha sithetha ngomntu obeyikhathalele kunene imfundo, esithi into ebangela lo nto kukuba ufuna ukubenza bancume “abazali abancama imali yabo yokugqibela kuba befuna ikamva eliqaqambileyo labantwana babo.” 
Noxa nje izinto bezingancumisi mzi, uMakupula ebesoloko ekholelwa ukuba ukhona umqela owenziweyo leli sebe. 
“Kodwa ke kubalulekile ukuqwalasela umsebenzi omkhulu esiwenzileyo silisebe. Ngokomzekelo, umfundi wokuqala omnyama othe watshatshela kwilizwe liphela ebephuma apha kweli phondo. Lowo nguLuvo Luzipho wase-St James kuCofimvaba, owabhengezwa ngonyaka ka2014 njengomfundi wokuqala omnyama ogqwesileyo phantsi kwenkqubo yentando yesininzi,” watsho uMakupula. 
Asisayithethi ke eyobuqhula bakhe. Ethetha nabafundi, ootitshala nabazali eNgcingwana eDutywa nyakenye, uMakupula wathi: “Namhlanje sixakene nootata ekuthiwa ziiBlesser. Uyayazi ingxaki yala mntu (Blesser) yintoni? Ndingangayichani kakuhle kuba andiyiyo iBlesser, kodwa ebomini into endiyifundileyo kukuba, xa ukhe waphosa inqanaba elinye uyakuhlala uqhwalela unaphakade.” 
“Ndiyasola ukuba la mfo (Blesser) akazange amdlale undize ngexesha elifanelekileyo. Ngoku sele [emdala] usafuna ukudlala undize nabantwana, kuba kaloku undize yinto yabantwana,” kwatsho uMakupula. 
Phumla Ngoxolo Dlangathi!",Makupula: Iqhula nesicaka soluntu
"Sicela urhulumente angenelele apha kwezi thenda zeSecurity, siyafa kukugqilazwa zizo! Uphangele (more than 25 days) kodwa urhole R2500.  
Uqeshwe ngoGrade D kodwa ungafumani mali yakhe akukho allowance. 
 – Unogada, eMt Ayliff",iiThenda zeSecurity
"“Akukho nto igwenxa ngolwaluko lwesiXhosa koko ngabantu abathile ababangela ukuba lenyeliseke eli siko ngokulisebenzisa ukwenza imali.” 
Oku kuthethwe nguEstiaan Swanepoel waseMonti owathi wazincama waluka ngesiko lesiXhosa kumahlathi akuCentane kweyeSilimela kunyaka ophelileyo.  
Le ndoda yothusa abaninzi emva kokuthatha isigqibo sokuba alandele isiko lokwaluka ngokwesiXhosa.  
“Andizisoli ngokwaluka isiXhosa koko ndiyazidla kuba ndiyindoda ngokwenene njengamanye amadoda, kwaye ndingamkhuthaza nomnye umntu ukuba enze njalo,” ucacise watsho uSwanepoel.  
Lo kaSwanepoel wangena eSuthwini ekunye nomhlobo wakhe wasesikolweni eHudson Park High School eMonti uNdibulele Soboyisi kuba wayefuna ukufunda okuthile.  
“Ndandifuna ukwazi into endandingayazi, ndafunda nje- ngoko ndandinqwenela, ininzi into endiyaziyo ngoku,” utsho uSwanepoel. 
USwanepoel uthi wamnkelwa kakuhle kakhulu ngabantu beentlanga ezahlukileyo kwindawo ahlala kuyo eMonti. “Phambi kokuba ndiye eSuthwini ndandixelele abantu abaninzi, abanye babendigxeka besithi ndenza impazamo, kodwa ngoku bayasihlonipha isigqibo endasenzayo,” utshilo uSwanepoel.  
Uhambisa athi ukwaluka ngesiko lesiXhosa kumfundise ukujonga impilo ngokubanzi kunakuqala. “Ndilijonga ngelinye iliso ngoku ihlabathi kuba ela xeshana ndalichitha phaya lavula imehlo lam kubom ngokubanzi,” uthethe oko uSwanepoel.  
Abantu beentlanga ezahlukileyo bancokole kumakhasi onxibelelwano ngesigqibo sale ndoda bemgxeka abanye lo gama abanye bebemqhwabela izandla ngesigqibo sakhe. 
Ukanti unina wale ndoda intsha uEstha Swanepeol uthi unyana wakhe wancedwa kakhulu lisiko lokwaluka lesiXhosa. “ 
Ubekade engumfo olungileyo owenza izinto ezilungileyo, kodwa ukubuya kwakhe eSuthwini ubuye eneenguqu eninzi empilweni yakhe,” uthethe watsho uEstha.  
Uthi unyana wakhe udlala indima ebonakalisa ukuba uyindoda ngenene ekhayeni lakhe.",Swanepoel: Akukho nto igwenxa ngesiko lolwaluko
"Isebe loPhuhliso loLuntu, eAthlone, likhangela ngokungxamisekileyo uMargaret Bitterhout ongunina kanyana uMarno Bitterhout. Idilesi yakhe yekhaya yaziwa njengoSunflower Street, eRhafu eMpuma Koloni, kodwa inombolo yendlu echanekileyo ayaziwa.  
Nabani na onolwazi okanye onganceda makanxulumane noNkz. M.M. Speelman, uNontlalontle ku (021) 834 7000, iselula 078 977 9184 okanye abhalele ku Mirriam.Speelman@westerncape.gov.za",ISAZISO: Sikhangela uMargaret Bitterhout
"Ukubulawa kakubi nakabuhlungu kwegqirha laseKwelerha uAnele Hoyana, 40, nokubonwe kwiividiyo luluntu kuvuse umnyele kubantu abaninzi, uninzi lwabo besithi esi sehlo siphenjelelwe bubuhlanga, apho umbutho iEFF sele uthe la fama uza kuyenza isikolo sabantwana abancinane ngeenjongo zokuba abantwana bakaAnele babenento esandleni ekukhuleni kwabo. 
Ezi vidiyo bezixhonywe ngobezishicilele uFritz “Majeke” Joubert, 45, phambi kokuba agwinte uHoyana emgwinta phambi kosapho lwakhe. Iividiyo ezi ziziqendu apho uJoubert evingcele uHoyana efunqule omnye woonyana bakhe emane emnkqonkqa ngenduku emadolweni ekubeni angaphakami, uHoyana ngelo xesha uphulula unyana wakhe emqolo kwaye evumela le nto kuthiwa makayenze.  Logama enye ividiyo uJoubert avele enkankatha uAnele entloko kubonakala eyonwabele lo nto wabe uAnele engalwi kubonakala ukuba sele enikezele. 
Ngokwengxelo ephuma kuKapteni Hazel Mqala, konke oku kwenzeke ngempelaveki kwifama kaJoubert eGonubie ngethuba uAnele, unkosikazi wakhe kwakunye nabantwana babo behleli kwindlu kaJoubert. 
UAnele ebehlala kule fama nosapho lwakhe, ebengumsebenzi, ekwalilo negqirha likaJoubert njengoko ebemthwasisa. Ingxelo ithi bebencokola bonke kukuhle phambi kokuba kuthi gqi loo nto ingakhange bavisisane ngayo nekuphele sele kusenzeka esi simanga. UKapteni Mqala uthi amapolisa aseBluewater afike uAnele elele ngomqolo ebhubhile. 
UWarrant Officer Odendaal ofike kuqala kwindawo yexhwayelo uthe akungena kule fama waxelelwa nguJoubert ekubeni “akukho namnye umntu oya kuthi aphume kule fama namhlanje”. 
Ngelo xesha kungethuba uJoubert avingcele iintsana zikaAnele kwindlu yangasese nabahlangulwe nguConstable Bam wesikhululo saseGonubie, unkosikazi kaAnele ezimele ngaphandle.  
Le ndoda iyalele la mapolisa ekubeni abeke imipu phezu kwetafile, amapolisa awenza njalo nekulapho kuye kwadutyulwana de yabe idutyulwa phantsi kwekhwapha lasekhohlo yabhubha kwangoko. 
Esi sehlo sishukumise uninzi, bambi bebanga ngelithi oku kuphenjelelwe bubuhlanga. 
Lo mbutho weEFF eMonti uvingce kule fama ngoMvulo wachitha ubusuku ubonakalisa uhlobo oziva ngalo ngesi sehlo esimasikizi. 
USekela Sihlalo weEFF ephondweni uThembinkosi Apleni uthi akukho nto isoloko ibacaphukisa beyiEFF njengale yokuba xa isenzo esinje senziwe ngumntu omhlophe kontsundu kuye kuthiwe loo mntu umhlophe uphazamiseke ngokwasengqondweni kube komnyama xa inguye kungasoze kutshiwo koko uye abanjwe. 
“Oku kubonakalisa nje ubuhlanga kuba kwindlu yakhe sifike kuseneflegi endala yexesha lengcinezelo, nto ecacisa gca ngalo Joubert. Sikwiinzame zokujika ela khaya ibe yindawo yesikolo sabantwana, mali leyo eya kuthi incede abantwana bakaAnele ebomini,” utshilo uApleni.  
Usapho lakwaHoyana lulungiselela ukungcwaba ngokuzolileyo unyana walo ngoMgqibelo eKwelerha Farm. 
 UOlwethu Hoyana nongumkhuluwa kongasekhoyo uAnele, kumyalezo wakhe uthe: “Andinamazwi mninawa wam ngaphandle nje kokuthi phumla, Nojaholo, akukho namnye umntu ofanele ukubhubha njalo. Hamba kakuhle Ntswentswe sakubakhulisa abantwana bakho njengecebo likaThixo.”",Isihelegu sokubulawa kwegqirha lithwasa!
"NgoMgqibelo umhla we12 kweyeNkanga, inkwenkwana eneminyaka esibhozo ubudala yaseBloemfontein yaqwengwa yabhubha yipitbull ngelixa yayidlala yodwa. NgokweSithethi samaPolisa uThabo Covane, le pitbull, ekuvakala ukuba yeyommelwane, yatsiba ucingo yangqala ngqo kule nkwenkwana, iyiluma intamo nesifuba. 
UOlebogeng Mosime ebefunda ibanga lesithathu kwisikolo samabanga aphantsi iRoseview eBloemfontein. Xa abeNkonzo kaXakeka befika kwindawo yexhwayelo emva kokufumana umnxeba malunga nomntu ohlaselwe yinja, bafumanise ukuba le nkwenkwana ibhubhile kwaye ipitbull igcwele igazi. 
Le nja yadutyulwa yaza kamva yafa ngenxa yamanxeba okudutyulwa. Umbutho iSPCA yaseBloemfontein ikhuphe izinja ezimbini kule ndawo kwaye ucele uluntu ukuba lunikezele naziphina izinja ezinokubeka isoyikiso eluntwini. 
Linyukile inani labantu abahlaselwa zizinja eMzantsi Afrika ngokuhamba kwexesha. Iingxelo zithi uMzantsi Afrika unelona nani liphezulu labantu abahlaselwa zizinja kwihlabathi jikelele. 
Emva kokubhubha komntwana oneminyaka elishumi ubudala uStorm Nuku waseGqeberha, iSizwe Kupelo Foundation isungule uxwebhu lwezikhalazo zokungavunyelwa iipitbull ukuba zibe zizilwanyana zasekhaya kwinyanga ephelileyo. Olu xwebhu lwezikhalazo lufumene imityikityo engaphezulu kwama70 000  kwi-intanethi. 
“Lixesha lokuba urhulumente woMzantsi Afrika athabathe amanyathelo angqongqo aze abeke isithintelo esipheleleyo sokuba iipitbull zibe zizilwanyana zasekhaya. 
“Inyathelo elinjalo beliya kuthintela uhlaselo olongezelelekileyo nokufa okungeyomfuneko. Asinakuqhubeka sithumela imiyalezo yovelwano ngento enokuthintelwa ngokulula.” 
I-NSPCA ivakalise esidlangalaleni ukuba iyalixhasa ikhwelo lokunqanda ezi zinja ziyingozi. 
Abantu bajonge kurhulumente ngezisombululo nanjengoko abantu abahlaselwa zizinja besiya bexhaphaka kweli lizwe. Uluntu lusahlukene phakathi ngalo mba, abanye betyhola abanini bezinja. Abanye kwelinye icala bafuna ezi zinja zalelwe ngokupheleleyo.",Ikhwelo lokuthintela iipitbull
"Usuku lwesibini kwindebe yehlabathi ebanjelwe eRussia lusuku oluthe wambu izwekazi le-Afrika ngonxunguphalo emva kokubethwa kwamazwe amabini kwimizuzu yokugqibela emidlalweni. Emini i-Egypt ibethwe yi-Uruguay ngebhola yentloko ethe gqi kwimizuzu yokugqibela. Kube njalo nakwiMorocco ebethwe yi-Iran ngo’1-0 kumdlalo wokuqala kuGroup B kwi-2018 FIFA World Cup obubanjelwe eSaint Petersburg Stadium ngokuhlwa kwanamhlanje emva kokuba umdlali wayo ewugwaze ekhaya umkhonto kwathuleka kwathi cwaka. 
 
Umqeqeshi weMorocco, uHerve Renard, kwakufuneka asebenze ezingqondweni zabadlali bakhe emva koketha kumdlalo abangadlalanga kakubi kwaphela kuwo. Kanti yena uCarlos Queiroz nabadlali bakhe bawavuyele amanqaku amathathu kumdlalo wokuqala kuGroup B ngoba kusalindeleke badibane namazwe ayingozi afana nePortugal neSpain. Impumelelo yanamhlanje ezuzwe lilizwe lase-Iran yeyesibini kwimbali yalo ukusukela oko lathi ladlala kwindebe yehlabathi. Noxa kungalindelekanga ukuba i-Iran ihambe umgama omde kwindebe yehlabathi – kodwa impumelelo uyakuthi ifunqule umdlalo wabadlali phambi kolandelayo. 
Morocco: Monir EL Kajoui, Achraf Hakimi, Mehdi Benatia, Romain Saiss, Kahim Ziyach, Karim Ahmadi, Younes Belhanda, Mbark Boussufa, Noureddine Amrabat, Amine Harit, Ayou Kaabi 
Iran: Ali Beiranvand, Ehsan Hajisafi, Roozbeh Cheshmi, Morteza Pouraliganji, Ramin Rezaeian, Masoud Shojaei, Omid Ebrahimi, Vahid Amiri, Karim Ansarifard, Alireza Jahanbakhsh",Uwugwaze ekhaya umdlali weMorocco ngomzuzu wokugqibela
"YIMALI ekwikhulu elineshumi elinesithathu lamawaka eerandi (R113 000) ethe yangena kwingxowa yeArhente yeMiyezo nezoKhenketho yaseMpuma Koloni (Eastern Cape Parks and Tourism Agency [ECPTA) neza kunceda ngenkxasomali yezemfundo kuluntu oluhlala kufuphi nemiyezo yezilwanyana zasendle kulandela ukuthengiswa kweenyathi ezintathu.  
Ezi nkunzi zithengiswe ngethuba iECPTA ibibambe ifandesi yezilwanyana zasendle eMpekweni Beach Resort, eNgqushwa, kwimpelaveki esiyishiya ngasemva.  
Ezi zilwanyana zikwimiyezo elawulwa yiECPTA ekuquka kuyo ooGreat Fish, Oviston, Mpofu, Tsolwana naseBaviaanskloof. Izilwanyana ezithengiswe kule fandesi ziquka iinyathi (buffalo), amaqhude (kudu), amaqwarha (zebra) [awamathafa nezo zasezintabeni], iimpofu (eland) kwanamaxhama abomvu (red hartebeest).  
Iyonke imali eyenziwe kule fandesi yiR2.9 million. Ezi nyathi zebhasari ziquka eneminyaka emithandathu enempondo ezikubude be-35 inches nethengiswe ngeR61 000, inkunzi eneminyaka emihlanu eneempondo ezikubude be-26 inches ethengiswe ngeR26 000 kwanemazi eneminyaka emine eneempondo ezikubude be-20 inches ethengiswe ngeR26 000.  
UVuyani Dayimani, ingqonyela yeECPTA, uthi le fandesi ziinzame zale arhente zokuncedisa ekuqinisekiseni impilontle kwizilwanyana ezikwimiyezo karhulumente waseMpuma Koloni.  
Ngokuphungula le mihlambi, ngokokutsho kukaDayimani, imiyezo karhulumente itsho ifumane ithuba lokukhula ngaphandle kwengxinano.  
UMphathiswa wePhondo kwiSebe loPhuhliso loQoqosho, iMicimbi yezeNdalo kwanoKhenketho, uMlungisi Mvoko, uthi ishishini lezokhenketho lixhamlisa iphondo hayi njengobuhle, koko nangengeniso kwezezimali.  
Ukanti urhulumente ukwabhengeze iphulo lokufuywa komkhombe omnyama apho kuza kuqalwa ngomhlambi okumashumi amabini.  
Umkhombe omnyama, ngokufana nqwa nengwe emnyama, uya uncipha ngophanyazo ehlabathini.  
EMzantsi Afrika lo mkhombe useKruger National Park eMpumalanga kwanaseMfolozi KwaZulu Natal. 
sithandiwe.velaphi@inl.co.za",Ibhasari emva kokuthengiswa kweenyathi
"UCaster Semenya, Akani Simbine, Anaso Jobodwana, Wayde van Niekerk noClarence Munyai baphakathi kwabadlali abaza kuphakamisa iflegi yoMzantsi Afrika ezakudlalelwa eRio kwinyanga ezayo. 
Le midlalo izakudlala ukusuka ngomhla wesihlanu ukuya kowamashumi amabini ananye kweyeThupha. Kongezwe abadlali abalikhulu neshumi elinesithathu kwiqela langaphambili, le nto ilandela emva kokuba abadlali bekwazile ukwenza ixesha lokuya eRio phambi kokuba kuvalwe. 
Le nto ithetha ukuba balikhulu namashumi amathathu anesixhenxe abazakuthatha inxaxheba kwimidlalo yaseRio. 
Ezinye iimbaleki ezifana noSemenya, uWenda Nel, uWayde van Niekerk noStephen Mokoka bachongwe ukuba bathathe inxaxheba kwintlobo ezimbini zokhuphiswano, kodwa baza kunika ingqwalasela ezo babalasele kuzo. 
Umongameli weSASCOC, uGedeon Sam, uvuyisene nabo batyunjiweyo bazakuya kumela uMzantsi Afrika. “Nonke nikusebenzele ukufumana eliwonga lokuya kumela isizwe . Sinethemba lokuba nizakufika nigqwese kule midlalo. Ukuya kwimidlalo ye-Olimpiki liphupha nakowuphi na umdlali. Hambani niyokumela ilizwe nizimisele ngeyona ndlela.” 
Iyakuba zindaba ezimnandi kwinzalelwane yalapha eMpuma Koloni ukutyunjelwa ukuya eRio. Le mbaleki ibikhe yakhathazwa kukwenzakala kwaye ibileqa ixesha ukuba xa kufika le midlalo yaseRio ibe ikulungele ukubaleka kwakhona. 
Ezinye iindaba ezifike zothusa kukungafakwa kukaBrian Habana noSiviwe Soyizwapi kubadlali beSevens abazakuya kwi-Olimpiki. Umqeqeshi uNeil Powell kubonakala ngathi ukhethe abadlali abangakhange bacingelwe ubukhulu becala. 
UCaster Semenya kulindeleke ukuba enze ezibukwayo eRio, ingakumbi emva kwendlela aqhube ngayo kumalungiselelo akhe apha ekhayeni.",Unethemba lokubuya neembasa eziliqela uMzantsi Afrika
"Ekuqaleni kweveli, iChippa United yothuse umzi ngokuchitha ishumi elinesihlanu lonke labadlali.  
Phakathi kwabadlali abahambileyo kukho amadoda afana noDiamond Thophola, uTercious Malepe, uMeshack Maphangule, uBoikanyo Komane, uWilliam Twala, uElvin Moyo noKelvin Moyo. Abadlali abafana noThabo Rakhale noRuzaigh Gamaldien bahamba kuqala.  
Nangona ukuhamba kwenkitha yabadlali kothusile kodwa ukuhamba kwabadlali abaninzi kuhambelana ncamashi nokwathethwa ngumqeqeshi, uLehlohonolo Seema, owathembisa ngokwenza izinto ngendlela entsha phambi kokuqala kwesizini yokuqala yeDStv Premier Soccer League.  
USeema uncede iChippa United yasinda ezembeni ngomhla wokugqibela kwisizini yePSL ka2019/20 emva kokuthatha isihlalo esashiywa nguRhulani Mokwena owayengene endaweni kaNorman Mapeza (oya kwiTshakhuma) kwinyanga yoKwindla ekuqaleni kwalo nyaka.  
Emva kokuba kubhengezwe abadlali abahambileyo, iChippa yamkele abadlali abane abatsha. 
Amagama abo nguRiaan Hanamub, uEva Nga Bienvenu, uSizwe Mdlinzo noRamasimong Moloisane.  
UBienvebu utyikitye isivumelwano seminyaka emibini kwiChippa emva kokudlalela iBidvest Wits ebhangileyo kwisizini egqithileyo. Naye uHanamub yifolosi  kodwa esuka kwiJomo Cosmos edlala kwiGladAfrican Championship.  
UMdlinzo ubuyela kwiChippa okwesibini emva kokuchitha iisizini ezimbini kwiTS Galaxy kaTim Sukazi. Yena uMoloisane usuka kwiBloemfontein Celtic ebifudula iqeqeshwa nguSeema kodwa ngoku, utyikitye isivumelwano sengqesho seminyaka emibini kwiChippa.  
Ukufika kwabadlali abatsha kwamkelwe ngovuyo ngabalandeli beChippa United kumakhasi onxibelelwano, ngakumbi iifolosi ezifana noBienvenu noHanamub ezidume ngokufaka amagowuli ngokungenambaliso nekulindeleke zincedise kakhulu uAugustine Kwem osenokuhamba naye.  
USeema uthe ufuna ukwakha iqela ngokutsha aphinde azame nokunika ithuba lokudlala abadlali balapha eMpuma Koloni.",Yamkela isine sabadlali abatsha iChippa United!
"Yazi ukuba singakhe siqwalasele amanani kunye nemigama ehanjwa ngamagosa karhulumente singagqiba kwelithi “uyasebenza nyhani urhulumente wethu!” Ayinokuba yimpazamo leyo, bayazama kodwa soze koneliseke wonke umntu.  
Iinkonzo zikawonke-wonke ziyaya ebantwini, izikolo ziyakhiwa, iikliniki ziyakhiwa, imizi iyakhiwa, abantu bakhuthazwa ukuba mabalime ngokunikwa nezixhobo zokulima, njalo-njalo. Zonke ezi zinto ziyaqhubeka, kodwa kukhangeleka ngathi abantu aboneliseki. 
Siyarhanela ukuba unobangela kukuba qho amagosa karhulumente eyokuthetha nabantu kwiindawo ngeendawo bagxila kumsebenzi abawenzileyo kunye nezithembiso. 
 Kuhle oko. Kodwa ingxaki iye ibe xa izithembiso zingafezekiswa nezo zinto athi uzenzile urhulumente bengaxhamli ngqo kuzo abahlali. 
Akuncedi tu ukuthi wenza le nale nale ukuba lo umenzelayo akayiboni indlela anokuzuza ngayo kwezi zenzo zakho. Kufuneka inkqubo yophuhliso loluntu nemvuselelo yokuba abantu bathathe inxaxheba ekuhlaleni. 
Sesibona amabala engagcwali nje xa kuze iinkokeli zepolitiki kungenxa yokuba abantu badiniwe kukumamela. 
 Inani lizakuya lincipha kula mabala ngoba kwa ukuya kuwo akunanzuzo. Abantu abaphekelwa nesidlo esi, kodwa kulindeleke ukuba bahlale imini yonke kula maholo namabala. Kunganjani ukuba kungathetha izenzo zikarhulumente?  
Xa kusithiwa kuzakuziswa imisebenzi ekuhlaleni, mayize kodwa kuze neenkqubo zokufundisa abantu ngeendlela abanokushishina ngazo ngezo zakhono bazichola-chola kwiindawo zengqesho.  
Kukho intshukumo ethi abantu abonelisekanga ngulo rhulumente; abonelisekanga ngumongameli wezwe lethu, makagxothwe, ngokungathi olo tshintsho lakutshintsha isimo sentlalo yabantu.  
Kuzakungena enye inkokeli nayo izame kodwa abantu abazokoneliseka. Masizibuzeni ukuba yintoni kanye kanye le sifuna urhulumente ayenze ukuze wonke ubani kweli oneliseke? Masiqale ngento nje enye anokuyenza. Yintoni?","Sime ngxi, wena uyaqhuba rhulumente"
"Okwaqala njengephupha kuSamuel Tshiyembe phaya kula minyaka yo-1950, kuye kwakhokelela kwi-65 yeminyaka eyolisa ngengoma neqela lakhe leSlo Foot King Brothers. 
Eneminyakana nje eli-15, wazenzela isigingci segongqo leparafini elinezitringi nje ezintathu ezifundisa kuso ukudlala kumabanga aphantsi, emva kokuqatshelwa ngutitshala wakhe ecula iSolo, phaya kwiminyaka eyi-19 ebesele ezibalule. Kulapho wabelana ngeqonga neManhattan Brothers zodumo yalominyaka zinoDolly Rathebe owayengumlonji kwanonobuhle. 
Ngaphaya kweminyaka eyi-65 eli qela laseQonce lalisonwabisa kumaholo oluntu eGinsberg eQonce nakwiidolophu zeli loMzantsi Afrika.  
UTshiyembe lo ucule nezizukulwana ezintathu ekhokela eli qela lochulukunyathela. Kulo nyaka uxhoma ibhatyi, uzibeka phantsi iziginci uTshiyembe. 
Kwimpelaveki edlulileyo eGuild Theatre eMonti, isebe lemidlalo ubugcisa nenkcubeko liye lawonga eli gqala neqela lakhe kodwa kugxilwe kwigalelo lale ngwevu.  
Uphiwe izipho eziquka ikatala yodidi oluphezulu, umzobo onobuso bakhe, iqela lafumana ikiti yonke yokudla umculo.  
Phakathi kweendwalutho ebezilapho ngamaqela entambula akuKomani, eMonti, naseBhayi, kudlalwa iingoma kudaniswa kukhunjulwa ezontsuku zamandulo omtsha nomdala besabelana ngeqonga. 
UPemmy Majodina udlulise amazwi ambalwa ebalula ukuba olu suku ayilosuku lweentetho kodwa lelokuvuyisana nobawo uTshiyembe ngegalelo lakhe kwinkcubeko yethu. “Kumele siliphondo leMpuma Koloni sizingce ngamagqala neziswenye zenkcubeko ezifana noTata uTshiyembe,” utshilo uMajodina.  
Ukwathe, kufanele ukuba amagqala eengoma eli axhamle kumaqithiqithi avela eSABC, esithi luxanduva lwethu ukusa amagama abo kucingwa ukuba babe negalelo emculweni walo naluphi na uhlobo oluvela kweli phondo ngakumbi umgqungqo ongcambu zawo zikhonjwa kuKomani.",Chu ngcembe ngeSlo Foot
"EKAPA: IINKOKHELI zabahlali baseMfuleni zisiqhwabele izandla isigwebo seminyaka elishumi elinesibhozo esinikwe indoda eyadlwengula umntwana oneminyaka esibhozo. 
 
Le ndoda eneminyaka engama51 yabanjwa ngabahlali isenza esi senzo simasikizi kwindlu abahlala kuyo belusapho eHappy Valley kweyeKhala kulo nyaka uphelileyo. 
 
Usihlalo wamapolisa okuhlala eMfuleni, uBongani Tyembile, uthe kufuneka bunyhashwe ubundlobongela obujoliswe kwabo babuthathaka kwaye le ndoda ayisokuze iphinde iwubeke umcondo wayo kule ngingqi. 
 
“Asinakuhlala nesilwanyana esinje. Lo mntu ufanelwe yijele. Mdala ngokwaneleyo ukuba abengutamkhulu walo mntwana. Ebethathwa njengotata ngabahlali kanti wenza eli nyundululu. Asithandabuzi ukuba esi sigwebo nomsebenzi omhle owenziwe ngamapolisa uza kuthumela umyalezo ongqongqo kubadlwenguli. Esi sigwebo samkelwa ngumntu wonke waseMfuleni,” utshilo. 
 
Isithethi seIlitha Labantu, umbutho oneminyaka engama30 usilwela amalungelo wabantu nokuxhatshazwa koomama nabantwana, uSiyabulela Monakali uthe: “Sibongoza isebe lezobulungisa ukuba liwathathele ingqalelo ngokukhawuleza onke amatyala okuxhatshazwa koomama nabantwana kwaye abenzi banikwe isigwebo eside ejele. Lo nto iza kuthumela umyalezo wokuba akwamkelekanga ukuxhatshazwa kwabo nokubadlwengula ngokunjalo,” utshilo. 
 
Isithethi samapolisa uAndre Traut uthe: “Le ndoda eneminyaka engama51 yabanjwa ngabahlali ngelixa yayidlwengula lo mntwana kwindawo abahlala kuyo eHappy Valley. Abahlali baye baya kumangala emapoliseni. Umrhanelwa wabanjwa kwangoko. Emva koko amapolisa aye enza uphando olupheleleyo. Lo nto yenze ayafumana bunzima inkundla yalilungela eli tyala. Inkundla kamantyi yaseBlue Downs imnike isigwebo eside,” utshilo. 
 
UTraut uthe nawo amapolisa aseNtshona Koloni asamkele esi sigwebo seminyaka elishumi elinesibhozo. “Siyathemba ukuba sizakuphelisa ukuxhatshazwa koomama nabantwana,” utshilo. 
michael.nkalane@inl.co.za",Igwetywe iminyaka eyi18 indoda eyadlwengula umntwana ona8
"Umfundi wesikolo samabanga aphezulu, iZingqayi Senior Secondary School kwilali yaseZingqayi eGcuwa, uYanelisa Ncasana (21) uneentsuku ezintlanu engasayi esikolweni emva kokuba egxothwe yinqununu yesikolo ngenxa yokuba engakhange aye esikolweni ngoMvulo, umhla wamashumi amabini ananye kule nyanga. 
UNcasana owenza ibanga leshumi khange akwazi ukuphumelela ngoMvulo esikolweni kwiveki ephelileyo ngenxa yokuba ebeyokukhupha izinyo ebelimqaqambela esibhedlele. 
Uye wabuya nephepha likagqirha elinobungqina obuchaza ukuba kutheni ebengezanga esikolweni ngoMvulo, kodwa sekunjalo abazali bakhe batyhola ngelithi inqununu yesikolo imbethe imivumba elishumi elinesixhenxe esandleni emva koko yamgxotha esikolweni yathi abuye xa kubhalwa iimviwo zokuphela konyaka. 
ULindile Ncasana othethela ikhaya, uthi umama wakhe uyile uyokucenga inqununu ngosuku olulandelayo ukuba ibuyisele umntwana esikolweni kodwa yala. “Emva kokuba umama ecenge inqununu yesikolo ayavuma, nam ndiyile ndazama ukucenga kodwa akwalunga nto,” uqhube watsho. 
Uthi uye wadlulela kwisithili sesebe lezemfundo eGcuwa uyokuchaza okwenzekileyo nalapho kuthiwe makalinde uzakudityaniswa nomhloli esiphantsi kwakhe isikolo. “Ndithenjiswe ukuba ndizakudityaniswa nomhloli wesikolo iZingqayi S.S.S ukuze kukhangelwe indlela yokubuyiselwa kukaYanelisa esikolweni, ke ngoku ndisalindile,” wongeze watsho. 
Usapho lakwaNcasana luthi liza kuyithathela amanyathelo le nqununu ngokuvula ityala lokubetha emapoliseni kwakunye nelo lokugxotha umntwana esikolweni. 
Emveni kokuba simamele ezi zityholo sitsalele umnxeba le nqununu ityholwayo ngeenjongo zokuba iziphendulele, kodwa ikhethe ukuvala imfono-mfono xa isiva siyibuza ngomcimbi wokubetha umfundi, ingaphendulanga. 
Siphinde sayitsalela umnxeba amatyeli angapha kwesithathu kodwa ayayiphendula imfono-mfono yayo. 
Siye saqhagamshelana nesebe lezemfundo ephondweni ngeenjongo zokuva ukuba linalo na ulwazi lokuba kukho umfundi obethiweyo kwisikolo eso kwiveki ephelileyo. 
Isithethi sesebe lezemfundo uMalibongwe Mtima, uthe abanalwazi ngokubethwa komfundi kwaye wacebisa ngelithi usapho lakwaNcasana malidlulisele lo mcimbi kwisithile sesebe lezemfundo eGcuwa. 
UMtima uthi akukho namnye umfundisi-ntsapho onelungelo lokubetha nokugxotha umfundi. “Xa abantwana besesikolweni sibathatha ngokuba bahleli nabazali, kwaye yapheliswa kudala nento yokubethwa kwabafundi,” utshilo uMtima. 
Uthi uYanelisa unelungelo lokuvula ityala emapoliseni, kuba yapheliswa kudala into yokubethwa kwabafundi. Ibhodi elawula isikolo ikhwebe indibano kunye namacala omabini.",Inqununu ingombe umfundi yamgxotha!
"ZIFIKELELE kwiKomishini yeeNkonzo zoMthetho kweli iJSC, izikhalazo ngejaji yenkundla ephakamileyo eMntla Rhawuti uMabel Jansen.  
UJansen utyabeke onke amadoda antsundu kweli ngelithi, azizidlwengu ezidlwengula iintsana ziseneminyaka emihlanu.  
Oku ukuthethe kwincoko ebiphakathi kwakhe noGillian Schutte olitsha-ntliziyo lentlalo yoluntu kwikhasi lonxibelelwano iFacebook.  
Kule ncoko, uJansen ukwathe, ayikho intwazana enstundu engekabilixhoba ngethuba ifika kwishumi elinesibini leminyaka, kwaye oku kwenzeka ngemvume yabazali abangabasetyhini abathatha amadoda abo njenganelungelo lokudlwengula iintsana zabo.  
OkaSchutte uyikhuphele elubala lengxelo kwakumakhasi onxibelelwano, esithi sekuphele unyaka ukususela oko wathi wafaka isikhalazo kwiJSC kodwa akaboni manyathelo.  
Ngenjikalanga yayizolo iJSC ikhuphe ingxelo ethi ifumene isikhalazo kwigqwetha eliyintloko yombutho wamagqwetha alwela iinguqu kweli, uVuyani Ngalwana.  
Sekungenelele nemibutho yezopolitiko, imibutho yasekuhlaleni, noluntu ngokubanzi kwikhwelo lokuba uJaji Jansen asuswe esihlalweni.  
Inyathelo lokususa ijaji liqala ngekomishini ezakuphanda ngokuziphatha kwayo, iqukumbelwe ziivoti zamalungu ePalamente.  
IJSC ibongoze uluntu ukuba lithobe amaxhala, livumele iinkqubo zayo zithathe inxaxheba.  
Ikwathe ifake isicelo kumphathiswa wezobulungisa kweli uMichael Masutha ukuba, okaJansen abekwe kwikhefu elongezelelweyo.",Kuthatyathwa amanyathelo ngejaji elihlazo
"“Umtshato mawubekeke ngandlela zonke”. AmaHebhere 13vs 4. Umtshato unentshaba, ezinjongo zawo ikukuwutshabalalisa.kubalulekile ukuba abo batshatileyo bawuhloniphe umtshato wabo, lo nto inika isikhokhelo nakwabo babukeleyo ukuze nabo bawunike eso sidima. 
HLANGANA nalowo utshate naye njengentlama exoviweyo .Umtshato kukutshintsha isimo esidala silungele imo yobunye.Vuma ke ukwamkela imo entsha yasemtshatweni, kaloku ngoku nimntu mnye. Ubunye benziwa kukuzuza nokulahlekelwa. Apho kukho ubunye uThixo umisele intsikelelo “ Indumiso 133 vs 3 (b) “ 
HLOLA ukuba iindlela, nezenzo zakho azinabungozi kwimpilo yomtshato wakho.ukufa nokuphila kusezandleni zenu. Ningawucinezela, niwufuthanisele ude ufe, okanye niwuvulele izandla ubhabhe umke. Ngaphezu kwako konke kukhona izandla zabethelwa emnqamlezweni ngenxa yempilo yethu. Xa ezethu izandla zidinwa kukuphatha umtshato wethu, ezakhe azidinwa. Zolulwa, Zavulwa emnqamlezweni ukuze bonke abezayo kuye bamkeleke.Ezakhe zinamanxeba ziphatha ngenceba. Zinobubele zinothando. 
HLUMISA nantoni na onqwenela ukuyibona ikhula isanda isomelela emtshatweni wenu , uyayondla ukuze zendele iingcambu zayo .Ukuhlala kakuhle kwababini emtshatweni kuchaphazela ikhaya labo, usapho lwabo, abahlali, nesizwe ngobubanzi, wonke umntu ulixhoba lomtshato aphuma kuwo, uzuzile okuhle okanye okubi.Hlumisa izinto ezithandekayo.Umtshato sisihlahla esihlumayo ukuze kuhlomle abaninzi. 
HLALANI: phantsi nibonisane nakufika emahluka-ndlela. Malungaqhubeki uhambo xa iimbono zisohlukana ukuze iziphumo zesigqibo ibe zezo ninako ukuzivuyela. 
HLISA: izinga labantu abanegunya emtshatweni wenu, abazali banelungelo lokucebisa babonise kodwa abanalungelo lokuthatha izigqibo ngomtshato wenu. 
HLALA: uthe qwa ukuze ubiyele lonke uhlobo lotshaba oluwuphumele umkhosi umtshato Wubiyele ngomthandazo kuba akozeli akalali umgcini kaSirayeli. 
HLONELA: uThixo, nantoni oyenzayo emtshatweni wakho khumbula okokuba umnikazi womtshato nguThixo. Nguye owabona ukuba akulungile ukuba umntu ahlale yedwa, wathi “Ndiyakumenzela umncedi onguwabo.” Xa uxakene nowenu jonga yena, akasoze axakwe lolu dongwe walumbayo waluphefumlela lungumyeni wakho , nolu bambo walukhuphayo endodeni, olu lungumfazi wakho.UThixo makahlale esenziwa isiseko kulo mtshato,isiqalo nesiphelo, kaloku yena konke akuqalileyo uyakugqiba. 
HLONIPHA: umtshato wakho, wunike ixabiso nesidima.UMTSHATO MAWUBEKEKE， 
NguNombini “Mamisto” Maqelana. Mfumane rhoqo kweli phepha ngoLwesibini, nangeCawe ngo6-9 pm. 0799793192 /0740776372. KuFacebook ngu: Mamisto’s Maqelana",Utshaba lomtshato kukungahlonitshwa kwawo
"Inkwenkwe eneshumi elinesibhozo (18) ubudala yaseNgqamakhwe, igwetywe iminyaka elishumi ingaphakathi entolongweni emva kokuba ifunyaniswe inetyala lokudlwengula usana oluneminyaka emithathu luzelwe. 
  
Lo uvalelweyo, ugwetywe yinkundla yengingqi yamatyala aseTsomo ngoLwesithathu (izolo). 
  
Ngokwengxelo yesithethi samapolisa aseGcuwa neziphaluka uKapteni Jackson Manatha, uthi olu sana ladlwengulwa ngenyanga kaTshazimpuzi ngonyaka ka2015 ngethuba umrhanelwa eseneminyaka elishumi elinesithandathu (16) ngeminyaka. 
Oku kwenzeka kwilali yaseSiqithini eXilinxa eNgqamakhwe. 
 
  
Kusenjalo, amapolisa aseDutywa abambe indoda enamashumi amathathu anesibini ubudala (32), emva kokuba irhaneleke ngokubulala indoda enamashumi amabini anesithoba (29). 
Kuvakala ukuba umrhanelwa uhlabe kanobom wabulala le ndoda ngosuku lwezithandani ngoLwesibini. 
 Oku kwenzeke ezinzulwini zobusuku kwilali yaseNgxakaxha eDutywa. Unobangela wokuhlatywa kubulawe ixhoba awukaziwa, ngokokutsho kwesithethi samapolisa uKapteni Jackson Manatha. Ixhoba lihlatywe kumzimba wangasentla. Kuvakala ukuba liye labhubha kwangoko kwindawo leyo yexhwayelo. 
 Igama lexhoba alikachazwa de izihlobo kwakunye nezalamane zalo zaziswe zonke. Umrhanelwa obekwa izityholo zokubulala uzakuvela kwinkundla zamatyala eDutywa kungekudala.",Inkwenkwe igwetyelwe ukudlwengula usana
"AMABANGO okuba umbutho iAfrican Independent Congress (AIC) ufumana iivoti ngenxa yeAfrican National Congress (ANC) aphinde avela ngethuba lengxoxo-mpikiswano yezolonyulo ebibanjelwe kwiholo yoluntu eMonti ngokuhlwa kwangoLwesihlanu. 
Le ngxoxo-mpikiswano ibisingathwe yinkqubo yezeendaba ethi Abasiki Bebunda yesikhululo uKhozi FM kwaye, ibisasazwa ngqo. 
Phakathi kwenye yeenkxalabo ebiphuma kwilungu leANC libango elithi abalandeli beANC bayabhideka yimibala yeAIC xa kuvotwa.  
“Umzekelo uvele ubone iAIC ifumana iivoti ezithe xhaxhe nakwiindawo apho ungazange uyibone igaya inkxaso. Ziivoti zeANC ezo,” kubalule ilungu leANC kule ngxoxo-mpikiswano. 
Kodwa usihlalo weAIC eBuffalo City uVusumzi Tutu ukuphikile oku. “Thina siyiAIC sisebenza nzima ukufumana iivoti. Iivoti esizifumana eluntwini ziivoti zethu.  
“Kodwa ke ukuba ukhona umntu osivotela ngempazamo, sakuyamkela lo nto kuba iyenzeka kuwo onke amaqela ezopolitiko,” utshilo uTutu. 
Umbutho iAIC, oqale kweyoMnga ngo2005 njengendibano yoluntu oluphikisana nokususwa kwedolophu yaseMatatiele KwaZulu Natal isiya eMpuma Koloni, unamalungu amathathu kwipalamente kazwelonke apho kubalwa umongameli wawo uMandla Galo.  
Kwipalamente yaseMpuma Koloni, iAIC inelungu elinye lepalamente.","Sakuzamkela iivoti zempazamo, itsho iAIC"
"Umqeqeshi obambeleyo weBanyana Banyana, uDesiree Ellis, ubhengeze amagama wabadlali abazakuthi bamele ilizwe kwiWomen’s Africa Cup of Nations ezakube iseCameroon.  
Kweli qela lisingise emantla ezwekazi le Afrika – ubuninzi babadlali abakulo ngabo bathathe inxaxheba kwimidlalo ye-Olimpiki ebibanjelwe eRio de Janeiro, eBrazil, kwiinyanga ezimbalwa ezidlulileyo.  
“Ndiqinisekile ukuba eli qela lakuthi liwumele ngokukuko uMzantsi Afrika emva kokuqokelela amava kwi-Olimpiki. Xa ingenayo ingxaki, akukho sizathi sakuyilungisa,” utshilo * -Ellis. 
Iqela:  
Oozinti: Andile Dlamini, Yolula Tsawe , Roxanne Barker                                
Abadlali basemva: Leandra Smeda, Nothando Vilakazi, Janine van Wyk (K), Noko Matlou, Astria Boks, Bambanani Mbane, Lebogang Mabatle, Nomathemba Ntsibande                
Esiswini: Mamello Makhabane, Amogelang Motau, Refiloe Jane , Nompumelelo Nyandeni, Silindile Ngubane, Linda Motlhalo                               
Iifolosi: Shiwe Nogwanya, Andisiwe Mgcoyi, Jermaine Seoposenwe, Thembi Kgatlana",ABanyana baya kwitumente ye-Afrika
"UMphathiswa weNtsebenziswano kuRhulumento neMicimbi yeMveli kuzwelonke uZweli Mkhize, uyalele ukuba kusekwe igqiza lekomiti eza kujongana neengxaki zabahlali bakuQoboqobo. 
 
UMkhize ebetyelele kule dolophu ngoLwesine ngeenjongo zokuzama ukuza nesisombululo emva koqhankqalazo lwabahlali abakhalazela iinkonzo. 
 
Olu qhankqalazo lwakutshanje kuQoboqobo luza emva koqhankqalazo lwenyanga yoKwindla apho kwadutyulwa umnini weeteksi uThembelani Fana, okwayinkokeli yeSANCO. 
 
Eyona nto iphambili kwizikhalazo zabahlali bakuQoboqobo ziindlela ezingekho semgangathweni, isibhedlele esidala, izikolo ezingekho semgangathweni kwanophuhliso edolophini kwaneminye imiba. 
 
UMkhize ubongoze abahlali esithi mabanyamezele, esithi ayizukuba yinto yosuku olunye ukulungiswa kweQoboqobo.  
 
Uthi uvile ukuba iQoboqobo yenye yeendawo enomhlaba otyebileyo eyayilima abantu bengadingi misebenzi. 
 
Uthembisile ngelithi kungekudala kuQoboqobo “kuza kuqhuma uthuli” kulungiswa le dolophu, kudalwe namathuba engqesho. 
 
UMkhize ukwadize esidlangalaleni ukuba uyabuyela ngomhla weshumi elinanye kwiveki ezayo kuQoboqobo uyokufumana iziphumo kwigqiza elo ashiyeke ethe malisekwe eliza kujongana nophuhliso kuQoboqobo. 
 
Abahlali bakuQoboqobo oku bakuthakazelele nangona nje ngaphambili bebedize ukuba ithemba abanalo njengoko besithi baphoxwa ngusihlalo wephondo uOscar Mabuyane kwakunye neNkulumbuso yephondo uPhumulo Masualle ngokungezi nento ecacileyo. 
 
Umhlali welali yaku-Upper Mnyameni ongafunanga kuchazwa ngagama, encokola nephephandaba uthe: “Kunini sasokola kulo Qoboqobo, salibaleka kodwa xa kuvotwa siyaziwa ngurhulumente ukuba sikhona. Edolophini asizi siyancama ngenxa yeendlela ezingentlanga. Kutheni le nto urhulumente esibhanxa khona ukuba asifundanga emane esithembisa ngeentsuku ezisixhenxe nje.” 
 
Abahlali bathi iseluxwebhu lonyaka ka2013 olu akukabikho nto intsha etshintshileyo.",UMkhize wonyule igqiza lokujongana nezikhalazo zakuQoboqobo
"ICricket South Africa ibabizele ekhayeni kweli loMzantsi Afrika abadlali abathathu abadlala kwiCaribbean Premier League (CPL). Ezi ndaba zingqinwe ngabo baququzelela le tumente, ngelithi kuzakufunwa abadlali abazakuvala izikhewu zabo. 
Abadlali ababini abebedlala kwiBarbados Tridents * -AB de Villiers, uWayne Parnell kunye noDale Steyn weJamaica Tallawahs bayalelwe yiCSA ukuba babuye. Babetyikityile ngokomsebenzi wabo neqela lesizwe ukuba bazakubakhona kumsitho wamawonga we-CSA ozakubanjelwa eRhawutini. 
Bobabini uDe Villiers noParnell babenegalelo kakhulu kwiTridents kumdlalo wokugqibela ubudlalwa ngokuhlwa ngeCawa, Balincedile eli qela ukuba libethe iSt Lucia Zouks ngemitsi engamashumi amabini anesihlanu. Esi sibini indawo yaso sona izakuvalwa ngumdlali wasePakistan * -Ahmed Shehzad, nomdlali ogibiselayo kwiProteas uMarchant de Lange. Kwelakhe icala uSteyn kusalindeleke ukuba adlale kwimidlalo emibini ezayo kweli qela ebelincedisa, xa lidlala neTrinbago Knights kunye neTridents. Bangakwazi ukumkhulula emva kwale midlalo mibini indawo yakhe ivalwe nguDabe Paterson. 
UShehzad kulindeleke ukuba adibane neqela leTridents kanye phambi komdlalo walo neTallawahs, eSabina Park. Ngelixa yena uDe Lange ezakudlala kumdlalo womlenze wesibini eSt Lucia. Sele edlale imidlalo emine yovavanyo kwiProteas uShehzad ukuza kuthi ga ngoku. La mava awafumene kwiProteas azakumbeka endaweni entle kakhulu.",ICSA ibize abadlali abathathu phesheya
"Intwazana eneshumi elinesithoba (19) yasePolokwane kulindelke ukuba ivele phambi kweenkundla zamatyala kula mmandla ngetyala lobuqhetseba.  
Le ntwazana egama linguMaria Mokgobu izenze ugqirha wentliziyo. UMokgobu ubanjwe kwinyanga ephelileyo ngooKhetshe (Hawks) kwii-ofisi zesebe lezempilo ePolokwane elindele ukwenziwa udliwano-ndlebe kwisithuba sengqesho ebesivelile.  
Amagosa abenorhano emva kokubona isatifikhethi sakhe sokuba yingcaphephe yentliziyo nathi wasifumana kwiYunivesithi yaseMelika.",Ibanjiwe intwazana ezenza ugqirha
"Kubonakala ngathi umdlali odlala emva uBongani Khumalo angabuyela kwi-Absa Premier Soccer League ukuba izinto zihamba ngokuthanda kweSuperSport United.  
Abaqeqeshi beli qela bakwiphulo lokuqinisa iqela labo phambi kokuqala isizini entsha. 
Lo mdlali wayedlalela aBafana Bafana akanalo iqela lakhe emva kokuba wathi wakhululwa yiTottenham Hotspur, iqela lakhe awayelidlalela kwilizwe laseNgilane. 
Iingxelo zithi iSuperSport United incwase ukumtyikitya lo mdlali ukuba iinzame zakhe zokufumana iqela kumazwe aphesheya kolwandle ziphanzile. Lo mdlali uziqeqesha neli qela likaGordon Igesund okwangoku asazingela amadlelo aluhlaza. 
Lo mdlali (28), uchithe iminyaka emininzi kumaqela asemaNgesini afana neColchester United neDoncaster Rover apho ebehleli ngemboleko. 
 Ekuzeni kuphela kwesivumelwano sakhe sengqesho bekhukho amarhe ebemoyamanisa neMamelodi Sundowns – kodwa akubonakali ngathi ingamthatha nangona inesikhewu esishiywe ngu-Alje Schut.",Amatsatsantsa afuna uKhumalo
"Omnye wabadlali beqela lezwe loMzantsi Afrika leqakamba, uKagiso Rabada, odume ngokugibisela iqakamba umangalelwe yi-ICC emva kokugila welizwe lase-Australia ngegxalaba. URabada ugile uSteve Smith ngoLwesihlanu ngethuba uMzantsi Afrika uqubisene ne-Australia kumdlalo wesibini wovavanyo obuseSt George’s Park. 
Esi siganeko senzeka kanye phambi kwexesha lokuphumla. Kulindeleke uKagiso Rabada aliphikise ityala elibekiweyo namhlanje xa kuchotshelwa umba wakhe. Kulindeleke iqumrhu elilawula iqakamba lizambe ukujonga ukuba uRabada wamgila ngabom kusini na uSmith ngala mini. UMantsi Afrika ubambe amazinyo ngoba ukuba ityala liyamnamathela uKagiso – lo nto iyakuthetha ukuthi uza kuphoswa yimidlalo elandelayo nelizwe lase-Australia. 
URabada uwis oothinti abahlanu eyedwa kumangeno wokuqala we-Australia kumdlalo okwenzeke kuwo esi sihlo. Lo mdlali weqakamba akaqali ukuba sezintweni ngenxa yezinto ezisondeleyo kule ezithi zimfake engxakini. Abadlali abafana noNathan Lyon, uDavid Warmer noQuinton de Kock bonke bagxizwa ngomdliwo wemali ngenxa yezenzo ezibheke ecaleni.",UKagiso Rabada angaphoswa yimidlalo yovavanyo elandelayo
"Umdlali weqakamba ophambili, uLungi Ngidi, ucele oogxa bakhe kwiqela lesizwe loMzantsi Afrika (Proteas) okokuba bakhe bathethe ngomkhankaso ochasene nobuhlanga ekuthiwa “yiBlack Lives Matter” phambi kwemidlalo yezizwe ezayo. Izinto eziphambili kuNgindi kukuguqa ngedolo phantsi phambi komdlalo, uphawu olubonisa ukungahambisani nobuhlanga elizweni lonke, nokuza nendlela abantu abamnyama abangachongwa ngayo ukuze bangene kwizikhundla ezithile kwiqakamba. Intshukumo kaNgidi iphenjelelwe luqhankqalazo olwenziwe ngabantu base-United States of America nehlabathi emva kokubulawa ngolunya kukaGeorge Floyd lipolisa elimhlophe elamcinezela imizuzu esibhozo ngedolo wade wabhubha. “Ndicinga ukuba yinto ekufanele siyinike ingqwalasela le xa sidibene singabadlali. Ewe, sikhe sathetha ngayo kwaye bonke abadlali banolwazi – kodwa besiyithetha sithe sa. Sililizwe sikhe sadibana nento enobuhlanga. Kufanele sithethe ngayo siliqela futhi siyinike ingqwalasela eyifaneleyo njengamanye amazwe ehlabathi,” utshilo uNgidi. 
Ngokwenza njalo, kuthe kanti uzinqikele ilitye elinenkume. Amadoda amhlophe awayedlalela iqela lesizwe loMzantsi Afrika amabini, uPat Symcox noBoeta Dippenaar, bakhwele bezehlela ngelithi kunganina engaxhasi iphulo elichasene nokubulawa kwamafama aseMzantsi Afrika. “UNgidi makaxhase amafama aseMzantsi Afrika aphantsi koxinizelelo. Eyona nto ebekufanele uyayenza,” utshilo uSymcox esengela phantsi iphulo elithi “Black Lives Matter”. Yena uDippenaar uye wema ngelithi “Yonke imiphefumlo yabantu ibalulekile”. “Ukuba ufuna inkxaso yam, ndixhase kumba wohlaselo lwamafama,” utshilo uDippenaar. Emva kwala madoda amabini abelichasile iphulo “likaBlack Lives Matter”, uNgidi ufumene inkxaso nkalo zonke kuquka nombutho olawula iqakamba – iCricket South Africa (CSA). Amadoda awayedlala iqakamba aquka uMakhaya Ntini, uVernom Philander, uAshwel Prince, uPaul Adams, uJP Duminy, uCharl Langeveldt noHershelle Gibbs athe alixhasa ngokupheleleyo inyathelo elithathwe nguLungi Ngidi atsho esithi akothukanga ziintetha ezenziwe ngabadlali bakudala beProteas. 
“Siyalincoma iphulo likaLungi Ngidi lokuxhaxa iintshukumo ezihewula ubuhlanga (Black Lives Matter). Sifuna ukuthi siyalixhasa iphulo lakhe. Nokugxekwa kukaNgidi ngenxa yokuvakalisa uluvo lwakhe siyakubona – kodwa sinethemba lokuba iCSA nabadlali beqakamba, abangoku nakudala, baya kuzixhasa iintshukumo ezichase ubuhlanga “iBlack Lives Matter”. Okuthethwe ngabadlali bakudala kufanele kuphikiswe ngoba abadlali beqakamba abamnyama bakhe bachatshazelwa kakubi bubuhlanga kwiminyaka engaphambili,” itshilo ingxelo ekutshwe ngamagqala eqakamba. UHashim Amla namagqala ombhoxo afana no-Ashwin Willemse, uKaya Malotana, uHilton Lobberts, uNorman Jordaan, uThando Manana no-Andrian Jacobs bamxhase ngokupheleleyo uNgidi nephulo lakhe uBlack Lives Matter.",UNgidi unikw’ inkxaso macal’ onke kwiphulo lakhe elithi “Black Lives Matter”
"Nangona amaphaphu ephezulu ebantwini ngenxa yesifo ekuthiwa yicorona (COVAD-19) – kodwa enye yezinto ezithe zadala ingxokolo kukubanjwa kukaKumkani uBuyelekhaya “Zwelibanzi” Dalindyebo ngentseni yoLwesihlanu weveki ephelileyo.  
Abanolwazi bathi uthe dyulukudu kowabo ephethe izembe nocelemba athe wonzakalisa ngawo unyana wakhe nomkakhe.  Uye wabanjwa – kodwa waphinda wakhululwa yinkundla ngesilumkiso. Abakwicala lika Kumkan’uZwelibanzi bayamthethelela, kanti nabakwicala lika-Azenathi banelabo ibali.  Kuthiwa bekuza kwenziwa umcimbi eBumbane engaxelelwanga uKumkan’uZwelibanzi.  
Kuthiwa lonto imcaphukisile kakhulu uKumkani kwaye sesinye sezizathu ezibangele angene ngenkani. Kanti kwicala lika-Azenathi, babona uyise njengoyena oqhwaya udushe.  Kule veki, isithethi sika Kumkan’uZwelibanzi sithe wazama ukucela igumbi kunyana wakhe ngethuba ephuma entolongweni kunyaka ophelileyo – kodwa lo nto zange yaselwa iliso. Okwenze izinto zambi ngakumbi sisithintelo senkundla esenziwe ngu-Azenathi. Uyise akavumelekanga ngoku ukungena kowabo emva kwento eyenzeke kwiveki ephelileyo.  Okucace gca ngoku kukuba umzi wakwaDalindyebo uyafa kwaye udinga uncedo ngokukhawulezileyo.  Iinkundla nendlela yaseNtshona yokusombulula izinto ngeke ibe luncedo kwintsindabadala ekwaDlomo. Akusekho nto ingakho enokwenziwa ngu Kumkan’uZwelibanzi esisisombululo – kodwa lo nto ayithi makunikezelwe.  AbaThembu bafanele kukudibanisa iintloko bajonge indlela yemveli ekunokulungiswa ngayo umzi wakwaDlomo.  
Kudala iiNkosi neeKumkani zazineendlela ezazisenza ngazo izinto. Amadoda amadala noomama abanolwazi mabeze neendlela ekunokulungiswa ngayo ingxaki ngoba le kuqhutywa ngayo ngoku iyingozi. Yonke le nto ifuna abantu bakwaMadiba bathobe umsindo, bakhangele isisombululo umoya wabo uphantsi. Okwenziwe nguZwelibanzi kuyaphoxa kona ngoba ukhululwe ngengqawule engenayo nemiqathango.  
Yinto leyo eza kumosha yonke inkqubo yengqawule ibe ngathi ayisebenzi ebantwini. Urhulumente kufuneka acacise ukuba kutheni bemnike ingqawule engenayo imiqathango njengabanye.",Badinga uncedo lwemveli kwaDalindyebo
"Uphuhliso lwabadlali beqakamba luthathe olunye unyawo kwiBorder! Kwiveki ephelileyo, umbutho olawula iqakamba phantsi kwesikhokelo sikaMnumzana Mnonopheli Mfenqe ubuqokelele abantwana abaneminyaka emithandathu ukuya eshumini eBuffalo Park Stadium.  
Injongo yokwenza oko ibikukufundisa abantwana iqakamba beselula ukuze bathi bekhula babe bexhotyisiwe.  
Phakathi kwabantu abathe bathath’inxaxheba kucweyo nguMnu. Mfundo Siyo – omnye wamadoda azinikeleyo kwicala lokufundisa nokuvumbulula izakhono zabantwana abadlala iqakamba beselula eKomani nakwiindawo eziyingqongileyo.  
Yonke lo nto uyenza kungekho mabala ayilungeleyo iqakamba nezinye izinto ezibalulekileyo kuphuhliso lalo mdlalo – kodwa nangona kunjalo uzimisele kakhulu ngoba wenza into ayithandayo. 
I’solezwe lesiXhosa lincokole naye bucala. “Sizokuphuhlisa izakhono zabantwana apha. Abantwana sibaqala ezantsi bengazi nto. 
 EKomani sinaso isikolo ekuthiwa yiQueens College esisona sineendawo ezisemgangathweni ophezulu zokudlalela iqakamba. 
 Xa befika abantwana kwiindawo ezenziwe kakuhle njengale baye bavuye kakhulu. Phambi kwayo yonke into siye sibalungise iingqondo zabo ngokuthi sibaxelele ukuba bangabuhoyi ubuntofo-ntofo bebala kwezi ndawo, mabajule iqakamba laseJava qha. Ingxaki esinayo eHewu kukungabikho kwamabala alungele iqakamba. Phaya ibala liyakrwelwa emva koko kubekwe iitoti phambi kokutshukutshelana ngebhola,” utshilo uSiyo. 
Umququzeleli wemidlalo yeqakamba edlalwa ngabantwana, uMnonopheli Mfenqe, osebenzela iBorder Cricket, wonelisekile yindlela izinto ezihambe ngayo. 
 “Namhlanje sinolona suku lukhulu, sidibanise abantwana ngenjongo yokukhangela izakhono zabo zokudlala iqakamba. Esi sisiqalo, aba bantwana ndibafanisa nabantwana abasafunda ukugaqa. Kweli nqanaba bakulo sifuna ukubagcina benomdlalo weqakamba. Bakhona abaza konyulwa ukuze baye kwiqakamba eqinileyo,” utshilo uMfenqe.",Bagotywa besebatsha kwiqakamba
"NANJENGOKO siyazi okanye besiwulindele, umba wokuba bangaphi abakhwetha ababhubhileyo eMpuma Koloni sele uphinde wafika. Ngokufanayo nangenyanga yoMnga edlulileyo, okanye eyeSilimela nyakenye, nakulo unyaka sizakuphinda sizifumane sikuloo ngxaki yokubhubha kwabakhwetha. 
Xa umbuzo usithi kutheni kunje, siphendula sithini? Futhi ingaba sakuyiphelisa nini le nyhikityha yokubhubha kwabantwana bethu? Ingaba silindele kurhulumente okanye kubani? Kutheni le nto sifuna ukuyenza ibeyinto yesiqhelo into yokubhubha kwabakhwetha? Ingaba ngubani kanye lo uyakusinceda ekupheliseni le ngxaki? 
Le yimibuzo esihlale sibe nayo rhoqo xa kufika ixesha lesiko lolwaluko, ingakumbi xa sifunda kumaphephandaba, okanye sisiva kunomathotholo malunga nabakhwetha ababhubhileyo okanye abangeniswe esibhedlele. 
Iqhinga lokupheliswa kwalo mkhwa alide livele ncakasana. Ewe iingqungquthela siya- zibamba, zenziwe neengxelo malunga nokuza- kulandelwa ukusindisa abakhwetha, kodwa bona abantwana bathe gqolo ukubhubha ngenxa yobutitisholo obenziwa ngabo bathwaliswe uxanduva lokubakhusela. 
Ngenyanga yeDwarha ngo2014, iNkulumbuso yephondo uPhumulo Masualle wadiza ukuba bangamakhulu amahlanu (500) abakhwetha ababhubhileyo kweli phondo phakathi ko2006 no2014, lo gama iyinkitha ethe yaphulukana nobudoda bayo ngenxa yolwaluko olugwenxa. UMasualle wayethetha kwindibano eMthatha apho kwakukho iinkokeli zomthonyama, kuxoxwa ngamacebo okuphelisa lo mkhwa. 
Ukuba uyabala ukusukela ngoko, ufumanisa ukuba bathe gqolo ukubhubha abakhwetha nanjengoko bengaphaya kwamashumi amane ababhubhe kuDisemba ka2015. Yhini na ukuhlala sisonge izandla abantwana bethu bebhubha. 
Kutheni iintsapho zingangeneleli ngokunokwazo ukunqanda oku. Xa umntwana esiya eSuthwini ube ungazi wena wenza ntoni ngalo nto? Izigwebo eziqatha ziyafuneka kwabo benza le ntlonti, khon’ ukuze kwenziwe umzekelo ngabo badlala ngobunyulu besiko lolwaluko.",Iintsapho mazilwe ukubhubha kwabakhwetha
"Indima edlalwa ngabalandeli nakowuphi na umdlali ibalulekile, futhi ngaphandle kwabo abakwazi abadlali ukukhula emidlalweni.  
I’solezwe lincokole nomnye wabalandeli beChippa United abaqinisekisa ukuba inkxaso yeli qela iyakhula eMpuma Koloni. Le ntokazi ibalisa indlela eyangena ngayo ebholeni ekhatywayo. 
Pedro Mapelo: Molo Phozisa, unjani namhlanje? 
Phozisa Buwa: Ndiphilile, unjani wena Bhuti? 
PM: Kuhle nakum. Siyakwamkela kweli phephandaba. Gqaba gqaba, ungubani? 
PB: Mna Bhuti ndinguPhozisa kaBuwa. Ndazalelwa eMgwalana ekwidolophu yaseNgqushwa – kodwa ndizinze kwilokishi yaseMotherwell apha eBhayi. 
PM: Imingaka nje imidlalo, kwakutheni uze ukhethe ibhola ekhatywayo Phozi? 
PB: Hey.Mna zange ndikwazi ukudlala ibhola ekhatywayo ndisemncinci phaya ezilalini. Ngenxa yokuyibukela ke xa idlalwa, ndaphetha sendiyithanda kakhulu. Umdla wam ebholeni wakhula ngakumbi ekufikeni kwam apha eBhayi. Ngoku ndingumququzeleli wesebe labalandeli elilapha eZwide. 
PM: Uthanda ntoni ke apha kwiChilli Boys? 
PB: KwiChippa United ndithanda kakhulu indlela eyidlala ngayo ibhola. Ibhola yayo ayihambi phezulu, ibekwa phantsi futhi ayifani tu neyamanye amaqela. Yahlukile kuwo! Ezinye zezinto ezibangela ndiyithande kukuba yeyeli phondo. Inika abadlali balapha ithuba lokudlala. Ngoku kukho abadlali balapha eBhayi abathathu abatsha – okunye sifumana ithuba lokuhamba hamba. Sisuka eBloemfontein nangoku – apho besiyo kubukela umdlalo. 
PM: Ngoobani abadlali obathandayo, kuba kutheni? 
PB: NguBuyani Sali, Bongani Kama, Diamond Thopola, Thamsanqa Sangweni noMapaseka. Bonke abadlali beChippa United ndiyabathanda kwaye kunzima ukukhetha – kodwa aba ndibakhethileyo ngabo abenza idlale kakuhle.",Is’tayile seChippa United siyamchaza uPhozisa Buwa
"Ugxothwe okomshologu usodolophu womasipala waseBCM uAlfred Mtsi ekunye nesekela lakhe uXola Phakathi namagosa aphezulu kulo masipala ngethuba kuqhutywa inkonzo yesikhumbuzo yabasebenzi abahlanu ababhubhe kwingozi yemoto. 
Le nkonzo nebiqhutyelwa kumabala emidlalo eQonce ibonakalise ngokumandla ukunganeliseki kwamalungu eSAMWU ziinkokheli zombutho weANC.  
Abasebenzi babhentsise ngokumandla ukunganeliseki kwabo ngethuba becelwa ukuba banike iindawo zokuhlala ooceba bombutho weANC.  
Lo kaMtsi uhewulwe wade walishiya iqonga ngethuba ebelungiselela ukwenza intetho ephambili kule nkonzo. Abasebenzi abahlanu uElliot Tyesha, uRobert Nogqala, Lazola Masingatha, Vumile Nyangule noZandisile Shwaye babhubhe kwiveki ephelileyo ngethuba besendleleni esinge kwintlaninso yeSAMWU ibibanjelwe eMonti. 
Oku kwenzeke kanye ngethuba lo mbutho ububambene ngeempondo kunye nomasipala bezama ukufumana isisombululo kuqhankqalazo obeluqhutywa ngabasebenzi.  
Emva kokungenelela kwabakwaCCMA kufikelelwe kwisivumelwano esithe samnkelwa ngabasebenzi.Unobhala wephondo kumbutho weSAMWU uMilton Myolwa ugxothiwe naye eqongeni ngethuba exelela abasebenzi ukuba SAMWU ngumbutho ovotela ANC.  
“Ndiyayiqonda ingxaki yabo banomsindo, yilo nto bengakwazanga ukunyamezela usodolophu, mna ke ndinoxanduva lokubacela ukuba bavotele umbutho weANC andisoze ndijike kulo nto,”utshilo uMyola.  
Le nkonzo iphinde yanenzolo emva kokuba lo kaMtsi ethe walishiya eli bala ngenxa yokugxothwa ngabasebenzi.Le ngozi yenzeke kuMvulo weveki ephelileyo, kwaye la maxhoba azakungcwatywa ukusukela kule Mpelaveki kwiindawo ezahlukileyo. 
Ukanti enye yeenkokheli zalo mbutho uZolani Ndlela nongunobhala wengingqi yase- Buffalo City uthi yilahleko emandla ukushiywa kwabo ngabasebenzi.  
“Ngamalungu amadala we- SAMWU la sidibene ngawo apha, kwaye ebethembekile kubulungu bawo, silahlekelwe kakukhulu kukushiywa ngabo,”utshilo uNdlela. 
Umasipala waseBCM uvumelene nabasebenzi ukuba bazakuhlawulwa imali ekukudala beyifuna emva kokuvumelana. 
“Kwiintsuku ezilishumi elinesine emva kokutyikitya kwethu isivumelwano kulindeleke ukuba iqalise ukungena imali kwiibhanki zabasebenzi,”uthethe watsho uNdlela. 
Iintsapho zamaxhoba bezikho ukuza kunika imbeko yokugqibela kubantu bazo.",Ugxothwe okomshologu uMtsi kwinkonzo yesikhumbuzo
"“Andazi ukuba ndingathi ndiziva njani ngayo yonke le nto. Emva kweminyaka engama-35, noko lixesha elide elo!” kutsho umhakhulu uNongqalelo Kondile xeshikweni sincokola ngokubuyiswa komphefumlo kaBhut’ Sizwe. Impilo ayikho ntle, ngomhla wesihlanu kweyeSilimela ebegqiba iminyaka engama-80. Usakuphakamisa igama likaBhut’ Sizwe uye ubone kwasebusweni bakhe ukuba intlungu isekhona. 
USizwe Kondile ngunyana wakhe owaduka ngonyaka ka-1981 eKomatipoort kufuphi naseMozambique. Wayeneminyaka engama-23 ngoko esandulukugqiba izifundo zakhe zobugqwetha eFort Hare. Emva kwezifundo zakhe waya elubhacweni eLesotho, apho wayokusebenzisana namanye amalungu eAfrican National Congress (ANC). 
KweyeKhala koka-1981 waxhwilwa ngamapolisa karhulumente wengcinezelo aseMzantsi Afrika. Emva kokumthatha bayokumvalela, bamngcungcuthekisa ngokumxhaphaza bezama ukumnyanzela ukuba abeyimpimpi yabo; achaze ukuba iANC yenza ntoni. 
 Emva kwenyanga bemzama babona ukuba uKondile akagungqi. Ngomhla weshumi kweyeThupha 1981 bathi bamncamile, kwaye bazakumkhulula. 
Bamthatha baya naye kwifama eseKomatipoort. Ngelo xesha kwakubonakala ukuba wayonzakele kakhulu, esopha nangaphakathi entloko. Bagqiba kwelokuba ukuze bangaziboni benemeko “efana nekaBiko” mabamtyise ityhefu, bamdubule phambi kokuba bamtshise abeluthuthu.  
La mapolisa, ekhokelwa nguDirk Coetzee, namanye aseMpuma Koloni alinda into engangeeyure ezisixhenxe ukuba umzimba wakhe utshe ubeluthuthu. Belindile nje babesela utywala besoja nenyama ecaleni. Kwathi cwaka emva koko.  
Yathatha into engangeminyaka elishumi ukuba kuvele inyani. Oko umama wakhe ehleli ethembeni emkhangela nakoomaLesotho kuloo minyaka. Wayokuyibhaqa kumaphephandaba ukuba unyana wakhe wabulawa ngamapolisa engcinezelo. 
Iinkcukacha ezithe vetshe zavela kwiKomishoni yeNyani noXolelwaniso koka-1996. Loo komishini yadibanisa ababulali neentsapho zabo. Kwenziwa nezithembiso zokuba amaxhoba neentsapho akuxhaswa ngurhulumente malunga nempilo. Nto athi ayikenzeki umama kaKondile. 
Kule veki iphelileyo isebe lezobulungisa nosapho lakwaKondile luye laya eKomatipoort ngelithi bayokulanda umphefumlo kaSizwe. NgoMgqibelo kuye kwabanjwa inkonzo yesikhumbuzo kwiCawe yamaTopiya eNew Brighton eBhayi. 
Umhakhulu uNongqalelo Kondile khange akwazi ukuya ngenxa yokukhathazwa yimpilo; ngelakhe akazi ncam ukuba uziva njani ngokubuyiswa komphefumlo kanyana wakhe. Ubomi abukatshintshi; uxolo yinto enzima kodwa ukuze usapho luqhubeke kufuneka lamkele ukuba ubuyile uSizwe.",Ukubuya kukaSizwe Kondile
"Umqeqeshi weCape Town City, uBenni McCarthy, ukhwele ezehlela kwisixeko saseKapa (uMasipala), kwangaxeshanye evakalisa ukukhathazeka kwakhe kukuhoywa kwebhola ekhatywayo. Oku kulandela ukunyanzelwa kweCity ukuba ifudukele KwaZulu-Natal emva kokungafumaneki kwendawo yokudlalela. ICitizens izakudlalela umdlalo wayo neMaritzburg United kwiphondo laKwaZulu-Natal, ePrincess Magogo Stadium, kwiveki ezayo. Ukudinga kweCape Town City akuqaleki – kutshanje, omnye umdlalo wayo kuye kwanyanzeleka ukuba iwuse kumqwebedu webala lase-Athlone Stadium elingekho mgangathweni webhola ekwinqanaba eliphezulu. 
“Ibhola ekhatywayo igutyungelwe lilifu elimnyama. Ndichithe amashumi amabini ananye eminyaka ndihlala kude naseKapa. Nakube zininzi izinto eziguqukileyo – kodwa akukabikho nguqu,” utshilo uMcCarthy kwingxelo ekhutshwe namhlanje. 
Kwixeshana elifutshane, iCape Town City ikwazile ukudibanisa abantu kwaye yashiya iinkumbulo ezingacimiyo ezingqondweni zabantu – kodwa nakubeni kunjalo sibuhlungu ukwazisa abantu baseKapa okokuba umdlalo wethu neMaritzburg United uzakudlalelwa eThekwini.” 
“Ukuba siyaphumelela kumdlalo ozayo, singazibona siphezulu kwiPSL. Ukudlalela umdlalo obaluleke njengalo kude nekhaya lihlazo – kodwa asinakuyinceda lo nto ngona iKZN izimisele ukusamkela. ICape Town Stadium ayifumaneki ngenxa yemidlalo yeRugby 7s. Seside sayiqhela ngoku into yokususwa eCape Town Stadium xa kukho izinto ezingabalulekanga. Iyandixaka into yebala elakhiwa ngenxa yeFIFA World Cup ngo-2010 – kodwa elingakwaziyo ukubekela bucala ishumi elinesihlanu leentsuku enyakeni ukuze kudlalwe ibhola ekwinqanaba eliphezulu.” 
“Abantu bebhola bayaxokiswa sisixeko saseKapa. Xa kukho imitshato liyafumaneka ibala. Xa kukho iitumente zombhoxo liyafumaneka ibala – kodwa xa iyibhola izinto ziyajika. Inesanti i-Athlone Stadium. Ayifumaneki iNewlands Stadium. Ukuba ucela kwenziwe icebo – kuthiwa: uxolo asikwazi. Imidlalo yethu iyaziwa. Into efunekayo kukulungiselelwa. Andazi kutheni amagosa kamasipala engaliboni ifuthe lebhola kushishino nakwenzinye izinto eKapa. Ibhola iguqula ubomi babantu futhi ibaqokelela ndaweni. Ibhola ekhatywayo yeyabantu, ingabantu! Kuko konke endikuthethileyo, ekugqibeleni ibhola ekhatyayo inyanzelwe ukuba ifuduke eKapa,” utshilo uMcCarthy",UBenni McCarthy ukhwel’ ezehlela kwisixeko saseKapa esingayikhathalelanga ibhola ekhatywayo
"Nangona isigaba sesibini sesizini sisesenyeleni – kodwa iimpawu zeqela elizikayo ziyabonakala kuMthatha Bucks.  
Eli qela laseMthatha libambe itshoba kwaNational First Division emva kokungaphumeleli imidlalo eliqela eliyidlalileyo kule sizini.  
Amathol’amnyama alwe kwakuko kwiveki ephelileyo ngethuba edlala ntanganye ngamagowuli amathathu macala neRoyal Eagles kumdlalo weNFD obudlalelwa eMthatha Stadium.  
Noxa kuye kwabonakala okokuba abadlali bazimisele emsebenzini wabo – kodwa iinzame zabo azikwazanga ukuvelisa iziphumo engezilibeke endaweni engcono iqela labo kumdlalo ogqithileyo.  
Umqeqeshi weBucks oqeshwe phambi kokuphela kuka-2017, uDuncan Lechesa, ucatshulwe ngamajelo eendaba njengowonelisekileyo ngumsebenzi owenziwa ngabadlali bakhe. 
Kwezi sizini zimbini zidlulileyo, uMthatha Bucks ubusoloko unengxaki yokuvuza kudonga lwayo lwasemva. Ikhe yadamba lo nto – kodwa kuyabonakala ukuba isekhona ngoba naye uLechesa yinto akhala ngayo nacinga ukuba iyingxaki. 
 “Abadlali balwile emdlalweni ngoku kufuneka sivale isikroba phaya emva xa sidlala. Siyakwazi ukufaka amagowuli – kodwa sinayo ingxaki yokuvuza. Lo nto yinto engalunganga kakhulu,” utshilo uLechesa kwiintatheli. 
Amathol’amnyama adibana neRoyal Eagles kumdlalo weNFD okulindeleke ube nzima eParow Park Stadium ngoMgqibelo.  
Ngumdlalo ozakuba nzima kakhulu lo – kodwa nakubeni kunjalo, kunyanzelekile iBucks ibuye namanqaku apheleleyo.  
IRoyal Eagles ihleli kwindawo yethoba – kodwa izakube ifuna ukuqinisa indawo yayo nayo. Zezinye zezinto ezo eziza kwenza lo mdlalo ube nzima. 
Eli qela lityikitye uVincent Tebogo Ntuli osuka kwiBloemfontein Celtic, uTshepiso Lietsisa noWandisile Tjomolane. 
 Injongo kukuqinisa nokuqinisekisa ukuba iBucks iyasinda ezembeni xa kuphela isizini. 
Imidlalo yeNFD 
NgoMgqibelo: Witbank Spurs vs Tshakuma Tsha Madzivhandila 15:30; Royal Eagles vs Richards Bay @Harry Gwala 15:30; Black Leopards vs Cape Town All Stars @Thohoyandou Stadium 15:30; Real Kings vs Super Eagles @Sugar Ray Xulu Stadium 15:30; Mbombela United vs Pretoria University FC @Kanyamazana Stadium 15:30 
NgeCawe: Ubuntu Cape Town vs Highlands Park @Parow Park 15:30",UMthatha Bucks uyasokola kwaNFD
"Kule mpelaveki inde siphuma kuyo abahlali baseMonti bafumane inyhweba yokuphumla ngentsini nanjengoko iqhula elikhulu laseRhawutini, uSkhumba, ebeseHemingways. Amatikiti aphele kwa ngoLwesine weveki ephelileyo kwaye abo bebeyile abanokuthi bayazisola. Emva kokuvulelwa liqhula lalapha ephondweni elinguTsepiso Nzayo, uSkhumba ukhwele eqongeni wabalisa amabalana akhe ahlekisayo aquka unyana wakhe abawela ukumphika, wayokuqhina nakudabi lokungena engxakini ngenxa yokugxeka abaqhankqalazi abaveza amabele kulo nyaka uphelileyo. Utsale into engapha kweyure eqongeni, abantu begigitheka oko. Uvale ngesithembiso sokuba uzakubuya eMonti kwaye angathanda nokwenza umnikelo wezitulo ezinamavili kwabaphila nenkubazeko.",USkhumba uyibethe yagcwala iHemingways
"ABANTU baseMpuma Koloni baphelelwa lithemba kurhulumente ongazifezekisiyo izithembiso zakhe, kwaye erhuqa inyawo kwizityholo zorhwaphilizo. Oku kuthethwe yiNkulumbuso yaseMpuma Koloni uPhumulo Masualle ngethuba ebambe indibano neemanyano zabasebenzi eMonti ngoLwesine. Le ndibano ibikwazinyaswe naziintloko zamasebe ephondo. 
UMasualle uxelele amagosa aphezulu esirhulumente sephondo ukuba athabathe amanyathelo aqatha ngakoomanejala abonqenayo, abangahloniphiyo futhi abangenasakhono sokuthabatha izigqibo. “Uluntu lubonakalise mhlophe ngomhla wesithathu kweyeThupha (umhla wovoto) ukuba lukruqukile ngamagosa angakhathalelanga iimfuno zabantu. Ayamkeleki tu eyokuba sisabona amanzi nelindle elichichizayo koomasipala bethu, kuphele iiveki neenyanga kungekho mntu ulungisa oko,” utshilo uMasualle. 
Uthi ngenxa yamagosa arhuqa unyawo, iMpuma Koloni isoloko iyindawo yokuhlekisa, isonyeliswa kumabakala afana neziphumo zikaGrade 12 kwakunye nokusilela ekuchitheni imali yamaphulo okuqinisa izakhiwo nemigangatho yephondo. 
Iimanyano ebezimase le ndibano ziquka iSADTU, NAPTOSA, DENOSA, PSA, HOSPERSA, POPCRU neNEHAWU. Ezimanyano zikhalaze kuMasualle zisithi ukusetyenziswa kwabantu babucala (consultants), kulisenga imali eninzi isebe zibe inkonzo zingabonakali.",‘Abantu bakruqukile ngamagosa arhuqa unyawo’
"Ukurhogola ivumba elibi ngenxa yelindle elibaleka kwiminyango  yezindlu sisidlo semihla ngemihla kubahlali baseMzonyana eScenery Park.  
Aba bahlali batyhola uceba wala ndawo uZandisile Tokwe ngokungabakhathaleli nanjengoko kudala ebathembisa ngokubasusa kule ndawo inyhuku-nyhuku. Inkokheli yeli qela labahlali uBongeka Sobekwa uthi badiniwe kukuxokiswa nguZandisile Tokwe.  
“Kudala lo ceba esixokisa, ngo2016 wayesithembise ukuba uza kusifumanela indawo yokuhlala eUnit P, kuba esithi sihlala ngokungekho mthethweni apha,” utsho uSobekwa. 
 Ezi zindlu zazihlala abazali okanye izihlobo zaba bahlali ababesebenza kumasipala waseBCM ngaphambili, azinamanzi acocekileyo, zihleli kubufukufuku bengca engacocwayo, akukho nkqubo yogutyulo lwelindle.  
“Sisebenzisa amabhakethi okuya kwakudala apha, amanzi esiwaselayo akrakra, amdaka apha emlonyeni, ngoku sibona sibiyelwa ngocingo olutsha kungekho mntu uthethe nathi.” 
 UNtombizandile Mofu uthi abantwana bayagula apha ngenxa yamanzi amdaka abawaselayo anevumba elibi abalirhogola imihla ngemihla.  
“Sinyanga izilonda ezingapheliyo ebantwaneni ngenxa yeBCM engade isihoye ngokusinika iindawo zokuhlala, abantwana bayagula kuba amanzi esiwasebenzisa apha awacocekanga,”utshilo uMofu.  
Xa begxotha ilindle banyanzeleka ukuba bagalele amanzi ngebhakethi ukuze lisuke phambi kwabo. 
Uceba wala ndawo uZandisile Tokwe uyaziphika iingxelo zokuba yena wathembisa aba bahlali ngendawo zokuhlala eUnit P.  
“Alikho icebo lendawo yokuhlalisa aba bantu, le Unit P bathetha ngayo ineengxaki zayo zezindlu ezithelekisa abantu baphaya ngoku sithethayo,”uthethe watsho uTokwe.  
Uthi nguye owabangela ukuba umasipala angabakhuphi aba bantu kwezi zindlu kuba abasenalo ilungelo lokuhlala kuzo.  
“Kwakuhlala izihlobo zabo eziquka ootata babo ababesebenza kwamasipala kweli sebe lamanzi, bona abanagunya lakuhlala kwezi zindlu kuba abasebenzi kumasipala waseBCM, ndabacelela ke ukuba bagcinwe kuba bengenayo indawo yokuhlala,”ucacise watsho uTokwe.  
Alukho uhlobo lwenkonzo olufikelela kule ndawo nanjengoko kungekho nendlela engenayo ukusondela kwaba bahlali. 
U-Abulela Nkweba uthi kukho igosa lakwamasipala elibahlelele ngokubagrogrisa yonke imihla yokuphila kwabo. 
 “Kukho indoda ekuthwa nguNceba Ngoje ifika nokuba kunini apha isixelela ukuba siza kuhamba apha sifane sagoloza, uthi kuza kuvalwa nalamanzi amdaka siwaselayo apha,” kutsho Nkweba.  
Uninzi kubo lufike kwezi zindlu ngeminyaka yoo-1980, abo bazelelwe apha baneminyaka engaphezu kwamashumi amathathu behlala kobu bugxwayiba. 
Isithethi somasipala waseBCM uSamkelo Ngwenya uthembise ngokwenza uphando ngoku. 
“Sidinga ixesha elaneleyo lokuba sikhangele kakuhle ukuba ingxaki iphi na, ukuze kufumaneke isisombululo kule ngxaki,”utshilo.",Baphefumla ilindle eMzonyane
"Le nto inje, kwaye injalo. Ilizwe nehlabathi lonke ndiyaliqinisekisa. Uninzi lwabantu abaNtsundu ulwazi abanalo ngezinto zesiNtu luxhomekeke kwizinto abazifunde ezincwadini nakwizinto abazibone kwimiboniso eyenziwa emaholweni oluntu.  
Apho kuthiwa ngeminye imihla kubizwe abantu abanolwazi okanye isiqwanaqwana solwazi ngesiNtu, kuthiwe amantombazana aza kunxiba iinkciyo, eza kuvuma neengoma zakwaNtu; kuboniswe uhlobo lomxhentso wabakhwetha ekuthiwa ngumtshilo; abafazi babonise uhlobo lomxhentso ekuthiwa ngumyeyezelo nomngqungqo obonisa abakhwetha xa betshila enkundleni, okanye ke xa kutsholozwa ngomhla womtshato wentonjane.  
NgokwesiNtu, umngqungqo wabakhwetha bawuvuma behleli phantsi bebetha ingqongqo (ufele lwenkomo olomileyo), kodwa eziholweni kufuneka bangqungqe bexhentsa ukuze amagqobhoka nezifundiswa nabeLungu bonwabe kuthi ngco. 
 Apha ke kuye kuboniswe nangezityo zesiNtu ezazityiwa mandulo ngokutsho kwamagqobhoka nezifundiswa, izityo ezifana nolusu, unqweme, umphothulo, igcado, utshongo, inembe, umngqusho. Kuboniswe nezinto ezifana neziswenye, iintluzo, ilitye lokuguba. Ndibala ntoni na?  
Ukuba uya kuqwalasela uya kufumanisa ukuba ezinye zezi zinto kuthiwa zezamandulo zisasetyenziswa nanamhla oku ngamaqaba angazange awubona umnyango wesikolo. Masingene ke ngoku kule nto yolwaluko yanamhlanje ebulala abantu.  
Umbuzo wokuqala emasikhe siwujonge ngulo uthi: Inkwenkwe le yalukela ntoni na? Ukuze umntu nongubani na akwazi ukuwuphendula kukuba aqale azi ukuba amaXhosa la ayebafundisa na abantwana bawo ngeendibano zesondo (ukugqana).  
Ewe ayebafundisa kulaa nto kuthiwa kukumetsha (ukudlalana kwenkwenkwe/umfana nentombazana emathangeni), belele ngecala umfana nentombi kusetyenziswa ilungu lobudoda elibizwa ngokuba ngumthondo ngokwesiXhosa, likhuhlwa emathangeni entombi ilele ngecala, hayi ngomqolo okanye ke ngenqentsu. Ukuze inkwenkwe ingenzakali xa ikhuhla emathangeni xa kumetshwa bekufuneka isencinci ineminyaka emithandathu iphondlwe, kuyutyulwe ijwabi lingadibani nentlavu, le ndawo inqalekileyo apha emthondweni, inkanda. 
 Emva kokokuba ipholile ekuphondlweni ibiqhawulwa lo mthambo ungezantsi ngomtshoba wenkomo nemeva lomqokolo. Yonke phofu le nto yenziwa ngamanye amakhwenkwana amadala phaya emadlelweni.  
Oophopho bonke basebancinci baqhayiselana ngeentloko zokunqaleka kweenkanda zabo. Baza kufundiswa ke iindlela zokuqhasa iintombi, neentombi ziyafundiswa iindlela zokuphendula xa ziqhaswa neendlela zokulala phaya ezikhundleni ezindle xa zithe zavuma.  
Inkwenkwe eyona nto ayalusela yona amaXhosa kukuba ngoku ingumntu omdala kufuneka izeke umfazi.  
Lo mfazi iza kumzeka kufuneka ezele abantwana abaza kukhulisa umzi wasemaThileni. Ngoku iza kuba nguSokhaya. Phaya ke endle ebhumeni iza kufundiswa ngeendlela zokuphatha umfazi ezingubeni, nalapha ekhaya.  
Eyona nto ibikhathalelwe ngamakhankatha esiXhoseni leli lungu kuthiwa ngumthondo, nalapho inxeba lobudoda lidalwa khona. Bekufuneka kuqinisekisiwe ngamakhankatha ukuba liyaphola zingaphelanga iintsuku ezisibhozo.  
Eli lungu belixatyisiwe kuba lilo aza kugqa ngalo umfazi okanye abafazi bakhe njengoko mandulo kwakuzekwa isithembu.  
Eyona nto ibiqinisekiswa ngamakhankatha ibikukuphila kwalo, kangangokuba inkwenkwe engade iphile bekufuneka yobule (ichaze inyani), khange ilale nentombi ethakathayo ethwase ngengqalakazi (intshontsho lempundulu), ukutsho oko intombi elala ngomqolo ivule amathanga, okanye umfazi osel’ekhe wazala. Ingcali yesiXhosa uProf A.C. Jordan uyayingqina into yokuba xa kukho ingxaki bekufuneka umkhwetha obule. 
 Kwibali elithi UMadliwa-ziinyoka kwincwadi ethi Kwezo Mpindo ZeTsitsa ubhala athi: “Ekugqibeleni ikhankatha lide lambiza lamnyanzelisa ukuba abule.  
Wayichuba yonke ke imbali yakhe, ukususela mhla wadibana nenzwakazi yakuMalephe embuthweni yolutsha.  
Waxela nento yokuba eyona nto imkhathazayo ngoku kukusoloko etyelelwa ngobusuku yilaa ntokazi yaphuma ezingcongolweni kwiNtlangano yeTsitsa neXhokonxa yaza kumvuma isithi ize ngokubizwa nguye kathathu.  
Le ntokazi ifika iqumbile, ize imbuze ube mnye umbuzo, ithi, “Bhatayi ngubani na othe yaluka?” Itsho ithi shwaka, ingakhange yalindela nampendulo, ibuye ifike ngobusuku obulandelayo ibuze kwalo mbuzo, iphinde ithi shwaka. “La qhiya yesinyaniso yaphelela phi?” Kubuza ikhankatha.  
Wabonakala esisa isandla entanyeni uBhatayi, eziphathaphatha ngokothuka, “Bendisoloko ndifuna engqondweni ukuba kanene yintoni na le yalahlekayo ngobuya busuku.  
Andizange ndiyibone ukususela ngokuya ndandikhululiswe yile ntokazi, isithi masidade.” “Mhm! Uyayiqonda ngoku into eyenzekileyo?” “Ndiyayiqonda. Yonke le nto isusela kulaa nkazana ndingayaziyo yandifikela ekuseni yandifumbathisa.”  
Akaligqibanga kubonwe ngaye selexhuma ebheka phezulu, ehlanganisela ubuso ngezandla. Beva selekhala ngezwi eloyikekayo: “Lamla Nozimanga ndadliwa ziinyoka! Lamla Nozimanga ndadliwa ziinyoka! Lamla Nozimanga ndadliwa ziinyoka!” Eyona nto ndifuna ukuyivelisa kule ngxoxo kukuba isiko lilahlekile. Abantwana boluka sele belele nonina. Oonina ke ngokwale meko ziintombi esele zikhe zazala, bezibhentsisa zilele ngomqolo, nto leyo idala iingxaki esuthwini. Kwelinye icala azaziwa iimfundiso zesiNtu ezifundiswa esuthwini ngabantwana banamhlanje abaziingcibi namakhankatha: amabali afana nebali likadyakalashe lokuthenana nendoda. Apho kwaqala kwaya kuthenwa udyakalashe yindoda. Emva kokuba indoda imthenile udyakalashe yaphathwa ngumvandedwa wade umfazi wayibuza ukuba ikhathazwa yintoni na. Indoda yaxela waze umfazi wathi indoda mayimboleke umnweba wayo wokwambatha waya ngokwakhe kudyakalashe. Umfazi wathi akufika phambi kodyakalashe wongxatha ukuze udyakalashe athene. Kuthiwa udyakalashe wathi akubona inqashi yomfazi wakhala wathi, ‘Ngubani lo ebekuthena ungakwazi ukuthena? Ukuthenele ezantsi kakhulu, andinakuba sakuthena goduka.” 
 Umfazi wagoduka yaba ke indoda isindile ekuthenweni ngudyakalashe. Imfundiso yeli bali ibonisa ukuba indoda ethi ayiphathwa ngumfazi okanye ayiva ngomfazi ubokuyazi ukuba loo ndoda ayinaye umfazi. 
 Ukuze indoda ibe yindoda kufuneka ibe nomfazi emhloniphileyo. Ziimfundiso zamaqaba ezo esuthwini.",Abakhwetha babulawa kukuxoka kolutsha
"NOXA nje bezigxalathelana izimvo zokuba iKomiti eMbaxa yeANC (NEC) ingathabatha isigqibo sokumgxotha uMongameli woMzantsi Afrika uJacob Zuma kwisikhundla sakhe sokongomela isizwe, kubonakala ngathi umsebenzi kaZuma usakhuselekile okwangoku. 
Izolo le komiti ayikhange iyifake kwinkqubo yayo inyewe yokuxovula ikamva likaZuma, kwindibano ekhethekileyo ebibanjelwe kwihotele i-ICC eMonti. 
Le ndibano, ngokokutsho kukaNobhala-Jikelele * -Ace Magashule, ixovule okuza kuqulathwa kwintetho kaMongameli weANC uCyril Ramaphosa kwesi sixeko ngoMgqibelo. 
Ebephume ngobungako bawo amalungu eNEC ezimase le ndibano, apho bekuquka noNkosazana Dlamini-Zuma, ophulukene nogqatso kwisikhundla sokongamela umbutho eNasrec eRhawutini kwinyanga ephelileyo. 
UMagashule uxelele oonondaba ukuba mnye umba ebebetshila ngawo kule ndibano. “Le ibiyindibano yethu yokuqala njenge-NEC. Umba ebesixoxa ngawo mnye jwi, kukuzilungiselela nanjengoko sibamba intetho yeJanuary 8 ngoMgqibelo,” utshilo uMagashule. 
Ebuzwa ukuba bathini ngomba wamaziko amabini kwindlu enye [uMongameli welizwe, ongengoMongameli weANC], uMagashule uthe: “Akukho maziko mabini, iziko linyeyiANC. Asikhange siyixoxe lo nto, kuba siyayazi.” 
Akucaci ukuba umba wokuxovulwa kwenyewe eyayamene nekamva likaZuma, uzakuvela nini. Oonokrawuzana bathi lo mba hleze ungavela xa iNEC iphinda ihlala kwindibano yayo eqhelekileyo. 
Kwinyanga ezayo, uZuma kulindeleke ukuba enze intetho emalunga nobume besizwe, eyenziwa rhoqo kwiPalamente yesizwe eKapa.",UMongameli Zuma usakhuselekile okwangoku
"Umdlali weJunior Boks uCurwin Bosch wonyuliwe phakathi kwabanye abadlali abahlanu abagaqele iwonga lomdlali obalaseleyo kwitumente yehlabathi yabadlali abangaphantsi kwamashumi amabini eminyaka eqhuba eNgilane. Oku kubhengezwe izolo ngumbutho owongamele umbhoxo kwihlabathi. 
Uzakube ekhuphisana noMax Deegan we-Ireland, Ataata Moekiola waseJapan, uHarry Mallinder waseNgilane, umdlali phikweni waseNew Zealand uShaun Stevenson – nabo abagaqele eli wonga. 
UBosch obefumene iwonga lokuba ngumdlali obalaseleyo kumdlalo weJunior Boks neFrance ngoyena mdlali unamanqaku amaninzi kunabanye abadlali kolu khuphiswano. 
Sele eqokelele amanqaku angamashumi amahlanu anesithoba kwimidlalo emine kwiJunior Boks. Ungqengqe emgceni kabini, waqabelisa amatyeli alishumi elinesine wafumana iipenalthi ezisixhenxe. 
Umdlali okhabayo weSpringboks uHandre Pollard yayingumdlali wokugqibela walapha eMzantsi Afrika ukuphumelela eli wonga ngonyaka ka2014.  
Ngelixa yena uJan Serfontein wayelifumene ngonyaka ka2012 xa iiJunior Boks zaziphumelela itumente kumhlaba wazo. 
UBosch uvakalise uchulumanco ngokutyunjwa kwakhe, kodwa uthe eyonanto ajonge kuyo kakhulu ngumdlalo wabo ne-Argentina wokulwela indawo yesithathu ngoMgqibelo. 
“Liwonga ukutyunjwa kunye nabadlali abafana naba kwiwonga lomdlali ohamba phambili,” utshilo uBosch ozakube egqiba iminyaka elishumi elinesithoba ngoMgqibelo. 
“Ithetha lukhulu kum le nto kodwa eyonanto ibalulekileyo kum ngoku kukuba iqela lethu lifumane indawo yesithathu nembasa yebronze ngoMgqibelo. I-Argentina liqela elinzima kakhulu kwaye bazakudlala ngokuzinikela, nathi sineenjongo zokwenza ngolo hlobo.” 
Umbutho olawula umbhoxo kwihlabathi uzakubhengeza umdlali ophambili kwitumente emva komdlalo wamagqibela kankqoyi, ozakube uphakathi kweNgilane ne-Ireland ngokuhlwa ngoMgqibelo.",UBosch angafumana iwonga lehlabathi
"AmaZulu achonge uRomain Folz njengomqeqeshi wawo omtsha. UFolz, 32, uza kuncediswa nguAyanda Dlamini kude kuphele isizini eqhubekayo yeDStv Premiership. Le ndedeba yaseFrance, enengcambu eziseMorocco, ingena endaweni kaBrandon Truter ogxothwe ekuqaleni kwale veki emva kokuba AmaZulu equthiswe yiRichards Bay FC ngegowuli elinye eqandeni (1-0) emdlalweni weDStv Premiership obulidabi lokukhaya kwiphondo laKwaZulu-Natal. Akemtshanga uFolz ebholeni yaseMzantsi Afrika nangona kungekho nto ingako aziwa ngayo. 
Ebengumqeqeshi weMarumo Gallants kutshanje – kodwa uye wayishiya kuba esithi uHarris Choeu umxelela indlela amakenze ngayo umsebenzi wakhe. Phambi kokufika kukaFolz, amagama wamadoda afana noMuhsin Ertugral noErnst Middendorp ake oyanyaniswa nesihlalo esitshisayo sokuqeqesha AmaZulu. Nangoba eshiye iGallants ingabethwanga ezandleni zakhe – kodwa usabonwa njengomqheliswa uFolz ngabalandeli bebhola. Ukusukela mhla wathenga AmaZulu FC, uMnu. Sandile Zungu ufake abantu esikhundleni sokuqeqesha kane. 
Ethethela isigqibo sakhe, uZungu uthe ukhethe umqeqeshi okwaziyo ukuhlalutya ibhola ngendlela yale mihla. “UFolz ngungqondongqondo womqeqeshi oyaziyo ibhola yale mihla. Ebengumqeqeshi weMarumo Gallants kutshanje. Uza kuncediswa nguDlamini obengumqeqeshi weqela lethu labadlali abancinane abadlala kwiDStv Diski Challenge futhi owayekhe waqeqesha AmaZulu ngaphambili,” utshilo uZungu kwingxelo ebhaliweyo ayikhuphe ekuseni namhlanje. 
Nangona ingacacanga kakuhle indawo kaSiyabonga Nomvethe, obekhe walisekela likaBenni McCarthy ogxothwe phambi kokusongwa kwesizini egqithileyo, usihlalo weqela uthi uza kusebenzisana nomqeqeshi omtsha. UFolz uza kuxhuzula imikhala okokuqala xa AmaZulu ethathana ne-Orlando Pirates emdlalweni weDStv Premiership olandelayo. Amandla wakhe uFolz aza kuvavanywa xa AmaZulu edibana neChiefs emdlalweni weMTN8 phambi kokuphela kwale nyanga nakwiCarling Black Label Cup yosuku olunye eza kudlalwa ngamaqela amane eFNB Stadium kwinyanga ezayo.",AmaZulu achonge uRomain Folz ngengomqeqeshi omtsha
"INYUKE ngemali ebalelwa ku7.6 weepesenti imali yabasebenzi bakarhulumente kweli. Oku kudizwe libhunga elijongene neengxoxo zemivuzo yabasebenzi bakarhulumente kweli iPSCBC kwintlanganiso ibihleli ngoLwesine wale veki. Olu nyuselo lwemivuzo likumgaqo weziphumo zeengxoxo ebezibanjwe kunyaka ophelileyo.  
Abasebenzi bakarhulumente abafumana imivuzo yabo ngomhla we15 ngenyanga bazakufumana umvuzo owongozelelweyo ngomhla we21 kwakule nyanga, ngelixa abo imivuzo yabo ifumaneka nge25 ukuya kwi30 bazakuyifumana kwimivuzo yabo yale nyanga ngokwesiqhelo.  
Imanyano yabasebenzi iNEHAWU eyenye yeemanyano zabasebenzi bakarhulumente iyalele amalungu ayo ukuba aqhakamshelane nee ofisi zengingqi akuyo ukufumana iinkcukaca.",Banyuselwa imivuzo abasebenzi bakarhulumente
"Unozinti weBafana Bafana neBidvest Wits, uDarren Keet, ufunwa yiKaizer Chiefs neMamelodi Sundowns.  
Iingxelo zithi uKeet akavumanga ukutyikitya isivumelwano sengqesho esitsha phambi kokuphela kwale sizini.  
Ekuqaleni kwalo nyaka emva kokonzakala kukaItumeleng Khune, iChiefs yazama ukurhwebeshela kuyo uKeet kodwa wala ngelithi ufuna ukuya phesheya.  
Emva kokudlala kakuhle kwiBafana Bafana – uKeet uye akadlaliswa yiWits ngenxa yokungavumi kwakhe ukuzibophelela. 
 Umqeqeshi weWits, uGavin Hunt, uxelele iintatheli kwiveki ephelileyo okokuba uKeet uza kudlalela iqela lakhe okokugqibela ngoMgqibelo.",UKeet ufunwa yiChiefs neDowns
"Ngokwenene isidlo seBhrakfesi sisidlo sokuqala sosuku sokuxhasa umphefumlo, nqwa nenkqubo yeBhrakfesi kanomathotholo njengokutya kwendlebe.  
Oku kuye kwabonakala kakuhle ngentsasa yayizolo ngethuba inkqubo entsha kanomathotholo yeBhrakfesi nebhexeshwa nguDJ Sbu, ingene ityeli lokuqala emoyeni. Kubenjalo ke kwizitalato zikaTwitter nanjengokuba ibiqhuba emazen’ omoya inkqubo. 
 Abaphulaphuli bebesele besitsho besithi, le yibhrakfesi ezakuhlala enkcochoyini kwiinkqubo zikanomathotholo zoMzantsi Afrika, bambi besithi le nkqubo intsha yeVuma FM izakuba sisizathu sokuvuka bavulele oonomathotholo babo.  
UDJ Sbu uphinde wancokola nendoda esele ikhulile, netsale umdla kumakhasi wonxibelelwano kwiintsuku ezidlulileyo – uIrvin Randle.  
URandle ube ngundaba-mlonyeni ngohlobo anxiba ngalo, ingakumbi koosisana abancinane.",Bonwabele ukondliwa yibhrakfesi kaDJ Sbu!
"ZINGAPHEZU kwekhulu namashumi amane anesine iziganeko zoqhankqalazo eziqhutywe ngabahlali kweli, ngokophando olwenziwe yinkampani ezimeleyo iMunicipal IQ. 
Le ngxelo ithi iziganeko zoqhankqalazo kweli ziqhutywe ukusukela ngenyanga yokuqala yalo nyaka. 
Othethe egameni lale nkampani uKaren Heese uthi ibangela inkxalabo le meko yabahlali abaqhankqalaza yonke indawo. 
 “Okona kuxhalabisa kakhulu kukuba ngaphandle kokuba zikhula ezi ziganeko, abantu baqhankqalaza ngendlela enobundlobongela obugqithisileyo, oku kuthetha ukuba silahlekiwe ngumbono wezona zinto zifunwa ngabantu bethu,” uthethe watsho uHeese.  
Le ngxelo ithi iphondo leMpuma Koloni lelona lihamba phambili ngeziganeko zoqhankqalazo lilandelwa liphondo laseRhawutini ze kugqibele iphondo laseNtshona Koloni.  
“Kunyaka ophelileyo sibe neziganeko ezilikhulu namashumi asixhenxe anesine kuphela unyaka wonke, zingahle zigqithise nangaphezulu kulo unyaka,” uthethe watsho uHeese. 
Kutshanje abahlali kuMasipala waseMalahleni baqhube uqhankqalazo kwidolophu ezimbini zalo masipala eziquka iCacadu neDordrecht – bekhalazela iinkonzo ezingafikiyo kubo.  
KuQoboqobo abahlali, ngenyanga kaCanzibe, batshise iinqwelo zokusebenza zakwamasipala, ithala leencwadi neeofisi zikamasipala. 
UMphengululi ziNcwadi-Jikelele uKimi Makwethu kwinyanga ephelileyo, udize ukuba ngoomasipala abakumakhulu amabini namashumi amahlanu anesixhenxe abangakwazi kusebenzisa imali karhulumente ngendlela eyiyo. 
Ethetha ngezi ngxaki, uMakwethu wathi oku kubangela umsindo kubahlali baze babhenele kuqhankqalazo.  
“Ulawulo lwezimali, ulawulo jikelele nokungabikho kwezakhono ezifunekayo yenye yoonobangela bengxaki koomasipala,” watsho uMakwethu. 
UMasipala waseEnoch Mgijima uthengise izixhobo zakhe kwintengiso yasesidlangalaleni kwinyanga ephelileyo ngenxa yokuba bengakwazi kuhlawula ityala lenkampani yeNjineli. 
Ecacisa ngendima yeSebe lakhe kwinyanga ephelileyo, uMphathiswa weSebe leNtsebenziswano kuRhulumento neMicimbi yeMveli uFikile Xasa, wathi okwabo kukungenelela bencedisa ukuze kufunyanwe isisombululo. 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
ZINGAPHEZU kwekhulu namashumi amane anesine iziganeko zoqhankqalazo eziqhutywe ngabahlali kweli ngokophando olwenziwe yinkampani ezimeleyo iMunicipal IQ. 
Le ngxelo ithi iziganeko zoqhankqalazo kweli ziqhutywe ukusukela ngenyanga yokuqala yalo nyaka. Othethe egameni lale nkampani uKaren Heese, uthi ibangela inkxalabo le meko yabahlali abaqhankqalaza yonke indawo.  
“Okona kuxhalabisa kakhulu kukuba ngaphandle kokuba zikhula ezi ziganeko, abantu baqhankqalaza ngendlela enobundlobongela obugqithisileyo, oku kuthetha ukuba silahlekiwe ngumbono wezona zinto zifunwa ngabantu bethu,”uthethe watsho uHeese. Le ngxelo ithi iphondo leMpuma Koloni lelona lihamba phambili ngeziganeko zoqhankqalazo lilandelwa liphondo laseRhawutini kugqibele iphondo laseNtshona Koloni. “Kunyaka ophelileyo sibe neziganeko ezilikhulu namashumi asixhenxe anesine kuphela unyaka wonke, zingahle zigqithise nangaphezulu kulo unyaka,”uthethe watsho uHeese. 
Kutshanje abahlali kumasipala waseMalahleni baqhube uqhankqalazo kwidolophu ezimbini zalo masipala eziquka iCacadu neDordretch bekhalazela iinkonzo ezingafikiyo kubo.KuQoboqobo abahlali ngenyanga kaCanzibe batshise inqwelo zokusebenza zakwamasipala,ithala leencwadi neeofisi zikamazipala.Umphengululi zincwadi jikelele uKimi Makwethu kwinyanga ephelileyo udize ukuba ngomasipala abakumakhulu amabini namashumi amahlanu anesixhenxe abangakwazi kusebenzisa imali karhulumente ngendlela eyiyo.Ethetha ngezingxaki uMakwethu wathi oku kubangela umsindo kubahlali baze babhenele kuqhankqalazo. ”Ulawulo lezimali,ulawulo jikelele nokungabikho kwezakhono ezifunekayo yenye yonobangela bengxaki komasipala,’watsho uMakwethu.Umasipala waseEnoch Mgijima uthengise izixhobo zakhe kwintengiso yasesidlangalaleni kwinyanga ephelileyo ngenxa yokuba bengakwazi kuhlawula ityala lenkampani yeNjineli. 
Ecacisa ngendima yesebe lakhe kwinyanga ephelileyo umphathiswa wesebe lentsebenziswano kurhulumento nemicimbi yemveli uFikile Xasa wathi okwabo kukungenelela bencedisa ukuze kufunyanwe isisombululo.",Ikhokele iMpuma Koloni kuqhankqalazo!
"IBizana Pondo Chiefs igxeleshe ukunyukela kwindawo yokuqala kumjikelo wesibini weABC Motsepe League.  
IPondo Chiefs izenzele igama kwisizini ephelileyo ngethuba ikhuphisana neTornado FC nePE Stars ngendawo yokuqala kwiMotsepe League.  
Kodwa ngelishwa layo, intshinga yaphunyelelwa yiTornado FC ebhangileyo kunyaka ophelileyo.  
Usihlalo weChiefs, uNkosinathi Mqokiyana, uxelele eli phephandaba okokuba iqela lincwase indawo yokuqala kwisigaba sesibini kule sizini.  
NgoMgqibelo odlulileyo, iChiefs ivule unyaka ngokunyukela kwindawo yesine emva kokuba ithwaxe iBirmingham City FC ngamagowuli amane eqandeni (4-0). Ezo ziphumo ziyisuse kwindawo yesithandathu zayibeka kweyesine, ngoku inamanqaku angamashumi amabini anesihlanu emva kwemidlalo elishumi elinesine. 
IChiefs ijonge ukunyusa umxakatho ngakumbi kumjikelo wesibini wesizini eqhubekayo.  
“Kuzo zonke iisizini, sidlala ngokuzimisela ngoba sifuna impumelelo. Nakule isizini siza kuyilwela indawo yokuqala,” utshilo uMqokiyana.  
Kanti kwelinye icala, iMatta Milan yaseDutywa iphose ithuba lokubuyela kwindawo yokuqala emva kokuba idlale ntanganye ngo’1-1 neSpear of the Nation.  
Omabini la maqela ebesethubeni lokunyukela kwindawo yokuqala ngempelaveki ngoba ebefuthela emagxeni weBush Bucks FC.  
Sihleli kwindawo yesibini iSpear of the Nation ngamanqaku angamashumi amabini anesixhenxe lo gama yona iMatta Milan ikwindawo yesithathu ngamanqaku angamashumi amabini anesithandathu, ishiywa ngenqaku elinye yiBucks FC emva kweziphumo zemidlalo egqithileyo. 
Imidlalo yeABC Motsepe League: 
Amavarara adlala neBirmingham City FC, iBhisho Stars idibana neYaka United, iBush Bucks neSwartkops Valley United Brothers, iBush Pirates idlala neSpear of the Nation, iHighbury neSibanye FC, iMatta Milan yamkela iPeace Makers, uze wona uMthatha Bucks udlale nePE Stars.",Ilwela indawo yokuqala kwakhona iPondo Chiefs
"KAPA:  
Isixeko saseThekwini saziwa njengeso singungqa phambili ekuveliseni umculo wohlobo lweGqom nothandwa kakhulu lulutsha kwiindawo ezishishina ngotywala kweli loMzantsi Afrika nalapho bathi bajuxuze kuze kuse xa kukhala olu hlobo lomculo kwiindawo zentselo. . 
Kungokunje isixeko saseThekwini sinemvumi entsha yomculo weGqom esaze ngobuso elizweni uSisipho Nontanda (27) oyinzalelwane yaseMthatha nokhulele kwisixeko saseThekwini. 
 Nalapho wafika wadibana neqela lamantombi amathathu, iqela labo lomculo balibiza ukuba yiCaos.  
Uthi ngethuba ekwiqela leCaos wadibana noDJ Deep nosele walandulela eli ngomnyaka ka2016 phambi kokuba bakhuphe ingoma yabo yokuqala. 
USisipho kungokunje uzibandakanye neZiyawamo Productions nezinze eGugulethu eNtshona Koloni.  
Le nzwakazi eseze ngobuso elizweni itshotsha entla kumculo weGqom. Ithe yashicilela ingoma yayo yokuqala eZiyamo kwinyanga ephelileyo. 
 Igama lengoma yakhe entsha yeGqom ithi ‘Jitha’ nethe kamva yalandelwa zezinye iingoma ezintathu athe wazenza nooDJ baseKapa esingakhankanya kubo uDJ Mowie waseNew Cross kwanoMashaya ophuma eRobertson. Eli nenekazi liqale ukucula ngonyaka ka2010.  
“IGqom iyandonwabisa, ndiphila yona ndenza into endiyithanda ngentliziyo yam yonke yaye akuvakali nokuba ndiyasebenza xa ndisenza umculo wam ngenxa yothando lwam kumculo weGqom,” utshilo uSisipho.  
Uthi ngethuba ekhula wayethanda ukumamela umculo wabantu abafana noMshoza, kwanoLebo Mathosa ongasekhoyo.  
Esitsho ukuba uthe ekukhuleni akafuna ukufana nabo wafuna ukuba abe nguye acule umculo awuthandayo. 
Ucebisa abantu abafuna ukungena kwikhono lomculo ukuba bangazenzi abanye abantu bazimisele benze oko bakuthandayo. 
 USisipho wenza izifundo zakhe zobuNtatheli kunyaka wakhe wokugqibela kwiKholeji yoqeqesho iDamelin.  
Ukanti le mvumi ngomhla wokuqala kule ibephezulu ithe yatshila eqongeni ngengoma yayo yokuqala eClub 7 eBellvile.  
Ngomhla wesibini kule iphezulu ithe yabelana ngeqonga neDestruction Boyz eLounge eWorcester.",Ukhula mihla le umculo weGqom!
"Urhulumente waseMpuma Koloni uphumeze izigidi ezingamashumi amahlanu eerandi ukulungisa izibhedlele ezintandathu ukuze zikwazi ukumelana nomthamo wabagula yintsholongwane yeKhorona. 
Ezi zibhedlele yiGrey eQonce, iNompumelelo eNgqushwa, Isilimela eSajonisi, iSt Elizabeth eLusikisiki, Mthatha General kwakunye neDora Nginza eBhayi. 
Ukulungiswa kwezi zibhedlele sele kuqalile, utshilo urhulumente waseMpuma Koloni. 
INkulubaphathiswa uOscar Mabuyane uthi ukuchithwa kwale mali yokulungiswa kwezi zibhedlele kuza kushiya umqela oncomekayo nanjengoko imigangatho yazo ibisele iwohloka. 
Kusenjalo, uMabuyane uthi amanani wabo bosuleleke yintsholongwane yeKhorona aseza kunyuka ngenxa yesicwangciso abanaso sokuhlola abantu. 
“Sisesenyeleni, umcimbi uza kuba shushu njengoko ziqengqeleka iinyanga. Hlala endlini, ukhusele usapho lwakho,” utshilo uMabuyane. 
INkulubaphathiswa ithi abantu abazimasa imingcwabo mababeke ukhuseleko lwabo phambili. 
“Enye into ekufuneka iqondiwe kukuba nokuba inani labo bazimase isingcwabo lingakanani, abantu baza kosuleleka yile ntsholongwane yeKhorona xa bengabeki phambili imiqathango yokuzikhusela. 
“Nokuba abantu balishumi basenokosulelana xa bengabeki phambili imiqathango yokuzikhusela. Into ebalulekileyo kukuba ubani angayi esingcwabeni xa kungekho mfuneko. 
“Masizame ukunqanda ukunwenwa kwale ntsholongwane ngaphandle kokuba side sibekwe iliso ngabezomthetho. Ukhuseleko lwethu lubaluleke kakhulu,” kutsho uMabuyane. 
“Hlala endlini uphume kuphela xa kunyanzelekile, ngokuya kuthenga ukutya okanye usiya kwiinkonzo zempilo. Masihlambe izandla rhoqo futhi sizikhwebule kwiindibano zasezidlangalaleni.”",Khorona: Kuphunyezwe iR50 million yokulungisa izibhedlele 
"“Ndingalwa ndibe bomvu ngesiXhosa sam!” La ngamazwi kaAkhona ‘Bhodl’ingqaka’ Mafani xa ebephosa esivivaneni ngokubaluleka kokubhalwa, ukufundwa nokulondolozwa kolwimi lwesiXhosa kumnyhadala iAmazwi Puku Story Festival kwisixeko iMakhanda kweli leMpuma Koloni. 
Lo mnyhadala nobusaziwa ngokuba yiPuku Story Festival uthe wahlangulwa ekutshabalaleni yiNational English Literary Museum (Nelm).  
Lo msitho ububanjwa ityeli lesixhenxe kulo nyaka ukususela oko wasungulwa ngoka2013 liqumrhu iPuku Foundation nezinze eGoli. Ububanjwe ukusuka ngomhla wama21 ukuya kowama23 kule yoMdumba.  
Umhla wama21 kweyoMdumba ngumhla obaluleke kakhulu kwihlabathi jikelele, nowaziwa ngokuba ngumhla wokusebenzisa ulwimi oluncance ebeleni, i-International Mother Language Day.  
Kusenjalo, umbutho weZizwe eziManyeneyo uye wabhengeza ukuba unyaka lo sikuwo wama-2019 ngunyaka weelwimi zemveli kwihlabathi jikelele, i-International Year of Indigenous Languages ngokwamakhumsha. 
Lo kaMafani ekunye nenye imbongi ephume izandla eMpuma Koloni ngamacwecwe ayo emibongo, uSiphelo ‘Nqontsonqa’ Dyongman, baxelele loo nginginya ukuba ulwimi luyinkcubeko ekufuneka elowo azidle ngayo kuba luthi luncede ubani ukuba azazi imvelaphi yakhe.  
UZongezile Matshoba woleke ngelithi, “Abantu bamana bebuzana ukuba siyaphi nesiXhosa. Emngcwabeni  xa ubhubhile kuye kuthiwe ubhubhile umXhosa, kungakhathaliseki nokuba ubukhumsha usikhupha ngeempumlo isilungu.” 
Inkxaso yalo msitho iphume kwiinkalo ngeenkalo. Abantwana bajikelezisiwe, bambi basiwa kumathala eencwadi naseRadio Grahamstown.  
Abanye basiwe kwisikolo sobuntatheli kwiYunivesithi iRhodes. Wona umzi wabashicileli iVia Afrika uthe wakhuthaza ababhali beelwimi zesintu ukuba bangayeki ukubhala ngeelwimi zabo. 
UHeinrich Dirk nosuka kweli qumrhu uthethe ngephulo iWritePublishRead nalapho kuye kupapashwe khona ababhali kumakhasi onxibelelwano, mahala.  
Yena uMhleli wephephandaba I’solezwe, * -Unathi Kondile uthe wenza amagqabantshintshi ngamahla ndenyuka okupapasha iphephandaba lesiXhosa.  
Uphefumle ngeminyaka emihlanu lasekwayo I’solezwe kwakunye nemingeni abagagene nayo. OkaKondile ukwakrobise nakwiphulo I’solezwe elikulo nalapho bajonge ukukhupha iincwadi ezithile nezisekelwe kumabali adlubhedu nabathe bawashicelela kwiphephandaba elo. 
Umnyhadala onje awugqibeleli ncam kungothulwanga uncwadi. Umsitho uvulele ithuba kuSithembele Xhegwana kunye nokaMatshoba lokuthula uncwadi lwabo olutsha.  UXhegwana wothule uncwadi lwentombi yakhe eminyaka eli-11, uNgcali Xhegwana, nebizwa ngokuba yiWoodland. 
“Le yincwadi enamabali abantwana nanikisa umdla kakhulu,” utshilo uXhegwana. UMatshoba yena uthule incwadi yakhe yamabalana amafutshane nayolisayo ethi ‘Izinto Zehlabathi’, ncwadi leyo ayipapashe esebenzisa elaa phulo iWritePublishRead labakwaVia Afrika. 
Ababhexeshi benkqubo uMadoda Ndlakuse kunye noCebo Solombela nabo bebengaziyekelanga, besenza abadume ngazo. Bakwancediswe ngabanye oonomabali, uZiyanda Mkalipi noBabalwa Kona. Babalise amabali neentsomi zesiXhosa kwindimbane yabantwana bezikolo, benza imidlalwana, beculisa neengoma zesintu. 
UNdlakuse uthe xa ethetha, “Amabali ngamabali anceda ukukhulisa ingqondo kunye nodlamko ebantwaneni, kwaye ukucula kuyabadibanisa abantu.” Utsho ecula ingoma ethi ‘Alaka doonsta’ bangenelela abantwana. 
“Le ngoma ndayiva iculwa kwindawo ezimbini ezohlukeneyo ndayithanda, umnqa ke kukuba andiyazi nokuba ithetha ukuthini kwaye nolwimi olu iculwa ngalo andilazi, kodwa ndithi ndakuyihlabela bandilandele abantu kwaye bayithande. Ibe ngathi zithe tshe ezo ntsuku zintathu zaloo mnyhadala, kubonakala ukuba umzi ontsundu usanxaniwe. Iqela eliphume izandla iVia Kasi Movers lidyushe eqongeni libalisa ibali lendoda efileyo, lisebenzisa umdaniso. Iqela likaXolisa Ngubelanga iJo Kinda People lonwabise ababukeli ngomdlalo walo othi Broken Lens.",Usindiswe ekutshoneni umnyhadala  iPuku!
"Ukuthengwa kwezixhobo ezitsha zokusebenza ngumasipala waseLukhanji kuzakuguqula indlela asebenza ngayo lo masipala kwiinkqubo zokugqithiswa kweenkonzo.  
Oku kuthethwe ngusodolophu walo masipala uNozibele Makhanda ngethuba ekudliwanondlebe nephephandaba I’solezwe lesiXhosa.  
Lo masipala ugalele imali ekwishumi elinesihlanu lezigidi zeerandi ukuthenga iiloli zokuchola inkunkuma kwanezinye izixhobo.  
“Zimbini ezifikileyo ngoku sithethayo silindele ezinye ezimbini ekulindeleke ukuba zifike ngenyanga yeSilimela, kukho nezinye ezimbini zokunyuka epalini zokulungisa umbane,” ucacise watsho uMakhanda.  
Lo sodolophu uthi eyona ngxaki iphambili yomasipala wakhe ibiziloli ezindala ezingekho mgangathweni. “Ezi besisebenza ngazo bezindala, bezisonakala zishiye inkunkuma endleleni okanye zithathe ixesha ukufika kwindawo ekumele ukuba zithathe khona inkunkuma,” utshilo. 
Ingxelo kasodolophu ithi, ukuthengwa kwezi zixhobo kubanjezelwe ziinkqubo zangaphakathi kurhulumente. “Inde kakhulu inkqubo elandelwayo apha kurhulumente xa kuthengwa izinto ezinkulu ezifana neeloli zokusebenza, lo nto yenze ukuba kubekukona zifumanekayo, ayinanto yokwenza nolonyulo yonke le nto,” uthethe watsho uMakhanda.  
Ilokishi yakwaMlungisi yenye yeendawo ebezinenkunkuma engathathwano ehlala ixesha elide, lo gama ingingqi yaseTop Town ineengxaki zombane ongekhoyo kwezinye zezitalato. “Ndinethemba lokuba ngoku xa kukho ingxaki sizakukhawuleza ukusabela, umzekelo xa kukho umbane omnkileyo kuzakukhawuleza nokuthathwa kwenkunkuma ngokunjalo,” utsho uMakhanda.  
Zizakucoceka izitalato zaseLukhanji ngenxa yoku. 
Umasipala waseLukhanji wenziwa yidolophu yaseKomani, Whittlesea, Linge naseZibeleni. Oyimanejala yalo masipala uNolwandle Gqiba uthi, ezi zixhobo aziyonxalenye yomasipala wendibanisela ezayo nozakubizwa ngegama lika-Enoch Mgijima.  
“Oku akunanto yokwenza nomasipala omtsha ozayo, ezi izixhobo zizakujongana ncakasana nomasipala waseLukhanji,” utshilo uGqiba. Le ngxelo ithi, iiloli zokuthutha inkunkuma zalo masipala zagqityelwa ukuthengwa ngonyaka ka 2010.",Izigidi zentengo yezixhobo eLukhanji
"Usomashishini kwanenkokeli yemveli uMandlaphakamile Makinana uthi iinkonzo zakuthathelwa ingqalelo xa zizibandakanya nemiba yoluntu ekuhlaleni.  
“Inkonzo yenye yento ebisoloko ithe cwaka ngezinto ezenzeka ekuhlaleni ezichaphazela uluntu ixesha elide. Kodwa noko oku kuyatshintsha kuba iinkonzo zizama ngako konke ukuba zibuyele eluntwini kwaye zithabathe inxaxheba kwimiba yoluntu,” utshilo uMakinana.  
UMakinana, okwayinkokeli yombutho iSakhululeka Isizwe, ukuthethe oku ngethuba enikeza ngenkomo ehamba ngamanqina kwibandla lamaTshetshi eScenery Park eMonti.  
Le nkomo ixhelwe kwinkomfa “iButho Labavuseleli bakaKrestu” ebibanjwe yile nkonzo ngempelaveki.  
UMakinana uthi babone kufanelekile ukuba bangakhethi nkonzo itheni emva kokuba kuze umkhonzi waseTshetshi ezokucela isandla kubo.  
UMfundisi Sam Beja obethethela iBhishophu yeDiocese yaseRhini ubulele iSakhululeka Isizwe, esithi bakwabulela uThixo ngokuthi asebenzise abantu bakhe ebulela ikhonkco kwanonxibelelwano phakathi kwabantu bakaThixo.  
Ibutho Labavuseleli bakaKrestu liqale ngoLwesine weveki ephelileyo, injongo ikuvuselela izazela kumarhamente.  
UBeja uthi le nkonzo yamaTshethsi igqiba iminyaka elikhulu elinashumi amathandathu anesihlanu (165) yasekwayo. 
 Uthi eli lizwe lifuna ukuthandazelwa kwaye inkonzo mayingapheleli ngaphakathi endlini kaThixo mayiphumele nangaphandle.  
Usihlalo weSakhululeka Isizwe uThemba Wele nowayesakuba lilungu lepalamente ephondweni kumbutho weEFF uthi, enye yezinto abayiqapheleyo bengulo mbutho kukungahoywa kweenkonzo ngurhulumente kungoko nabo beqalise eli phulo lokunceda le nkonzo. 
 Uthi urhulumente makangalawuli yedwa kwaye masingoyiki nokugxeka kwanokumncoma urhulumente.",AmaTshetshi aphiwe isipho senkomo
"UNYAKA ka2021 usisikhumbuzo seminyaka elikhulu wabhubhayo uJohn Tengo Jabavu ongumseki wephephandaba lesiXhosa, Imvo ZabaNtsundu. 
U-JT Jabavu wazalwa ngomhla weshumi elinanye kweyoMqungu 1859 ezalelwa eBhofolo. Ngonyaka ka1884, uJabavu waseka Imvo ZabaNtsundu eyayipapashelwa eQonce, eneminyaka engamashumi amabini anesihlanu. 
Usapho lwakhe luthi lufuna ukwenza isikhumbuzo egameni lakhe ngenyanga yoMsintsi kulo nyaka, nanjengoko wabhubha ngomhla weshumi kweyoMsintsi 1921. 
“Kunyaka ophelileyo sithe sihleli silusapho sacinga kulo nyaka ka2021, ukhokho ugqiba iminyaka elikhulu wasishiyayo. Kulo nyaka sithi sifuna ukumkhumbula ngemisebenzi yakhe. Ukhokho wayengumpondozihlanjiwe kwezemfundo nasekubhaleni, enendima enkulu awayidlalayo eWisile. 
“Sikhumbula imisebenzi yakhe ukhokho. Isizukulwana sakhe sikhona eLondon eNgilane naseUganda kwanalapha eMzantsi Afrika. Siza kudibana sisonke silusapho senze isikhumbuzo,” kutsho uSiyabonga Jabavu, isizukulwana sikaJonathan James Jabavu, ongubhuti kaJT. 
UJabavu uthi baza kuqala kwingcwaba lakhe eQonce babeke ilitye, bandule ukusebenzisa iziko iFort Hare eDikeni, njengendawo yokubonisa ngemisebenzi yoMhleli weMvo ZabaNtsundu. Usapho lukwaceba nosuku lokukhumbula amaxesha kaJabavu, oluza kubanjelwa eMonti. 
“Ukhokho wafumana iwonga le-Order of Luthuli (enikwa abantu abadlale indima kumzabalazo wedemokhrasi, amalungelo oluntu, ukwakhiwa kwesizwe, ubulungisa, uxolo kwanokusonjululwa kwembambano) elinikwa ngowayesakuba nguMongameli weli uThabo Mbeki ngo2006. Kungumnqweno wethu silikhaya ukuba utat’ uMbeki azokwenza intetho ngolu suku (memorial lecture),” utshilo uJabavu. 
Amaziko afana norhulumente kwakunye neFort Hare aza kubandakanywa kwesi sikhumbuzo, utshilo uJabavu. 
U-JT Jabavu wazala uDavidson Don Tengo (DDT) Jabavu. U-DDT Jabavu wayengomnye wabahlohli bokuqala ababini kuphela ngethuba lokuqalwa kweFort Hare ngo1916. U-DDT uzala uNoni Jabavu owayengumbhali osebenzele amajelo eendaba aliqela eBhritane naseUganda. Usisi kaNoni watshatela eUganda wanosapho phaya, ze yena uNoni watshatela eBhritane wanosapho phaya. 
“Umzila kaJT yimfundo, ezenkcubeko kwanezopolitiko. Le nto iza kufuneka ukuba sibeneJabavu Legacy Foundation, ukuze siqhube nomzila kakhokho wethu,” utshilo uJabavu.",Isikhumbuzo somseki weMvo zabaNtsundu
"NANGONA nje ethe gqolo ukuphazanyiswa yimibutho yezopolitiko kwintetho yakhe yasePalamente, uMongameli Jacob Zuma usezakuhlala kwisikhundla sakhe de kufike ixesha lakhe ngo-2019, ngokokutsho kwamagqirha amabini aseMpuma Koloni. 
IPalamente yaseMzantsi Afrika ibisisigqubu sezithuko kwakhona phambi kokuba uZuma enze intetho yobume besizwe kwiveki ephelileyo.  
Kuqale amalungu e-EFF esithi akanakuvumela uZuma athethe logama amalungu eDA nawo athe aphuma, eshiya uZuma ethetha kukho amalungu eANC ubukhulu becala. 
Noxa kunjalo, uZuma usezakuhlala esikhundleni sakhe ngokokutsho kwegqirha laseMdantsane uNomqondiso Notshangaza Skweyiya. 
USkweyiya uthe: “Nokuba bangenza njani sokuze bamenze nto uZuma, uzakufika kunyulo luka-2019, isengulo Zuma nimbonayo. Ngamanye amagama ndingathi, ocinga ukuba uZuma akazukufika kunyaka ka-2019 makathobe amaxhala kuba akayi ndawo.” 
“Ukuba awumthandi uZuma yazi ukuba akukho kwanto uzakumenza yona,” utshilo uSkweyiya. 
Elinye igqirha, uNozihlwele Gibi wakuCentane uthi izikhalazo zabemi baseMzantsi Afrika malunga nolawulo lukaZuma zenza “agqwaliseke” lo mongameli.  
Kodwa noxa kunjalo, uGibi akaboni ephuma esikhundleni sakhe uZuma. “Intlambululo nokuzithoba eluntwini, avume iimpazamo zakhe, iyafuneka apha kuMongameli ukuze abantu baphinde babuye bamthembe,” utsho uGibi. 
UGibi uthi xa lo kaZuma enokuzihlambulula futhi avume iimpazamo zakhe, uZuma “angaxoleleka” kuluntu loMzantsi Afrika.  
“Izikhalo zimenza angathandeki ebantwini uMongameli, yiyo le nto kufuneka azihlambulule okanye athethe ngeempazamo zakhe,” utsho uGibi. 
Amakhwelo okuba uZuma makehle esikhundleni athe gqolo ukuphuma nkalwana zonke.  
Indibanisela iSave South Africa ekhokelwa ngusomashishini uSipho Pityana ithe yabamba “eyona ntetho ichanekileyo” ngobume besizwe eKapa ngoLwesithathu kwiveki ephelileyo, apho lo kaPityana ethe wakhwela ezehlela kuZuma. 
Isithethi sikaZuma uGqirha Bongani Ngqulunga, uthe ucela ukuthunyelelwa imibuzo nge-imeyili ngethuba simtsalela umnxeba, kodwa side safikelela kupapasho lwephephandaba engekayiphenduli imibuzo.",UZUMA AKAYI NDAWO – kutsho amagqirha
"Ndingu mongi ongaphangeliyo iminyaka elithoba onabantwana abane! Umtshato unempawu zokuhexa, naselalini kuyahlekiswa ngale nesi iyindoda engumahlalela.  
Ndaphumelela izifundo zam zokonga ngomyaka ka 2008 eLilitha College of Nursing. Ndiyayibhatala imali kaSANC minyaka le ndiyilo mpula kaLujaca!   
Ndiziqhatha ngelithi, soze kolubizo kubekho imeko enje, mhlawumbi kwamanye amasebe ingenzeka le nto. Ndichitha ixesha lam sithetha nje kwimibuthwana engenzi ngeniso (NPO’s), akukho sibonelelo apho, ukuba sithe sasifumana ibaliwaka leerandi! Inditheze amandla lemeko yonke le minyaka ndinoxinizelelo olumandla! 
ETHEMBENI, eQonce 
Thumela ezakho ku: 063 743 9538",Umongi ongeqeshekiyo
"KOOMASIPALA ethe yanikwa ithuba lokubakhokela iPAC izakuthi rhoqo ngokunika ingxelo kuluntu ngendima yokuhanjiswa kweenkonzo esele ihanjiwe.  
Oku kuthethwe ngumongameli walo mbutho uLuthando Mbinda ngethuba lo mbutho usungula umqulu wezithembiso. UMbinda ugxeke urhulumente okhokeleyo ngelithi wohlulekile ukufezekisa iimfuno zoluntu.  
Ukwathe iPAC izakubeka phambili iimfuno zoluntu ezifana nezindlu, imfundo, ezempilo, amanzi kwakunye nokugutyulwa kwelindle.  
OkaMbinda uthembise ngelithi, “Kubo bonke oomasipala abaphantsi kwePAC ooceba bazakubamba imihlangano noluntu rhoqo, kumaholo oluntu. Oku kukuqinisekisa abantu ngokwenziwa ngalo malungu bawonyule ukuba abamele kwibhunga.”  
Ukwathe lo mbutho ufuna intsebenziswano neminye imibutho yasekuhlaleni, kuquka neenkokeli zemveli.  
Ukwathe iPAC isezakugxila kwiphulo lokuqinisekisa ukuba umhlaba ubuyiselwa kubanini bawo. “Ukuqinisekisa ukuba kukho ukhuseleko lokudla, uluntu kufuneka linikwe umhlaba ukuze lizivelisele ukutya. Kwiindawo apho umhlaba uphantsi kweenkokeli zemveli sizakubamba uthethathethwano ukuze siqinisekise ukuba abantu banikwa umhlaba, bavelise ukutya,” utshilo okaMbinda.  
Ukwathe lo mbutho uzakudala amathuba engqesho. UMbinda uthe, “Enye yezinto ezingundoqo kumasipala ngamnye ophantsi kwePAC kukudala amathuba emisebenzi. Asizukuvumela inkqubo yokuqeshwa kwabantu phantsi kweenkampani ezishishina ngabasebenzi.”  
Ulutsha lizakufumana ingqwalasela eyodwa koomasipala abaphantsi kwePAC. UMbinda uthe lo mbutho uzokwenza konke onako ukutyala kwimveliso yolutsha.  
“Sizokwakha iindawo zolonwabo nobugcisa zolutsha. Akukho lutsha lizakushiywa ngasemva nelizakuphela litshaya inyaope okanye liphele lingamaxhoba okuqweqwediswa phambi kwamehlo esizwe.”  
Ulebele ngelithi bazakuba neengcaciso koomasipala abaphantsi kwalo mbutho.",Izakunika ingqwalasela kulutsha iPAC
"OYENA msasazi mncinci ngokweminyaka kubasasazi boMhlobo Wenene FM, uThembela Booi, ungene waphelela kwesi sikhululo njengomsasazi wenkqubo yeeKwayala. 
UBooi, wakwilali yaKwaNtsinekana eNgqushwa, ungena endaweni kaBulelani Koyo osutywe kukufa kwinyanga yeKhala. 
Waqala ukusasaza kwisikhululo sasekuhlaleni iNkqubela eGqeberha ngo2014 eminyaka nje eli-17 esenza uGrade 11. 
Apho wenze iinkqubo eziliqela ezifana nebhrakfesi, iinkqubo zabantwana, ezolonwabo nezengxoxo. 
“Ndiziva ndiwongekile ngokunikwa uxanduva lokuqhuba le nkqubo. Ndikhule ndinomdla wokusebenza nongasekhoyo uBK. Ndiza kuwuxhoma phezulu umgangatho womculo weekwayala, ndisebenzisana nabanolwazi kwiikwayala. Ndiza nezinto ezintsha enkqubeni,” kuthembisa uBooi, ofince iminyaka eyi25 ubudala ngomhla wokuqala kweyoMsintsi. 
UBooi yinxalenye yoluhlu lwabasasazi abatsha ababhengezwe nguMhlobo Wenene kutshanje. 
UKhanyisa Bunu oliqhula elaziwayo nokwangumdlali kamabonakude uza kuzimanya neqela leBEE. Uza kuhlekisa rhoqo ngoLwesihlanu ngemizuzu elishumi emva kwentsimbi yesixhenxe kusasa. 
UMzwandile Ntshona, onguMfundisi wolutsha kwibandla iSeventh Day Adventist uqeshwe njengomsasazi weMiphanga. UNtshona bengumsasazi wesikhululo saseFlagstaff, iNkonjane FM. 
Umhlobo Wenene ukwabhengeze ukuba uMfundis’ uKeketso Bloem weUnited Congregational Church uza kubhexesha Isandulela Senkonzo rhoqo ngeeCawe phakathi kwentsimbi yesibhozo neyesithoba kusasa. 
Ukanti inkqubo yeMvuselelo ebhexeshwa nguNomonde Vakalisa iqeshe uGqr Bishop Jacob Freemantle ngeeCawe. UFreemantle waseWesile kwisithili saseRhini, ungena kwizihlangu zikaMfundis’ uFaleni osandul’ ukugxothwa sesi sikhululo.",UKing Booi uthatha iintambo kuKoyo
"Ziphume phakathi kwintlanganiso yebhunga ekhethekileyo iinkosi zemveli kumasipala iKing Sabata Dalindyebo ngoLwesihlanu esisuka kuye. 
Le ntlanganiso yebhunga ibibanjelwe eNkululekweni eMthatha. Iinkosi zemveli zikhalazela ukungabandakanywa kwazo kumthetho onika igunya oomasipala ukuba baphuhlise umhlaba okufuphi nedolophu, kodwa ube lomhlaba ukulawulo lweenkosi. 
UNkosi uJonginyaniso Mtirara uthi ngethuba kuqulunqwa lo mthetho. 
we-Spatial Planning and Land Use Management Act-[Spluma]), akuzange kuviwe zimvo zoluntu, kungoko begqibe ukungathathi nxaxheba xa kuvotelwa lo mthetho. 
“Saluvakalisa uluvo lwethu ngalomthetho kwamhla mnene kwingqungquthela eyayihleli eMonti kunyaka ophelileyo, sifuna kuyiwe ebantwini kuyokuthethwa nabo kungathethwa nathi kuphela,” utshilo uMtirara. 
Lo mthetho uqalile ukusebenza emveni kokutyikitywa ngumongameli uZuma ekuqaleni kwenyanga edlulileyo kwaye abanye oomasipala abane eMpuma Koloni abaquka iCamdeboo sele bewupasisile kwiintlanganiso zawo. 
Phakathi kweenkosi ezitsibe phandle ngaphambi kokuqala koluvoto ziquka uNkosi uMtirara, uNkosi Nolusapho Mandela, uNkosi Sakhumzi Tswina nezinye. 
Kweliphepha-ndaba uTswina uthe: “Asizovotela umthetho esingahambisaniyo nathi kuba umhlaba ngowethu, abantu baphethwe ziinkosi.” 
Ezinye zezinto ezikhalazelwa ngabantwana begazi kukuba xa kucelwa inxiwa ezilalini kuzokufuneka kuxelelwe nomasipala. 
UMabandla Gogo we-UDM uthi amaqela opolitiko khange anikwe ithuba lokuthetha ngawo lomthetho. 
Usomlomo webhunga lomasipala wase-KSD uDumani Zozo uthi, akukhonto banokuyenza kuba lo mthetho sele uphunyeziwe kuzwelonke. Umasipala weKSD uzochitha imali engaphezu kweR440 000 ukuhlawulela unobhala kunye namalungu ebhodi kwi-ofisi ezojongana neSplum. Ooceba be-ANC bavumele ngokuwupasisa lo mthetho.",Iinkosi zinyevulela umthetho omtsha
"IINKOSI zabaThembu zimbeke njengebambela-kumkani uNkosana Mthandeni Jongisizwe Dalindyebo kumsitho obubanjwe ngoLwesihlanu kwibhotwe lesi sizwe eBumbane cebu kuhle eMthatha. 
 
  
UNkosana Jongisizwe ngumninawa kaKumkani Buyelekhaya Zwelibanzi Dalindyebo, odontsa isigwebo seminyaka elishumi elinesibini kwintolongo yaseMonti. 
 
  
Ukubekwa kukaNkosana Jongisizwe, kuza emva kokuba abantwana begazi lobukumkani babaThembu bebenikwe inyhweba yokutyumba abantu abaselungelweni – ngokwesiko – lokubambela uKumkani Zwelibanzi. 
 
  
Amagama abephakanyisiwe lelikaNkosana Jongisizwe noNkosana Azenathi Dalindyebo, unyana kaKumkani Zwelibanzi. UNkosana Azenathi, akakhange aphumelele kugqatso nanjengoko unina engenguye umfazi ozalwa ebukhosini. 
 
  
UNkosana Jongisizwe ngunyana wesibini weNdlu eNkulu kaKumkani uSabata Jonguhlanga Dalindyebo. 
  
Ethetha eBumbane emva kokubekwa kwakhe, uNkosana Jongisizwe, uthe uzimisele ukumanya esi sizwe.",UJongisizwe libambela-kumkani labaThembu
"Ukuphumelela kweANC kwii Wadi ezintathu sebengasekho abo bebengabagqatswa kubonakalisa ifuthe lombutho eluntwini. Oku kuthethwe ngusihlalo weANC eMpuma Koloni uPumulo Masualle. Isibini saba bagqatswa sabhubha kwingozi yemoto, nglixa uNceba Dywili edutyulwe wasweleka eBhayi kwiveki ephelileyo. UMasualle uthe, “Siyawabulela lamaqabane ngegalelo athe analo embuthweni, sibulela noluntu olunike iANC inkxaso egameni lalamaqabane angasekhoyo.” Uqhube wathi, nangona lombutho uzamkela iziphumo zonyulo, kukho ukukhathazeka xa uphulukana noomasipala okanye iiWadi ezithile, kuba unomnqweno wokuhlala ilikhaya labantu.",Iphumelele iiWadi sebengasekho abagqatswa iANC
"Azizinxadanxada amagosa esebe lezolimo nophuhliso lwamaphandle eMpuma Koloni ezama ukuvala amazibuko ethintela umbungu (Fall armyworm) oqwenga izityalo ezinje ngombona.  
Lo mbungu uthe wabonwa kwiphondo laseLimpopo naseMntla Ntshona nothe wabangela ukungazinzi kumafama avelisa umbona.  
Igosa elijongene nale ngxaki kwisebe lezolimo nophuhliso lamaphandle, uGqirha Thembakazi Silwana, uthi bazama konke ukuzama ukuthintela ukungena kwalo mbungu kweli phondo. 
 “Sithetha namasebe ahlukeneeyo achaphazelekayo, sibeka amagosa emideni yeMpuma Koloni, sikwafundisa abelimi ngendlela zokuthintela,nokulwa nalo mbungu xa unokubonwa kweli leMpuma Koloni,” utshilo uSilwana. 
 Umlimi wombano kwifama iMthimkhulu, eMonti, uLungile Monakali, uthi ukufika kwalo mbungu akusokuze kubaphazamise kuba bakuqhelile ukujongana neengaxaki eziphazamisa ulimo.  
“Ngenxa yoncedo esihlala silufumana kurhulumente, ulwazi esinalo namava wethu azakusinceda ukuba silwe ngempumelelo nale ngxaki. Umphathiswa wesebe lezolimo nophuhliso lwamaphandle kweli phondo, uMlibo Qhoboshiyane, uxelele abantu bephondo leMpuma Koloni ukuba isebe lakhe lizilungiselela ukulwa nale ngxaki.  
“Sizama konke esinako ukuqinisekisa ukuba okwangoku ungekangeni lo mbungu apha eMpuma Koloni, sibe sizilungiselela ngokuthintela nokuxhobisa abelimi,”utshilo uQoboshiyane. 
Ngokwengxelo lo mbungu ukhe wabonwa kweli leMpuma Koloni ngaphambili, kwaye amagosa karhulumente alwa nawo ngaphandle kwengxaki. 
“Ngonyaka ka-2001, 2003 nonyaka ka-2013 ukhe wabonakala lo mbungu, ukuba nguwo, ndiqinisekile ukuba siyakukwazi ukuwoyisa kodwa ukuba ngomnye owahlukileyo – siyakusebenza nzima sisilwa nawo,” uthethe watsho uSilwana. 
Ngo-2013 lo mbungu wabangela ilahleko emandla yombona kwiingingqi eziquka i-Alfred Nzo, Amathole, Chris Hani, Joe Gqabi nase-O.R. Tambo. 
“Imeko eziguqukayo zemozulu ingakumbi ukunyuka kwamaqondo obushushu nokunqongophala kwemvula zezinye zezinto ezingunobangela walombungu nezinye ingxaki,”  ucacise njalo uSilwana. 
UQoboshiyane uthi isebe lakhe lalahlekelwa yimali ekwishumi lezigidi zerandi ngenxa yokugqugqisa kwalo mbungu kwiifama zombona eMzantsi Afrika.  
Umlawuli oyintloko yela sebe, uLeon Coetzee, uthi baxakeke koomasipala bezama ukufundisa amafama amancinci ngale ngxaki. 
“Sithumele iincwadi zembalelwano koosodolophu boomasipala abohlukeneyo  ngelizama ukuqinisekisa ukuba banolwazi ngale ngxaki,”utshilo uCoetzee.IMpuma Koloni liphondo eliphila ngokulima nanje ngoko uninzi luhlala ezilalini.  
Ukanti uSilwane uthi benza inzame zokubeka imali bucala ukuze bakwazi ukugagana nalengxaki xa ithe yafika eMpuma Koloni.",Azizinxadanxada amagosa esebe lezolimo eMpuma Koloni
"Ezinye izinto zingathathwa ngokuba zincinci, abantu phandl’apha basoloko benemibuzo efuna iimpendulo.  
Ngeli linge sizama ukuhlangabezana nabo. Yintoni umahluko phakathi kwemilowo nemilondekhaya? Imilowo okanye amalowa ngabantu baloo mzi, abantu beso siduko saloo mzi wamathile, amadoda neentombi zaloo mzi, iintombi zelo khaya lamathile, ezendileyo nezingendanga.  
Imilondekhaya ngabantu abazalana neso siduko sithile abathi bangeniswe kwimicimbi yekhaya yecamagu; umzekelo abantwana beentombi ezendileyo, abatshana kunye nabantwana babatshana nezizukulwana zabatshana. Kukuthini ukuba nomgqwaliso?  
Kuxa umntu lo asuke wanezothe angathandwa ngabanye abantu, asuke abe namashwa, zonke izinto azenzayo zisuke zingalungi zingaphumeleli, kuba usuka anyanyeke, athiyeke kwabo asukuba enento yokwenza nabo. Kude kuthiwe xa kuthethwa ngaye ungumntu onesimnyama.  
Le nto inokudalwa, mhlawumbi umntu le nto udalwe nayo, kanti ke abanye kuthiwa sukuba besithwa ngamayeza amaxhwele asetyenziswa ngabantu abammonelayo. Omnye kuthiwa sukuba ethakathiwe ngabantu abangamfuniyo, abafuna angaphumeleli. Kukuthini ukuthonga? 
 Kukuphupha uxelelwa into okanye izinto ngamanyange akowenu, izinyanya. Elo phupha uvuka kusasa ulilawule kubantu bakowenu abadala, baze bona babalise iimbali ngabakwaziyo.  
Kuthi ke xa lixaka elo phupha kuthatyathwe iintonga kuyiwe koosiyazi, abantu ababonayo, abantu abanokufa okumhlophe, amagqirha. Amagqirha ke athi alilawule ngokwawo elo phupha ukuba lithetha ukuthini na. Bathini na abaphantsi? Mbala mni na wesiko abawufunayo?  
Kuthethwa ukuthini xa kusithiwa, ‘Camagu’ naxa kusithiwa, ‘Makube chosi, kube hele’ naxa kusithiwa ‘Makudede ubumnyama kuvele ukukhanya.’? 
 Emva kokuba inkabi yomcimbi, ibhokhwe okanye inkomo ilalisiwe emthonyameni, yahlatywa yinkulu yakhala. Abantu bayakhwaza bathi, ‘Camagu’.  
Eli gama lithi camagu lithetha ukuba, ‘Makube njalo, mazifumaneke zonke izinto ezicelwayo.” Kwakhona kuthiwa, ‘Makube chosi kube hele.” Into ethetha ukuba ‘Makube njalo, zonke izinto mazize kubantu baloo mzi, baphile ubomi obumnandi obukhululekileyo.”  
Naxa igqirha lichaza umhlola ngaphandle kwengoma nokubethelwa izandla, ukanti ke naxa libethelwa izandla, lithi lakuchana inyani yomhlola, naxa livumbulula izinto ezichanekileyo ekucacileyo ukuba abantu bayaneliseka kuthiwe, ‘Chosi! Chosi” Xa abantu batshoyo ke bathetha ukuthi bayaneliseka zezinyaniso zelo gqirha, bathi, ‘Makube njalo!’  
Xa kusithiwa, ‘Makudede ubumnyama, kuvele ukukhanya!’, sakukhumbula ukuba abantu abaNtsundu bakholelwa ukuba zonke izinto ezintle zivela eMpumalanga apho ilanga nokukhanya kuvela ngakhona.  
Yiyo le nto onke amasiko esiNtu ingakumbi awesiXhosa eqala ngokubaswa komlilo, xa kuselwa ingcaza kubaswa umlilo kuqhunyiswe necuba, xa kungeniswa inkwenkwe ebhumeni kufuneka ikhankatha lingene kuqala libase umlilo phambi kokuba impobole, amaxhego amadala ayiyale ngobudoda, naxa intombi ingena emkhusaneni kwantonjane kufikwa inkazana sele ibasile; naxa abazalisikazi bezalisa umfazana kubaswa umlilo wesifutho.  
Ukukhanya kukholelwa ukuba kuzisa izinto ezintle. Kukuthini ukuthi siyanqula siyathandaza? Ukunqula kukucela izinto ezintle nempilo entle, kwabalele ukuthula, abaphantsi, asele besandulela, izinyanya.  
Ukuthandaza kukungxengxeza uleleza ngemposiso neziphoso ozaziyo ezenziwe kwabaphantsi, izinto abantu abathe abazihoya nangona izimfanelo ebekufanele ukuba bazilungisile, okanye izinto ekukudala zivela emathongweni, koko bona bengazikhathalelanga.  
Apha umntu uthi nangona ephosisile makaxolelwe. Yintoni umthonyama? Umthonyama sisazulu okanye amazantsi obuhlanti, kulapho kuthi kuxhelelwe inkabi yomcimbi, nalapho umswane uthi usasazwe khona, uze ugalelwe inyongo ukuze iinkomo zingagxwali zihlabane zenze ingxolo nengozi.  
Le ndawo ingumthonyama, amaXhosa akholelwa ekuthini kulapho izinyanya zihlala khona. Yintoni ingcaza? Ingcaza yibhekile yotywala yemizi ethile ekhutshelwa abantu bekhaya elo emva kokuba zenziwe zonke iimfanelo, ikhutshiwe yonke imilawulo yotywala ngokwezizwe. Le bhekile yengcaza iselwa kuphela yimilowo nemilondekhaya.  
Le bhekile iqala ingcanyulwe lixhego elidala lekhaya, akukhathaliseki nokuba elo xhego linekelebha okanye linamanqagisa, livuza nezinkcwe. Emva kokuba lingcamle le bhekile ijikeleziswa kumntu wonke wekhaya arhabule. 
 Le bhekile isisicamagusho kwizinyanya zaloo mzi; le bhekile isingxengxezo kumathongo aloo mzi. Ngale bhekile kucelwa impilo; kucelwa izinyanya zingawunikeli umva umzi nabantu belo khaya.  
Ngaba umcimbi wamagqirha isenguwo na, xa kuthi ngalo mhla amagqirha axhentsayo kuhlatywe umntu ngomnye axabene naye, ize lo mcimbi ungamiswa kutsitywe phezu kwesidumbu. Ngaba iselisiko elo?  
Inzima ke into yezibhoxi ezithi zenzakalisane xa kukho imicimbi, into yokonzakalisana kwabantu iqheleke xa kusaluswa, apho kude kufe amakhwenkwe xa eguywa, kodwa ke andizange ndive kusithiwa ingcibi mayingawusebenzisi umdlanga kuba kufiwe. Kwezinye iimeko kukhe kusweleke umntu wekhaya obegula umcimbi sele uqhuba, ngokwazi kwam awuye umiswe.  
Endikwaziyo kukuba umcimbi umiswa xa kuthe kwasweleka isizalwane phambi kokuba umcimbi uqhube, ikhaya ke liwumise lingawuqhubi kuba liphantsi kwelifu elimnyama, inzila.  
Umcimbi wesiko osele uqhuba awumiswa. Kuthi kuzanywe ukuphandwa unobangela emva komcimbi lowo.  
Ndinengxaki nobugqirha bam ngunyaka wesine ndagqabazayo, ndanikwa ulugxa ligqirha ebendingumkhwetha okanye isigogo salo.  
Ngoku ingxaki yam iindwendwe ezifuna ukuchazwa azingeni. Ngoku sendiphila ngokuzithengisela. Akungeni nomntu lo omnye oze kucela iyeza. Kufuneka ndithini ukulwa le ngxaki.  
Into yobugqirha ngumhlaba onzima, indlela yokuziphatha komntu oligqirha ibaluleke kakhulu, abantu abaNtsundu bangena emagqirheni ngobusuku kuba besoyika ukuba amayeza abo abawafumene emagqirheni atshitshe. 
 Abantu ke kunzima ukuba baye emntwini oligqirha, abanekhwiniba abalibonayo abangalithandiyo kuye. Kuyafuneka ke ukuba xa uligqirha ubufunde gqibi ubugqirha, ubafunde nabantu oza kusebenza nabo.  
Ndicinga mna ukuba ingxaki ilele kwakuwe, phinda uye kufuna amacebo kweli gqirha ubuthwasiswa lilo, utsho likucebise ukuba siqwetywa njani na isidima sobugqirha sokwenza ukuba uhlonitshwe uthenjwe ngabantu.",Imibuzo ngamasiko nezithethe zesiNtu
"Phaya ekuqaleni kwalo umiyo, ndisesekhaya, ndifumene ucingo luvela kumninawa wam ngokokuzana koobawo, lusithi kukho undwendwe phaya kokwethu oluze ngomcimbi wobulawu. 
 Ndithe kuba bendixakekile kwaye kungelula ukuyeka oko bendikwenza, ndathi makhe ndive ngesimo solu ndwendwe phambi kokuba ndiphendule.  
Undwendwe oluza ngobulawu kaloku luyahleba malunga nokuza kwalo ukuze lungafiki kungekho bantu emzini. Lolundululwe ngokungxama yintoni ke ngoku olu undwendwe? 
Ukayise uthe undwendwe olo ke ngumyeni wentombi buqu, uze kulobola umkakhe! Ndikwafumanise ukuba uhamba yedwa loo mfokazi, akanaye kwamkhaphi.  
“Kanti baphi oonozakuzaku balo mfana?” Impendulo ke ibuye isithi uyaqala ukuza kuvela apho ekhaya, susela oko umfana wayezithathele intombi eminyakeni, engayicele mntwini, engazange aze kuyixela nakakade. Ngeliphandle ke wayezizakuzela ngokwakhe umfana! 
Ukuthathwa kwale ntombi ingacelwanga nokungaxelwa kwayo nokusuka umfana angqombonyeke nje athi uze kulobola; noko nje xa zizonke ezo nto zibonisa ukugwexwa kweenkqubo zobulawu zethu lulutsha. 
Ndizive ndingenako ke ukuyeka umsebenzi endandiwenza ndiye kolu ndwendwe lunje. Ndivuyele kwanokuba kube kanti lufike ndingekho mna apho ekhaya, kuba ke bendingenakumelana nesimo esinjalo.  
Isindululo sam ke sathi umninawa makabize ummelwane amchazele ngesimo solu ndwendwe. Ze, ekunye nommelwane lowo, aluxelele ukuba maluhambe lubuyele kokwalo liyo- kuphuthuma abakulo. Lo mfana kaloku akanakusuka eze nje yedwa ngokungathi uzekuthenga igusha kanti uze kulobola! 
Ukulungiselela ukuba lungasose luzibone laliwe okomshologu undwendwe olo, ndathi kumninawa mabalothule umthwalo lowo bawugcine kakuhle ukuze noko lungathi beluze lusindwa luphinde lugoduke lusasindwa.  
Ndathi ke mayithathwe impahla leyo igcinwe ukuze luthi mhla lubuya nabakulo luyifumane isenjengoko luyishiya; kuchotshelwe umcimbi wobulawu ke. 
Ukwenza ubungqina bempahla leyo, ndithe mayibhalwe phantsi phambi kwalo, lunikwe esalo isiphetshana esinye sigcinwe. Ngokwenjenjalo bendisenzela kuthi nokuba lubuya sele bengasekho bona, ubungqina bempahla bubekhona bona. Oku ndikuthathele kumava am apho ndafika amadoda endandichophele nawo umcimbi engasekho, akhoyo ezikhanyela iindawo esasigqibe ngazo, ndathi akwaba kwakubhaliwe! 
Benza njengoko ndiyalele ngako konke umninawa nommelwane. Undwendwe lwanikwa ukudla nento eselwayo, laphinda ebelize ngayo lingalobolanga. Ewe! Kwakumele kube njalo! 
Kaloku mzi wakuthi ukulobola asikokuhlawula ixabiso engathi lelentengo. Ubulawu buchotshelwa ngendlela eyakha amakhaya amabini.  
Ayephi ke loo makhaya kulo mfana? Ukulobola okungathi kukhutshwa umdliwo woburhumsha sasingenakukwamkela thina bengubo. Sasiyakuba siphisa ngomntwana ebantwini esingabaziyo ngaphezu kokuba sele wazilahlelayo kakade. Kulunge kuye ukuzilahla, hayi nakuthi.  
Indlela oluzenza ngayo izinto ulutsha iyakhwankqisa. Bathi ngeli xa bekhula bebona kodwa bazikhethele ezabo iindlela ezilunge kubo, ze zakubantshulela ameva kufuneke ibesithi ababangula loo manyala. 
Thina sasiyithathe ngokuba igcagcile intombi, kwaye asizange siphinde sijonge kwanto yokuba ingeza kulotyolwa. 
 Yayizidephisele ngokwayo ukuba ingaze ithathwe njengomfazi apho ikhoyo kwanokuba nathi singaze siyithathe ngokuba yendile, sithi isesiphatshwini.  
Ukuba bakhumbuzene xa kutheni ke ngoku asazi, kuba ke nentombi leyo yethu sele imasu mabini kweso siphatshu ibikuso njengokuba kukhona kufuneka sichukumise umcimbi wobulawu bayo nje ngoku. 
Zizibandisa ngokwazo iintombi zanamhlanje. Zikhetha imbutho endaweni yomendo. Zivuma ukushweshwa ze zifune ukuba nathi samkele loo nto! Goba msenge iibhokhwe zikudle! 
Owenu kwisiXhosa, Nxuba",Undwendwe lobulawu
"Umqeqeshi weqela lebhola ekhatywayo lamantombazana kwilali yakuHombe, eLusikisiki, uMongezi Mamane, uxelele I’solezwe lesiXhosa ukuba esona sizathu esibangela aqokelele abantwana kukuba ufuna ukubanceda ukuze baphephe ezintweni ezenzeka ezilalini. 
 UMamane uthi wasungula iqela lakhe kwiminyaka edlulileyo nabanye batsho bavula awabo kwezinye iilali.  
“Enyanisweni, zininzi izinto ezingalunganga ezenzeka ezilalini. Amaxesha amaninzi, abantwana abangamantombazana baye babe ngamaxhoba.  
Into esiyenzayo, siye sidibane rhoqo ngeempelaveki. Iqela ngalinye liye likhuphe iR50, eliphumeleleyo ibalilo elithatha imali,” utshilo uMamane.  
I’solezwe lithethe nomqeqeshi emva kokuba iqela lakhe, iRed Fire, libethwe ngo’2-0 liqela laseTyeni emdlalweni wakutshanje. 
“Nangona sibethiwe nje kodwa abadlali bam badlalile.  
Eyona nto esiyijongileyo ngaphezulu kwemali kukuqokelela abantwana ukuze babone ukuba zininzi kakhulu izinto ezilungileyo abanokuzixakekisa ngazo.  
Ukudlala kwabo ngeenyawo benganxibanga izihlangu zokukhaba ibhola kubonakalisa ukuzimisela nokuyithanda kwabo ibhola.  
Inye into efunekayo, kukubaxhasa ngoba baninzi,” utshilo uMamane oqeqesha iqela elinabadlali abangamashumi amabini.  
USiphokazi Ndulela, uKapteni weCeltic, uthe ibhola ayigcini imizimba yabadlali isempilweni nje kuphela koko ibanceda nasezifundweni zabo.  
“Mkhulu kakhulu umahluko ophakathi komntu odlala ibhola nalowo ungadlaliyo.  
Ezifundweni zethu siqhuba kakuhle kakhulu thina sidlalayo,” utshilo uNdulela emva kokudlala.  
UKapteni uthe imali ephunyelelweyo iza kungena engxoweni yeRed Fire izama ikiti. 
Naye uAmahle Mphethuka, 16, ungqine ngelithi ibhola yenza umahluko ngoba iintanga zakhe sezinabantwana. 
 “Ukuzibandakanya ebholeni kwandinceda mna. Iintanga zam zinabantwana. Ukudlala akukufundisi ukukhaba ibhola kuphela, ufunda nendlela yokuziphatha.  Siyababulela abo beza necebo lukudlala ibhola kwezi ndawo zethu,” uvale ngaloo mazwi uMphethuka. 
isibhalo@inl.co.za",Kulungiswa izimilo ngebhola kwiilali zaseLusikisiki
"Umqeqeshi weBorder Bulldogs, uTiger Mangweni, uthi iqela lakhe lizimisele ukuyiphumelela yonke imidlalo yalo ekhaya kule sizini.  
Kuza kube kudlan’ iintsimbi ngempelaveki xa iBulldogs isamkela iSouth Western Districts Eagles kumdlalo oza kube useBCM Stadium ngo’19:00 ngoLwesihlanu.  
Kwimpelaveki edlulileyo, iBulldogs itywatyushwe kanobom yiValke ngo’66-27 eRhawutini.  
UMangweni uthi bajonge ukuqokelela amanqaku apheleleyo, oko kungalibeka endaweni entle iqela. 
 “Sizimisele ukuyiphumelela yonke imidlalo esiyidlalela apha ekhaya.Ndikholelwa ukuba iza kusinceda kwiinzame zethu zokulwela ukuya kwimidlalo eyandulela eyamagqibela kankqoyi lo nto,” utshilo uMangweni. 
Le ndedeba ithi ukungadlali kakuhle kweefolosi zabo kuko ukubangele babethwe emdlalweni wabo wokuvula itumente.  
“Sibethiswe ngenxa yokungadlali kakuhle kweefolosi zethu emdlalweni odlulileyo. Adlale kakuhle wona amakhwenkwe adlala ngasemva. Usincedile umdlalo ngoba siye sabona apho sibetheka khona siliqela nangona besingazifuni iziphumo ezinjeya,” utshilo uMangweni. 
Ephefumla ngomdlalo obuphakathi kwabo neSWD Eagles, uMangweni uthethe ngolu hlobo. 
 “Ineefolosi ezinkulu iEagles kwaye iyakuthanda ukusebenzisa zona. Kuza kufuneka zisebenze kakhulu nezethu ngoLwesihlanu,” utshilo uMangweni. 
UManejala wozoNxibelelwano weBorder, uAkhona Mgijima, uhlabe ikhwelo kubalandeli beqela ngelithi mabaphume ngobuninzi babo. 
 “Abafana abenzanga kakuhle kumdlalo wokuvula itumente – kodwa ndiqinisekile ukuba baza kwenza ngcono ngoLwesihlanu. Sicela abalandeli baphume ngobuninzi babo bazokuxhasa iqela labo. Ibaluleke kakhulu inkxaso yabo,” utshilo uMgijima. 
Kwezinye iindaba zombhoxo: iBorder Women ingquzulana neSharks kumdlalo we-Inter-Provincial League ngo’15:00 ngoMgqibelo, eBuffalo City Stadium.",Kudlan’ iintsimbi eBuffalo City Stadium ngempelaveki!
"Umqeqeshi weMamelodi Sundowns, uManqoba Mngqithi, uthi iqela lakhe belibuthuntu emdlalweni wayizolo. ISundowns ibambene ngeqanda macala neBloemfontein Celtic emdlalweni weDStv Premiership obuseLucas Moripe Stadium. Ukungaphumeleli kweSundowns emdlalweni wayizolo kulandela omnye umdlalo ebambene kuwo neSuperSport United ngeqanda macala ngempelaveki egqithileyo. Ziindaba ezimbi ezi kwiDowns ebiqale isizini ngendlela encumisayo. 
Njengokuba isahleli phezulu kwiDStv Premiership, ishiya iSwallows ekwindawo yesibini ngenqaku elinye qha. Kungenzeka iSwallows iyibhukuqe emalanga namhlanje ukuba ikwazile ukubethwa iChippa United. UMngqithi ukhale ngokungasetyenziswa kakuhle kwentaphane yamathuba ngabadlali bakhe emdlalweni wayizolo. “Umdlalo ubunobunzima wona. Ebekhona amathuba ebekumele sivule ngawo umdlalo,” utshilo uMngqithi ethetha neSuperSport TV. 
“Okwenze kwanzima kuthi kukuba iCeltic ibihleli emva futhi ingasivumeli sigqithe. Amathuba esiwafumeneyo kwisigaba sokuqala ebemaninzi. Ube nelishwa uKermit Erasmus ngokungzuzi nto ngoba ngekwazile ukufaka amagowuli amathathu eyedwa. Siyakwamkela okwenzekileyo emdlalweni – kodwa ndiyavuma, besibuthunt  emdlalweni. Indlela esidlale ngayo ayikho kwizinga elamkelekileyo. Sidlale umdlalo obhetele emva kokwenza iinguqu kwisigaba sesibini somdlalo. Into esinokuyibulela kukuba akufakwanga gowuli kuthi futhi asikabethwa kule sizini,” utshilo uMngqithi. 
Abantu abaninzi basambomba nangoku kuFacebook ngenxa yokungavunywa kwegowuli leCeltic athe usompempe lifakwe ngumdlali olaleleyo kwabe kungekho njalo xa kuvezwa kumabonakude (TV). Umqeqeshi weCeltic, uJohn Maduka, uthe akakwazi ukuhlomla ngalo ngoba bona, babone ngathi umdlali weSiwelele ebelalele. Emidlalweni emihlanu kulo nyaka mtsha, iCeltic ayikaphumeleli namnye umdlalo kwaye ibethwe kabini.",UMngqithi uthi ‘Asikabethwa – kodwa besibuthuntu emdlalweni wayizolo’
"Bangaphezu kwamawaka amabini abemi beli loMzantsi Afrika abavaleleke kumazwe angaphandle ngenxa yesifo seKhorona. 
 Isebe elijongene nobudlelwane namazwe angaphandle kweli limanxadanxada lizama ukubuyisela eli qela eMzantsi Afrika.  
Ekupheleni kweveki ephelileyo ngabantu abalishumi elinesithandathu beli abathe bancedwa ngurhulumente ukubuyela ekhaya eMzantsi Afrika besuka eDubai.  
Othethela isebe elijongene nobudlelwane namazwe angaphandle uLunga Ngqengelele uthi benze oku emva kokufumana umyalelo.  
“Basebebaninzi abemi beli abakumazwe angaphandle. Eli iqela libuyiselwe ekhaya emva komyalelo kaMongameli uCyril Ramaphosa. Sithethana nemizi yozakuzo yoMzantsi Afrika imihla ngemihla,” kutsho uNgqengelele.  
Le ngxelo ithi ngamawaka amabini namakhulu amathathu abantu beli abavaleleke kumazwe angaphandle ngenxa yokuba ubomi bumile kuloo mazwe abakuwo. 
“Amakhulu asixhenxe namashumi amathathu ngabafundi, amakhulu amathandathu ngabasebenzi, amakhulu amane namashumi alithoba ngabatyeleli, ukanti abanye abakazichazi ukuba bebehambe besiya kwenzani kula mazwe,” kucacisa uNgqengelele.  
Kukho iingxelo zokuba kukho ishumi elinesithandathu elivaleleke eJamani nebekulindeleke ukuba ligalele kweli ekuqaleni kwale veki.  
“Ngokomyalelo kaMphathiswa uNaledi Pandor sigxile ngokukodwa kwabo badinga indlela yokuhamba kwizikhululo zeenqwelomoya, abafundi abakhutshelwe ngaphandle kweendawo zokuhlala ziiyunivesithi zehlabathi, kwakunye nabantu abadala nabo bangaphilanga,” kutsho uNgqengelele. 
Le ngxelo ithi urhulumente uzimisele ukubanceda nangaluphi uhlobo abemi beli abavaleleke kumazwe angaphandle ukuze babuyele ekhaya eMzantsi Afrika.  
Kukwakho iingxelo zokuba kukho isibini seli esele sikhulile esivaleleke kwilizwe laseMorocco, nesikuluhlu lwabo baza kuncedwa.  
Ukunikezela ngolwazi okanye ukufumana ulwazi ngesifo seKhorona, uluntu lungatsalela inombolo yasimahla engu 0800 029 999, okanye umyalezo othi ‘Hi’ kwinombolo kaWhatsApp ethi 0600 123 456. 
 URamaphosa ukuthethwano noMongameli waseRussia uVladimir Putin ekhangela uncedo kwela lizwe.  
“Ilizwe laseRussia sele lincede ilizwe laseChina, Italy neUS kumacebo okulwa neKhorona, ndimbhalele uMongameli Putin,” kucacisa uRamaphosa.",Bayadinga kumazwe angaphandle!
"“MHLA ndafa kwakuze kugcwale abantu abaninzi esingcwabeni sam bezokujonga ukuba ndifile na nyhani.” 
 
La mazwi athethwa nguNicholas Tilana Gcaleka (69) obhubhele kwisibhedlele saseMonti kwiveki ephelileyo emva kokugutyungelwa ngumhlaza wedlala lobudoda. 
 
Oku kuvakaliswe ngunyana kaGcaleka, uSandile Tilana, ngethuba kubanjwe umngcwabo weli tshantliziyo lemiba yenkcubeko eTeko Kona kuCentane ngoMgqibelo. 
 
Umlisela nomthinjane ubuphume ngendlu ukuza kuthi ndlelantle kuMbhambatho, igama ebesaziwa ngalo lo mfo wasemaTshaweni. 
 
UGcaleka waduma kakhulu ngonyaka ka1996 ngethuba ethatha uhambo oluya eBhritane esithi amanyange akubo avele ngephupha esithi makayokulanda intloko yeKumkani yamaXhosa uHintsa kaKhawuta, owabhubhela kumlambo iNqabara kuGatyana ngo1835 emva kokugetyengwa ngumkhosi wamaNgesi. Emva kokubulawa kwakhe uHintsa intloko yakhe yathathwa yasiwa eBhritane njengegugu lokuba abulewe amaXhosa. 
 
USandile Tilana uchaze uyise njengomntu obekrelekrele esebenza nzima.  
 
“Ebebathanda kakhulu abantu utata, eyithanda inkqubela. Apha kum ebesoloko esithi ‘molo Sandile ongenamfazi’. 
Ubude umve xa etala esithi ‘mhla ndabhubha kwakuze kugcwale abantu bezokujonga ukuba ndifile na,” utshilo uSandile Tilana. 
 
UMzwandile Ndzulwana owayehambe noMbhambatho ukuya kulanda intloko kaHintsa, uthi bayifumana le ntloko futhi yayigunyaziswe nangurhulumente wela lizwe. 
 
UNdzulwana, ongumthandazeli, uthi umntu othi intloko abeza nayo asiyiyo ekaHintsa makayokuphikisa la rhulumente waseBhritane. 
 
ULoyiso Nqevu weNkolo kaNtu, yena umchaze uGcaleka njengemboni, igqirha kwanenkcubabuchopho, esithi ibingumhlobo wakhe osenyongweni.",Mbhambatho: ‘Bazokujonga ukuba ndifile na’
"Amakhosi anyathelela phezulu emva kokukrolonqa ngeduku iTshakhuma Tsha Madzivhandila ayibethe ngemvula yamagowuli amathathu eqandeni emdlalweni weDStv Premiership obutaka iintlantsi eFNB Stadium ngenjikalanga yanamhlanje. Impumelelo yeKaizer Chiefs yanamhlanje yeyesithathu imidlalo ilandelela emva kwexesha elide isokola. Amakhosi aphakamise umdlalo wawo kwangoko kwisigaba sokuqala. 
Ngomzuzu weshumi elinethoba, uNkosingiphile Ngcobo ubhakuzelise umnatha ngebhola entle ayinikelwe nguSamir Nurkovic – oye wachongwa njengomdlali oqaqambileyo ekupheleni komdlalo. Emva koko, uGavin Hunt uye wanyanzeleka ukuba afake umdlali endaweni kaRamahlwe Mphahlele oye wonzakala. Idlale kakuhle nayo iTshakhuma Tsha nangona iibhola zayo bezingayi kuDaniel Akpeyi. 
IChiefs iye kwixesha lokuphumla ihamba phambili ngegowuli elinye emdlalweni obuthande ukubarhabaxa. ULebogang Manyama, ongene kwisigaba sesibini ufake igowuli lesibini, emva kokufumana ibhola entle kuHappy Mashiane – ongene endaweni kaNgcobo okhutshwe ngenxa yokonzakala. 
Idlale ngabadlali abangaphelelanga iTshakhuma ngenxa ka-Alfred Ndengane okhutshwe ngekhadi elibomvu emva kokudlala kakubi uNurkovic. UMashiane ubhalise igowuli lesithathu lomdlalo. Ngoku iChiefs ihleli kwindawo yesixhenxe, isuka kwindawo yeshumi elinambini phambi kokuphumelela imidlalo emithathu. Komnye umdlalo weDStv Premiership, iMamelodi Sundowns ibambene ngeqanda neBloemfontein Celtic emdlalweni obuseLucas Moripe Stadium. 
Chiefs: Akpeyi, Moleko, Cardoso, Zulu, Mphahlele, Matsheke, Agay, Ngcobo, Zuma, Castro, Nurkovic 
Amalalela: Bvuma, Parker, Ngezana, Manyama, Blom, Baccus, Sasman, Mashiane, Lesako 
TTM: Arubi, Lukhubeni, Ndengane, Mabotja, Nkili, Ndlondlo, Maphangule, Theron, Rakhale, Manaka, Lamola 
Amalalela: Mhlongo, Thangwane, Timm, Ravhuhali, Ngema, Monde, Nevhulamba, Mudau, Nedzamba",Amakhosi ayikrolonqe ngenduku iTshakhulu Tsha Madzivhandila FC
"Le yincwadi evulekileyo endiyibhalela abahlekazi namakhosazana angabaphathi besikhululo sosasazo Umhlobo Wenene FM esikomkhulu laso liseBhayi, nesisasaza ngolwimi lwesiXhosa. 
Bhotani, nina zindwalutho ezingafanele kubhubha, endizihloniphe kakhulu kuba nithwele uxanduva lokusasaza nokufundisa isizwe esiNtsundu nezinye izizwe ezinomdla wokwazi ngenkcubeko yabaNtsundu ingakumbi eyamaXhosa. 
Imbangi yokuba ndinibhalele le ncwadi ivulekileyo yindima yenu entle eniyibonakalisileyo nivakalisa elubala ukuba anihambisani nobusela bokubiwa kwemisebenzi yabantu. Oku nikubonise ngethuba iimvumi zoMzantsi Afrika zaziqhankqalazela ukubiwa kwemisebenzi yazo yomculo eziyisebenzele nzima ziqamba iingoma, ekuthi ethubeni kuvele amanyangaza asebenzisa ubuchwepheshe bale mihla ayithengise ngexabiso eliphantsi kwizitalato zeli lizwe. 
Umba ondiphakamisileyo kukuba nina nihlonipheke ninjalo nithabathe indima yokuncedisa kubusela bokubiwa komsebenzi wam oqulathwe kwincwadi yam ethi, ‘Iziduko Zabantu Abathetha IsiXhosa,’ eyapapashwa ngo2003 nakwezinye iincwadi zam ezingamashumi amathathu ezixoxa ngeminombo yeziduko, amasiko nezithethe ezingezizwe ngezizwe zabaNtsundu eziphume ngo2011. 
Obu busela bokuba umsebenzi wam nibenze kwinkqubo yenu ebizwa “UMXHOLO” eniyiqhuba rhoqo ngentseni phakathi evekini eqhutywa ngumsasazi ekuthiwa unamava obizwa ngegama elithi Mnu. Siphiwo Magoda, (ngelishwa umqulunqi okanye umdidiyeli wale nkqubo andimazi). 
Obu busela benzeke amatyeli amabini mna ndimamele usasazo lwenu, andiqiniseki ukuba buphelele apho. UMnu. Siphiwo Magoda wenze udliwanondlebe nendoda ayibize nezichaze ngokuba nguMnu. Nkqubela Gqobo, esithi iyingcali yeziduko. Ngokwenene le ndoda iqhubekile kula matyeli isebenzisa ulwazi lwam ngeziduko isasaza emoyeni imana itshintsha iindawo ezincinci. 
Kwityeli lokugqibela ndiyimamele, le ndoda inguNkqubela Gqobo ibibizwe nini ukuba ize kuxelela abaphulaphuli benu ngesizwe samaNgutyana esisisizwe samaZotsho kuba kukho isithwalandwe esiliNgutyana esiswelekileyo. Le ndoda ifike yafunda umsebenzi wam opapashiweyo oxoxa ngesizwe samaNgutyana. 
Kwakhona nina kumnatha wenu wonxibelelwano ekuthiwa https//m.facebook com/mhlobowenenefm/posts/1776859092367033 le ndoda inguMnu. Nkqubela Gqobo niyayibanga njengomntu wenu onisebenzelayo. Nibhale nathi: UMXHOLO 1: UBUYILE UMBANDELA ONGEMVELAPHI YEZIDUKO NGEENKANUKO ZABAPHULAPHULI. ULAPHA UMNUMZANA GQOBO OYINCUTSHE… 
Ndingathanda ukunazisa ukuba uluvo ngokusasazwa kweziduko lwaqalwa ndim kwisikhululo sosasazo esabhangayo iRadio Transkei. Ngenxa yobuchwepheshe bam bokuthutha nokulanda imilibo yabantu bezizwe ngezizwe umsasazi osaphilayo uMnu.N.N. Yapi wandipha isiqhulo esithi, ‘Ingcali yeziduko’. Kwakhona ngowe1999 ukuya kowe2009 ndasabela isimemo kwiziko lenu Umhlobo Wenene FM ndanisasazela iziduko, amasiko nezithethe zabaNtsundu kwinkqubo zenu ezintathu ezi zezi: Twelf Down, Ezemfundo, Ukholo Lwemveli. 
Ndiphinde ndabizwa ngabasasazi abangaphambili bale nkqubo yenu ithi, ‘Umxholo,’ ukuba ndize kuphendula ngobukumkani bamaZulu, isizwe samaMfengu, nembali ngeentaba. 
Iyandothusa ke ngoku ukuba ningazi ukuba ukuthabathela kuwe uluvo lomntu BUBUSELA obungaphaya obubizwa iPLAGIARISM kwiinkundla zomthetho. Isichazimagama iOxford Advanced Learner’s Dictionary obu bututu nibenzayo ibutolika ngolu hlobo: “To copy another person’s ideas, words or work and pretend that they are your own.” 
Le ndoda nide nayinika isiqhulo sam esithi ‘Ingcali Yeziduko’ njengoko umsasazi wenu uMnu. Siphiwo Magoda eyibiza. Ndiza kuba ngubani esam isiqhulo ngoku, okanye ndiza kuba yingcali yantoni? Ngaba umqulunqi/umdidiyeli wale nkqubo ithi ‘Umxholo’ wazi njani ngale ndoda inguNkqubela Gqobo isebenzisa umsebenzi wam kwisikhululo senu? 
Ndingathanda ukunazisa ukuba ndichithe izigidi zeerandi ngokwemali yoMzantsi Afrika ndiqokelela lo msebenzi weziduko nina enithe nagqiba ekuthini niwuchithe niwenze owenu ngemini enye. Enide naqwela nixelela ihlabathi ukuba nibuye nengcali yenu. 
Ndithanda ukunazisa ukuba ewe lilungelo lakhe nawuphi umntu ukuphanda ngomba awuthandayo kodwa kufuneka evakalise elubala ukuba uphando lwakhe ulwenza njani, kwafuthi izeziphi iingcali esele zikhe zalenza elo linge. Kwaye kufuneka exelile ukuba uza kwahluka kanjani kuzo. 
Ndigqibe ekubeni lo mba ndiqale ndinixelele kwiphephandaba uviwe lilizwe njengokuba ndiza kuwusa ezinkundleni zomthetho.",Isikhululo sosasazo Umhlobo Wenene FM lisela
"UKUBA ungumntu omtsha ofuna ukungena kwezoshishino, zibandakanye neRural Youth Health and Social Enterprise Development Indaba eChalumna eMonti ngoMgqibelo. Le Indaba izakubanjelwa eXhamini eChalumna eMonti ngentsimbi yeshumi elinanye.  
Ezinye zeenjongo kukuqulunqwa koluhlu (database) yabo bafuna ukuzibandakanya kwezoshishino. “Selukhona ulutsha olusebenzisana noluntu kumashishini alo enza iinwele, izikroxo ezithengisa utywala, iispaza shop.  Sifuna ukubadibanisa ngokwezakhono abanazo; umzekelo ezolimo, abenzi beenwele, capentery, plumbing, njalo-njalo sibajongele inkxaso esinoyifumana. Uninzi lolutsha lunazo izakhono kodwa aluyazi ukuba lungalufumana phi uncedo,” itshilo ingxelo kumbutho kwiZanoncedo. “Lukhona ulutsha olunezizakhono qha akukho nkxaso luyifumanayo. Abanye banesakhono sePlumbing, umthungo, ukwenza iinwele, umculo, ubugcisa kodwa abazi bazakwenza ntoni. Ngcono uyokhangela umsebenzi ngeso sakhono sakho,” itsho ingxelo. Le Youth Indaba ifuna ukuxelela ulutsha ngentsebenziswano phakathi kwemibutho ezabe iphaya neChalumna ngeenkqubo ezikhoyo, uphuhliso lwezezimali noshishino emakhaya. 
Xa ulutsha lubuzwa ukuba akhona na amathuba abawafumanayo aphuhlisa izakhono bakwazi ubanamashishini bathe: “Akho kwalo mathuba apha. Siye sifumane loo misebenzi mhlawumni ukupheka esikolweni okanye ukwenza indlela kuphela, uphele nalo msebenzi. Sube izokwenziwa yinkampani yalo ndawo lo nto thina siqeshwe apho qha. Asazi noba singenza njani ukuze sibe nokufumana amathuba oba nawethu amashishini.” 
Omnye olivolontiya kule projekthi yeZanoncedo uthe: “Thina sincedwa kukufumana ulwazi kule project sifunda lukhulu ngoba siya kuqeqesho, sikhe silime ngamanye amaxesha, nangoku senza iiComputer, senze nemimye imisebenzi yezandla.”",Rural Youth Health and Social Enterprise Development Indaba
"Le mpelaveki iza kube ixakeke kakhulu eMonti ngenxa yeetumente zamanqindi ezimbini.  
Eyokuqala iza kusingathwa yiXaba Promotions kwiholo lase-ICC, eyesibini isingathwe yiRumble Africa Promotions eOrient Theatre.  
Umlo ophambili kwitumente yeXaba uphakathi kwentshatsheli yeIBO kwihlabathi, uGideon Buthelezi, oza kube ekhusela kuLucas Fernandez waseArgentina.  
UYanga Sigqibo waseZiphunzane uza kujijisana ngebhanti leWBC elingenamntu noRenie Dacquel wasePhillipines.  
UNtlantla Ngamntwini waseZiphunzane udibana no-Ulises Lara waseMexico, yomithathu imilo ikudidi lweJuniorBantam. 
KwiWelterweight * -Uyanda Nongogo waseMdantsane ungquzulana noAziz Uliza kumlo we-IBF Youth engenamntu.  
Itumente ineminye imilo emithathu eza kutaka iintlantsi equka ophakathi kukaLuyanda Ntwanambi noDalisizwe Komani.  
Umququzeleli weXPE, uAyanda Matiti, uthi impumelelo yabafana bakhe iza kubabeka endaweni entle.  
“Ndineenjongo zokubalwisa imilo emikhulu ngaphezu kwale aba bafana. Kubalulekile ukuba bayiphumelele imilo. Ukuba uphumelele uLuyanda Ntwanambi uza kulwela intshinga yoMzantsi Afrika kwimpukane ungaphelanga unyaka – kodwa njengoko benditshilo, funeka aphumelele lo mlo,” utshilo uMatiti. 
Umlo ophambili, uAzinga Fuzile uza kuxhimfana noWaidi Usman waseNigeria kwi-IBF Afrika. 
 UPhila Mpontshane waseMdantsane ubeka intshinga yakhe esichengeni kumlo wakhe noKoos Sibiya. UKhanyile Bulana uvana amandla noTello Lithebe waseFreyistata kumlo wentshinga eshiywe nguFuzile.  
Kudidi lwengcongolo kukho impinda yomlo ophakathi kwentshatsheli yoMzantsi Afrika, uXolisa Magusha oqubisana noAyanda Ndulani. 
 Isithethi seRAP, uMfesane Nyathela, ubongoze abalandeli bamanqindi ukuba bafike ngethuba.  
“Ikwizinga eliphezulu itumente, abalandeli kuza kufuneka bafike ngethuba ngoba iyaqala ngentsimbi yesibini entloko,” utshilo uNyathela.","Inye iveki yile, kuza kubethwa umntu eMonti!"
"Iintliziyo zabadlali bePolokwane City zityumkile emva kokubethwa yiMamelodi Sundowns izolo – kodwa akukho ntlungu eyodlula ukonzakaliswa komdlali ngeShibobo alifakwe nguThemba Zwane. Esi siganeko senzeke ekunene, uZwane uthe gqi nebhola ayinyengeza phakathi kwemilenze yomdlali weCity ohlabe ngentloko phantsi emva kokungayiboni ibhola. Amasandawana bethe iPolokwane ngamagowuli amabini (2-0) kumdlalo we-Absa Premier Soccer League obumhle kakhulu ePeter Mokaba Stadium. Amagowuli weDowns afakwe Ricardo Nascimento noLebo Maboe. Ngoku iSundowns ihleli kwindawo yesibini kwiPSL, ilandela iBidvest Wits ebethe iKaizer Chiefs ngo’3-1 kumdlalo obuseFNB Stadium. 
UZwane ubancomile oogxa bakhe emva komsebenzi omhle abawenzileyo izolo. Le ndedeba ichongwe njengomdlali oqaqambileyo emdlalweni wayizolo. “Ndifuna ukubulela oogxa bam nabaqeqeshi abandinike ithuba lokudlala. Sidlale kakuhle kakhulu namhlanje. Besiwadinga amanqaku amathathu kakhulu. Nam ndidlale kakuhle – kodwa zisekhona iindawo ekufuneka ndizilungise,” utshilo uZwane kwiTV emva komdlalo. 
UZwane umqhabele izandla uLebohang Maboe obenomdlalo omhle okwafake negowuli lesibini leSundowns.",Ihlabe ngentloko phantsi indoda emva kweShibobo likaZwane
"Uhambo lwam nani lufikelele esiphelweni namhlanje. Mandithathe elithuba zihlobo ndibulele intsebenziswano kolu hambo bendikulo kunye nani, uthando olungaka. Noba bendibhala ndodwa nje, kodwa bendingendodwa. Qho ndibhala bendisiba nawe engqondweni. Kube kuhle kakhulu andifuni nokuxoka. Ndibhala eli nqaku nje ide ingathi ndiyanibona ngeliso lenyama, ndizenzela umfanekiso ngqondweni. 
Ndifunde izinto ezininzi kakhulu ngeli xeshanyana sikunye zinto ezo bendingasoze ndizazi uba bendinganikwanga ithuba lokwabelana nani ngokusentliziyweni yam. Ndifunde ngam, ndafunda ngani, ngaphezu kwezinto zonke ndafunda ngezimo ezohlukeneyo zamakhaya ngamakhaya.  
Apho ndihamba khona bekubakho into efuna ukwazi banzi ngekhaya elo. Into endishiyeke nayo kukuba; bayabulaleka abantu esiphila nabo futhi ezinye zezinto ababulaleka zizo ayizonto ezingabonwa ngemehlo le nyama. 
Kuyo yonke ke lo nto, abanye benu endibazi ngeliphepha ide yangathi ndiyabazi ubuso ngobuso, phofu sazana ngembalelwano nakula makhasi. Ndibulela ngembalelwano zenu, utshintsho olwenzekileyo nolusaqhubekayo ukwenzeka kumakhaya ngamakhaya.  
Akukho nto imnandi njengokuba negalelo ebomini bomntu ngakumbi umntu ongamaziyo nongazalaniyo naye, ndingatsho ukuba abo sizalana nabo masingabahoyi qha ndicinga ukuba sesihleli sibahoya kakade. 
Ndiyathemba ukuba imfundiso ebesisabelana ngazo apha nizithathe nazigcina koovimba benu, kwaye ndinethemba elikhulu lokuba ngokufunda kwakho eli phepha, esi sibhalo kulo nyaka udlulileyo uye wenza utshintsho ebomini bakho.  
Bakhona ke abantu ebebeye bandibhalele, sithi chuu ukuncedana ngazo zonke indlela esinako ukuncedana ngazo. Ubudlelwane nabantu busondele kakhulu entliziyweni yam ngakumbi emakhayeni esiphuma kuwo. Akukho nto inokuze ibentle kwindawo esihlala kuzo singaqalanga emakhayeni ethu. Kwaye ngendlela endibona ngayo ubunzima buya bubheka pha. Kodwa ke asinakuncama ngenxa yalo nto. 
Kubazali: Mandigqibelise ukuthetha nani kweli qonga ngamazwi athi; le ndlela umntwana wakho umkhulisa ngayo, uzakubayiyo ke. Ungaba nomntwana okanye abantwana, lo nto ithi awusenzi izinto ngendlela obuzenza ngayo. 
Ubomi abusekho ngawe qha kwaye into yoba ucinge umntwana usemncinci ayisebenzi, nyaniseka kubantwana bakho kude kube sekupheleni.  
Kubazali abakhulisa abantwana bodwa: Umntwana angakhe alinge abelixhoba lokungavani kwenu ningabazali. Umntwana angavinjwa ithuba lokwazi umzali wakhe. Ngamaxesha onke funeka ukhumbule le ukuba akazikhethelanga ukuza emhlabeni, nini ningabazali.  
Kungakuhle ukuba nimnike ithuba azithathele isigqibo. Kubantwana; xabisani nihloniphe abazali benu. Uba usenomzali zibalele ekuthini unethamsanqa. 
Endaweni yokuba ukhalale ikhaya ngenxa yokwenza komzali, funa uncedo. Akukho ngxaki ingena sisombululo, kuxhomekeka ukuba isisombululo usifuna phi. Funa ingcebiso kwindawo nakubantu abanolwazi. 
Ndibulele kubaphathi nabasemagunyeni kweli phephandaba ngethuba lokuphuhlisa isakhono sam sokubhala, nawo onke amanye amathuba aye avuleka ngenxa yokundithemba kwabo ukuba ndinako ukuwenza lo msebenzi. Ubomi bam abusoze buphinde bubenje ngakuqala. Umntu noko ngoku uthe ‘qwa’. Kangangokuba sendiyithathele kwelinye inqanaba yonke le nto yokubhala, zininzi izinto eziye zazalwa kokubhalela eli phephandaba. 
Yilo nto kubalulekile ukuba xa umntu efumana ithuba alisebenzise ngoku ixesha lisavuma, ngokuba asazi ukuba sinexesha elingakanani. Akukhonto ingapheliyo ‘engapheliyo iyahlola’. Lithiwa ndim, mayithi iphela noba yintoni na le ubambe kuyo okanye isakuncumisayo, mayiphele ungenasikrokro ngoba uba unesikrokro uyakubanobukrakra, ungabinaxolo andiqondi ke ukuba yinto oyifunayo leyo. 
Ukuba ndithi andizunikhumbula ingaba ndiyaxoka. Kuthiwa ke, xa kuvalwa lo umnyango ukhona ovulwayo. Noba awuvulwanga soze kungabikho nefestile evuliweyo. Side sibuye sihlangane! 
Ngeenkcukacha: katomnoku@gmail.com, 079 284 1757",Ndibulela kwintsebenziswano
"Umqeqeshi omtsha weqela loMzantsi Afrika kwiqakamba, u-Ottis Gibson, wenze ilizwi okokuqala ngeli qela azakuliqeqesha. Lo kaGibson unikwe uxanduva lokuqeqesha iProteas kwiveki ephelileyo yiCricket South Africa. Emva kokubeka phantsi ngokusesikweni njengomqeqeshi wabadlali abajula iqakamba kwiqela lesizwe laseNgilane kutshanje. Le ndedeba yakwaGibson yenze amazwi ngezinto ezilindeleyo xa igaleleka eMzantsi Afrika. Oyena mba uphambili ngoku kwiCricket South Afrika ziinguqu nophuhliso lwabadlali abamnyama. 
“Umba wenguqu ubuchatshazelwe futhi ngumgaqo-nkqubo kaRhulumente. Akukho nto endinokuyitshintsha ke apho, kufuneka ndisebenza ngayo qha. Njengokuba ndingenokuyitshintsha – kodwa ndiyazi ukuba kutheni kukho lo mgaqo-nkqubo,” utshilo uGibson. 
Ephawula kumba wabadlali abakhetha ukudlalela amaqela aseYurophu, uGibson uthe: “Xa ucinga ngoMzantsi Afrika kuthi qatha engqondweni abadlali abahambileyo kube kukho namahum-hum ngabanye abadlali abasafuna ukuhamba. Wonke umdlali uzakuthi isigqibo asithathayo sikholisekile kusapho lwakhe. Xa abantu besithi ababadlali bahamba kuba bengafumani amathuba – akukho nto ingako endinokuyenza mna njengomqeqeshi. Yinto leyo efanele ukuqwalaselwa yiCSA. Okwam kukusebenza nabadlali abakhoyo kuphela ndizame nokuphumelela imidlalo.” 
Njengokuba amazwe adlala iqakamba elungiselela indebe yehlabathi ezakube ingo-2019, lo mqeqeshi uthi uMzantsi Afrika yenye yezinto ephambili ukubuya nendebe kwaye ukwathi akaboni sizathu sakungaphumeleli ngo-2019.",UGibson uthethe okokuqala ngeProteas
"Amaqela amabini adlale ngeyona ndlela incomekayo kwisizini ka2017/18 afumana ithuba lokulwela isityhwentywe sezigidi ezisixhenxe zonke zerandi (R7-million).  
Iqela laseMgungundlovu, iMaritzburg United, liza kudibana neFree State Stars kumdlalo weNedbank Cup okulindeleke ukuba utak’iintlantsi eCape Town Stadium ngentsimbi yesixhenxe ngorhatya ngoMgqibelo.  
Ukusiwa komdlalo wokugqibela weNedbank Cup kwaqhwatyelwa izandla futhi kwavuyelwa ngabantu baseKapa ngoba inexesha elide ingalinikwa ithuba lokusingatha imidlalo ebalulekileyo efana nalo.  
Njengokuba la maqela mabini esilwela indebe, aya kulo mdlalo wempelaveki ezimisele ngeyona ndlela. IFree State Stars yagqibela ngo’94 ngethuba iphumelela indebe yeCoca Cola – kanti yona iTeam of Choice zange yayifumana indebe kwimiyaka elishumi elinesihlanu idlala kwiPSL. 
Enye into enika umdla ngakumbi ngalo mdlalo uzayo kukuba amaqela aqeqeshwa nguFadlu Davids noLuc Eymael – abanye babaqeqeshi abenze umsebenzi omhle kakhulu kwiPSL kwisizini ka2017/18.  
IMaritzburg United ibethe amaqela afana neMamelodi Sundowns, iBloemfontein Celtic neRoyal Eagles ukuze ifikelele kumdlalo wokugqibela.  
IFree State yona izibethe amaqela afana neKaizer Chiefs, Ubuntu Cape Town neChippa United. Nangona la maqela engenabalandeli abaninzi – kodwa indlela adlala ngayo kakuhle kulindeleke ibe yiyo etsala abalandeli bebhola ekhatywayo. 
 Umdlali weUnited, uSiyanda Xulu, uxelele iSolezwe ukuba iqela lakhe liwulungele ngokupheleleyo umdlalo weNedbank. 
“Lona umdlalo ubalulekile kuthi. Ndifuna ukwenza kakuhle kuwo ukuze liphumelele iqela. Akukho nto siza kuyitshintsha kwindlela esiqhele ukudlala ngayo. Ukuphumelela kwethu indebe kwakusinika uvuyo olukhulu. Ndim noBevan Fransman kuphela abanamava wokudlala kwimidlalo yamagqibela kankqoyi. Lo nto ithetha ukuthi yinto enkulu kakhulu kwabanye abadlali,” utshilo uXulu. 
UFransman noXulu kulindeleke benze umahluko ngenxa yamava abawafumene kumaqela abawadlalela kwiminyaka eyadlulayo.",Leliphi eliya kugoduka neR7-m yeNedbank?
"UMKOMISHINALA wamaPolisa eMpuma Koloni, uLt Nomthetheleli Mene ukugxeke kabukhali ukubulawa kabuhlungu kwentwazana eminyaka emihlanu (5) yaseMnyameni (Alexandria). 
Umzimba wale ntwazana ufunyenwe endlwini kamalume wayo kwisitalato iPendu kwilokishi yakwaNonkqubela. 
UColonel Priscilla Naidu uthi amapolisa abikelwe ngumrhanelwa buqu nongumalume wale ntwazana ekuseni namhlanje ukuba kukho umntu obethwayo endlwini yakhe. 
Uthi ekufikeni kwawo amapolisa afumene umzimba womntwana oyintombazana ominyaka mihlanu ebethelwe oogqirha nezicaka, ethe tywa phantsi kwigumbi lokuphumla. 
UCol Naidu uthi umrhanelwa ebenxile ekwiqondo lokugqibela, ingavakali nento ayithethayo. 
“Ixhoba, uSiphenathi Xhali ebenamanxeba aliqela emzimbeni wakhe. Kurhaneleka ukuba ubulewe ngomhlakulo , othe wafumaneka kwisiza sikammelwane. Kukwarhaneleka ukuba umntwana lo kungenzeka ukuba udlwengulwe. Uqhaqho lomzimba lakwenziwa ukuze kube oko kuyangqinisiswa,” kutsho uCol Naidu. 
Kuvakala ukuba lo mntwana uthathwe kwammelwane ekuseni namhlanje. Kutyholwa ukuba umama wakhe ebemse kulotata wakhe ngoLwesihlanu (izolo) emva kwemini kwakule ngingqi. 
Kutyholwa ukuba utata lowo uye wamshiya kwammelwane umntwana. 
Umrhanelwa onama43 eminyaka ubudala ubanjelwe ukubulala. Kulindeleke avele kwinkundla kamantyi yaseKenton- On-Sea ebutsheni beveki ezayo. Kusalindwe iziphumo zoqhaqho lomzimba ukuze kongezwe ityala lokudlwengula.",Umalume ubanjelwe ukubulala umtshana (5) ngomhlakulo
"Umqeqeshi weKaizer Chiefs, uSteve Komphela, ubonakalise ukuzithemba okungamangalisa emva kokwamkela abadlali abatsha kwiveki ephelileyo.  
Abantu bayazibuza inoba kutheni kunjalo emva kokuba iqela lakhe libuye nelize kwisizini ephelileyo.  
Impendulo nantsi: uKomphela unikwa inkxaso epheleleyo yiChiefs, ukusukela kubadlali abafunayo ukuya kubaqeqeshi afuna ukusebenza nabo kule sizini izayo – kwenziwa lento ayifunayo.  
Kwiveki ephelileyo, Amakhosi, abhengeze esidlangalaleni abadlali abasibhozo abazakuthi bathwaliswe uxanduva lokubuyisa isidima sawo kwisizini ezayo. Kuzo zonke ezo zigqibo zithathwe yiChiefs – ilizwi liphume kuye uKomphela.  
“Bendiyinxalenye yabo bebekhangela abadlali, ndim obenika umkhombandlela. Kwisizini ephelileyo ndisebenzise abadlali endifike benethuba elide belapha – kodwa kule isizini, lukhona utshintsho,” utshilo uKomphela. 
Nangona kukho iimbuso ezintsha lo mqeqeshi uthi umceli-mngeni neenjongo zeqela lakhe azitshintshanga. “Izinto ekufuneka ndizenzile kwisizini entsha ziyafana nangoku bendifika – kodwa ke ngoku kufuneka ndiqokelele abadlali babeyimbumba ngokukhawuleza. Kufuneka ndibahlanganise ngokukhawuleza ukuze sizokwazi ukufumana iziphumo ngokukhawuleza kwisizini ezayo,” utshilo uKomphela. 
Kwisizini edlulileyo, lo mqeqeshi unyamezele uxinizelelo phantse yonke isizini – khange anikezele kodwa noxa bekulukhuni.  
Ngoku abalandeli bazakulindela izinto ezingcono kune sizini ka-2015/16. 
 “Andikoyiki ukuphulukana nomsebenzi, soze uthi iFerrari ikunika eyona moto igqwesileyo uyale kuba usoyika ukungaphumeleli umdyarho xa kubalekiswa. Ibhola ekhatywayo ifuna abantu abanesibindi. Endaweni yokoyika, ndinethemba lokuphumelela kule nto ndiyenzayo,” utsho ngokuzithemba okukhulu uKomphela. 
Phakathi kwabadlali abatsha eNaturena kukho uRamahlwe Mphahlele, Sibusiso Khumalo noKeagan Buchanan.  
UKomphela uthi ukusebenza nabantu abatsha kumnika ithemba.  
Amakhosi kulindeleke azivavanye kumdlalo weCarling Black Label ophakathi kwawo ne-Orlando Pirates ekupheleni kwale nyanga eFNB Stadium.",Uzithembe ngakumbi uKomphela
"KULINDELEKE ukuba lixoxwe ngoLwesihlanu ityala letshantliziyo uVusi Mahlangu obanjwe ngezityholo zokuphazamisa ingalo yomthetho ekwenzeni umsebenzi wayo. 
UMahlangu ebevele enkundleni eMthatha ngoLwesihlanu. Ngethuba evela enkundleni umbuso ucele ukwandiselwa ixesha nanjengoko ubusafuna elinye ithuba lokuhlola ubume beenkcukacha zakhe.  
Iingxelo zithi uMahlangu uxelele umphandi wetyala ukuba wakhe wagwetyelwa ityala elinye, kodwa iinkcukacha zamapolisa zibonakalisa ukuba sele ebanjwe amatyeli amathathu ubuncinane. Umtshutshisi uThembisa Ntloko ufake isicelo sokumiswa kweli ityala kodwa umantyi uMac Pauzi ubonakalise ukungonekiseki sesi sicelo.  
Umphandi wetyala uKapteni Nceba Mdebuka uthe, kusamele aye eMpumalanga ayoqinisekisa ngedilesi kaMahlangu kwikhaya lakhe lokuzalwa. 
 Ukwathe umrhanelwa akanikezelanga ngesazisi sakhe lo gama esebenzisa imihla yokuzalwa emithathu ubuncinane.  
Igqwetha likaMahlangu uBayethe Mahlangu uthi ukumiswa kweli tyala kwakhona ngesizathu esinye yindlela nje yokugcina umrhanelwa entolongweni. 
UMahlangu uvele enkundleni ezichebile iiDreadlocks zakhe. Le ndedeba yabanjwa libutho lamapolisa iiHawks kwiveki ephelileyo.  
Ukubanjwa kwakhe kulandela ukuduka kwakhe ngethuba esiya kwindibano yabasebenzi baseWSU eMthatha.",UMahlangu uzakucela ibheyile
"Amakhosi abuyise iinkumbulo zakudala ngethuba ecambalalisa iChippa United ngamagowuli amane kwamabini (4-2) emdlalweni weNedbank Cup obutshisa bhe eNelson Mandela Bay Stadium ebusuku namhlanje. Ngoku iKaizer Chiefs iza kudibana neTS Galaxy emdlalweni wokugqibela kwinyanga ezayo. Amashumi amabini amawaka abalandeli agoduke exolile emva kokubukela umdlalo osemgangathweni ophezulu oveliswe yiChippa neChiefs. Kuthe xa kubonakala okokuba umhlaba uyenyuka; uWillard Katsande, uKhama Billiat – besebenzisana noAndriamirdo Andrianamanana – baqinisekise ukuba nokuba kwenzeka ntoni – kodwa iChiefs iyaphumelela. Kuye kwanyanzeleka uErnst Middendorp afake uDumisani Zuma, ofike wafaka igowuli, endaweni kaKabelo Mahlasela oye wonzakala emdlalweni. 
Emva komdlalo obumhle kwisiqingatha sokuqala, Amakhosi aye kwixesha lokuphumla ehamba phambi ngegowuli elinye eqandeni. UDumisani Zuma ubhakuzelise umnatha emva kokuba unozinti weChippa United, uMbongeni Mzimela, ebhutyuze ibhola endaweni embi emzuzwini wamashumi amathathu anesixhenxe. Umdlali wasesiswini kwiChiefs, uAdriamirado Andrianamanana, utsale imbumbulu yebhola ethe qelele kwimizuzu yokuqala – kodwa ngelishwa lakhe, iphume phezu kwepali. Abadlali beChippa basemva uZitha Macheke, uFrederic Nsabiyumva noGladwin Shitolo babenexesha elinzima kakhulu – kodwa bazamile ukunqanda abadlali abayingozi abafana noKhama Billiat noKabelo Mahlasele – oye wakhutshwa emva kokonzakala okumasikizi. Noxa iChippa ibihlasela kakuhle ngoThabo Rakhale – kodwa yena uKurt Lentjies ebengabonakali kwaphela. 
UMzimela uphinde waxakeka kwakhona zisuka kwisigaba sesibini. UBilliat, uDax noZuma bebezama indlela yokufumana igowuli lokuphumelela umdlalo. Noxa iChiefs ibihlasela ngamandla nakwisiqingatha sesibini – kodwa umdlalo weChippa United ubenako ukuphucuka. Khange bakholelwe abalandeli uBilliat ephosa ithuba  ejongene noMzimela. Ukapteni weChippa, u-Andile Mbenyane, ufake igowuli lokulinganisa emzuzwini wamashumi asixhenxe anesithathu. Umdlalo weChippa uye watshintsha emva kokufumana igowuli ngoba abadlali bebebona ukuba ikhona into abangayifumana kwakhona xa behlasela. ULerato Manzini ufake igowuli lesibini emva kwebhola entle ayinikelwe nguThabo Rakhale. UDax uphendule ngokufaka elakhe emva kokunikelwa ibhola nguZuma. UBernard Parker ufake igowuli lesithathu. Khange kube kudala, uBilliat ufake elesine ekude. Amakhosi awuphumelele umdlalo.",Amakhosi aya emdlalweni wokugqibela emva kokucambalalisa iChippa United
"Nakubeni bekulindelwe kutak’ iintlantsi kumdlalo obuphakathi kweFrance neDenmark – akubanga njalo emva kokuba umdlalo uphele kungekho lizwe elikwazileyo ukubhalisa ebhodini eLuzhniki Staium namhlanje. Omabini amazwe aye emdlalweni namhlanje esezindaweni ezintle – lo nto yenze kwangabikho kothuka yindlela izinto ezenzeke ngayo eLuzhniki Stadium. Emva kokuphumelela imidlalo emibini yokuqala, umqeqeshi weFrance, uDidier Deschamps, ukhethe ukungabaqalisi umdlalo abadlali bakhe abaphambili abafana noPaul Pogba, uKylian Mbappe noHugo Lloris namhlanje. 
Abadlali beDenmark bankqonkqoze kwangoko kwiipali zikanozinti weFrance – kodwa into abangakwazanga ukuyenza kukufaka igowuli. Bekubonakala ukuba iFrance ayinabo abadlali bayo abaphambili. Bekungekho mfutho oqhelekileyo kumdlalo wayo. Emva kokuphela kwesigaba sokuqala kungekho nto ebhodini, uDeschamps ukhuphe u-Antoine Griezmann, endaweni yakhe ufake uNabil Fekir. 
IFrance, enethemba lokuya kwimidlalo yokugqibela kwindebe yehlabathi yalo nyaka, ivale imidlalo kaGroup C ihleli phezulu. Emva kwayo ibe yiDenmark ebidlala nayo namhlanje.",IFrance neDenmark zihleli phezulu kuGroup C
"KUBONAKALA ngathi kusekuncinane okwenziwa ngurhulumente ekuxhobiseni abasebenzi malunga neendlela abanokuzilandela okanye bazibike izehlo zobuqhetseba nobuqhophololo xa bezibona zisenzeka. 
Kubasebenzi bakarhulumente abathethe nephephandaba I’solezwe, akekho nomnye oyaziyo ukuba angabika phi na xa ebona isenzo sobuqhetseba nobuqhophololo. 
Oku kwenzeka nangona nje intloko yooKhetshe (Hawks) uLieutenant-General Berning Ntlemeza exelele amalungu asePalamente ukuba amagosa karhulumente waseMpuma Koloni angamashumi asixhenxe anesithandathu (76) aphandwa ngezehlo zobuqhophololo obuxabisa imali engange-R143 yezigidi zeerandi (R143m). 
Le ngxelo ibithiwe thaca ePalamente ngomhla weshumi elinesine kwinyanga ephelileyo. 
Osebenza njengotitshala kweli phondo, uthi akayazi ukuba zibikwa phi izehlo zobuqhophololo. “Andiwazi owona mnyango wokubika ubuqhophololo ngaphandle kokuhlebela oonondaba okanye amalungu esigqeba solawulo sesikolo (SGB). Kodwa inkxalabo yeyokuba, ayinakuyifihla lo nto iSGB?” kubuza le titshala. 
Osebenza njengonontlalontle uthi naye akawazi owona mnyango wokubika ubuqhophololo. “Andazi ukuba zibikwa phi izehlo zobuqhophololo kuba akekho umntu owakhe wasicacisela ngoko.” 
Igosa lakwamasipala kweli phondo, nalo lithi alazi ukuba zibikwa njani izehlo zobuqhophololo. “Kudala zisenzeka ndizibona qha andiyazi eyona ndlela yokuzibika,” litshilo eligosa. 
Osebenza kwisebe lezempilo uthe: “Andiyazi ukuba ndingazibika njani kuba nalomapolisa ngala avele aphinde axele ukuba ebeve ngabani.” 
Ngokwengxelo efunyenwe liphephandaba I’solezwe kumasebe amane aseMpuma Koloni, zimalunga namashumi amathathu anesihlanu izehlo zobuqhophololo nobuqhetseba ezithe zabikwa kule minyaka mibini idlulileyo. 
Isithethi sesebe lemisebenzi yoluntu nezendlela uMphumzi Zuzile uthi zibalelwa kumashumi amabini anesithandathu izehlo zobuqhophololo ezithe zabikwa ngokumayelana neli sebe kule minyaka mibini idlulileyo. 
“Isebe lisebenzisa inombolo yokuchasana nobuqhophololo kazwelonke (National Anti-Corruption Hotline 0800 701 701) ukubika izehlo zobuqhophololo. Sikwanawo nomgaqo-nkqubo wokukhuthaza ukuba abasebenzi babike izehlo zobuqhopholo bengenaloyiko lokuba bazakuchazwa,” kutsho uZuzile. 
Isithethi kwisebe lohlaliso loluntu uLwandile Sicwetsha uthi kwisebe labo zisixhenxe izehlo zobuqhopholo ezithe zabikwa kwinombolo engu-0800 701 701.  
UMamnkeli Ngam osisithethi sesebe lentsebenziswano kurhulumento uthi zibini kuphela izehlo zobuqhophololo ezithe zabikwa ngokumayelana neli sebe kule minyaka mibini idlulileyo. 
Isithethi kwisebe lezemidlalo, ulonwabo, ubugcisa nenkcubeko uAndile Nduna uthi icandelo labo lowulo-mingcipheko (Risk Management Unit) lilo elijongene nezehlo zobuqhetseba nobuqhophololo.  
Isithethi kurhulumente wephondo uSizwe Kupelo uthi inombolo kaMongameli Jacob Zuma ethi 17737 ingasetyenziswa ukubika izehlo zobuqhophololo nobuqhetseba. 
Amasebe aseMpuma Koloni – elezempilo, elezemfundo, elophuhliso loluntu, elezothutho, elophuhliso lamaphandle nelophuhliso lezoqoqosho – akavumanga ukuphefumla ngeenkqubo zawo ezimayelana nokujongana nomba wobuqhophololo nobuqhetseba. 
sithandiwe.velaphi@inl.co.za",Abayazi ukuba bubikwa phi ubuqhophololo
"Indodana yaseTinarha enekamva, esaze ngobuso ezweni, inomnqweno wokudlala umbhoxo kwizwekazi laseYurophu.  
USithembiso Befile, 21, owaqala ukudlala umbhoxo eneshumi elinambini leminyaka esikolweni, uxelele I’solezwe lesiXhosa okokuba unenjongo yokudlala eYurophu ngenxa yokuncipha kwamathuba okuqatshelwa ngamaqela adlala umbhoxo kumgangatho ophezulu eMzantsi Afrika.  
Le ndedeba yakwaBefile yayidlala nje ekuqaleni kwayo kodwa amehlo wayo avuleka mhla uThando Manana notitshala wayo bayixelela okokuba unesiphiwo sokudlala kwaye inekamva eliqaqambileyo embhoxweni.  
UBefile ukhe wangumdlali weProgress eziintshatsheli ze-Eastern Cape Super 14 emva kokubuya kwakhe eNew Zealand apho ebedlalela khona iqela ekuthiwa yiNgongotaha ezinze kwidolophu yaseRotorua enembali etyebileyo yombhoxo.  
“Ndabonwa nguManana kwitumente ye-Eastern Province ekwakuchongwa kuyo abadlali abaza kudlala kwiCurrie Cup (Under-19) ngo2017. Ndandizazi ukuba ndingumdlali onesiphiwo kakhulu kodwa ndaqonda kwantlandlolo ukuba ukuzimisela kuza kundibeka endaweni ebhetele,” utshilo uBefile odlala njengehuka. 
Ukungaqhubi kakuhle kwamaqela ombhoxo afana neSouthern Kings neBorder Bulldogs kunyanzela abadlali baseMpuma Koloni bathi sa okwamantshontsho entaka.  
Yiyo lo nto kubalulekile kuBefile ukuya eYurophu ngoba ufuna ukwenza ubomi bakhe bube ngcono. Ikhona into ayizamayo anethemba lokuba iza kucaca ungaphelanga lo nyaka.  
“Ndifuna ukubonisa abanye abantwana abamnyama okokuba ingenzeka into abayifunayo ebomini babo. Ukuya kwam eYurophu yinto enkulu kakhulu futhi ndizithembile, ndiza kuqhuba kakuhle xa ndilifumana ithuba. 
 “Ndifuna ukuphucula ubomi bam. Ngemali endakuthi ndiyiqokelele phaya, ndifuna ukuzithengela izinto zam futhi ndibe nomzi wam. Zizinto ezisengqondweni yam ngoku ezo,” utshilo uBefile.  
Ebuzwa ngokushiya iNew Zealand, uBefile uthe: “Abadlali abafumana imivuzo ngabadlala kwiSuper Rugby qha eNew Zealand. Abanye bafumana nje izinto zokudlala babhatalelwe nendawo yokuhlala.”  
UBefile uvale ngelithi angavuya ukuba angalifumana ithuba lokudlalela amaqela amakhulu eMzantsi Afrika.",OwaseTinarha ufuna ukuya eYurophu
"Ingaba ukhona umntu ongazange wabuzwa esengumntwana ukuba xa ekhula ufuna ukuba yintoni? Ukuba impendulo yakho ngu ‘ewe’, kulusizi kum ukwazisa ukuba ilungelo lakho lokuphupha usengumntwana lanyhashwa kanobom ngabazali bakho yaye ndiyarhana ukuba babephila kwelinye ilizwe elingekho apha emhlabeni.  
Bangandigqinela abaninzi ingakumbi iinzalelwane zeminyaka yoo-1980 ukuba wawungaziva ugqibelele yaye uyifeze iminyaka yakho yobuntwana xa ungazange wawubuzwa lo mbuzo. 
Akukho namnye umntwana owayenganqweneli ukuba ngu mfundisi-ntsapho, umongikazi, ipolisa, ugqirha, umqhubi weteksi, umfundisi, inkosikazi, igqwetha, umongameli welizwe, * -superman okanye usaziwayo othile.  
Sonke sasinobizo yaye sasizigwagwisa ngalo, noxa nje into owawufuna ukuba yiyo yayitshintsha-tshintsha qho xa ubuzwa la mbuzo.  
Eyokuba ke ngokwenene abanye bethu baphela sele belusabela olu bizo ebudaleni babo ayiyonto sinokugxila kuyo namhlanje, kuba sonke siyazi kwaye noBrenda Fassie wasixelela phandle ukuba ‘umntu uya-changer.’  
Mandinithele tshuphe ngolwam ubizo ndisengu nomngqushwana, bizo olo lwalunempembelelo nefuthe lwezimvo zabantu abaninizi endandikhula phantsi kwabo.  
Kuba ndikhula ndingumntwana othuleyo kodwa ndithanda ukubuza imibizo emininzi khon’ukuze ndiqonde, ekhaya kwakusithwa xa ndikhula ndifanele ukuba ligqwetha, kuba ndiyakwazi ukumpheka ndimophula umntu, yaye andinikezeli nokuba seledikwa kangakanani na yile mibuzo yam. Yaba ke ubugqwetha yinto endifuna ukuyifundela. Kodwa iingqondo ndakhawuleza ukuzitshintsa ngolu bizo ndaxela ulovane. Oku kwenzeka mhla ndafumanisa ukuba elinye lamagama enkobe eqhawekazi umama uWinnie Madikizela-Mandela nguNomzamo.  
Ukhumbule ukuba ndikhula ndingqongwe yipolitiki nomrhabulo we-ANC, kungoko ukuva kwam ngeli gama kwandenza ndanqwenela ukuba nam ngenye imini ndizakuba ngumongameli wephiko lamanina walo mbutho, njengo- gama wam, umama wesizwe.  
Ndithi mntakabawo ndade ndazigqibela apha kum entloko ukuba igama lam ndalithiywa ngenxa kaMadikizela-Mandela, kungoko ke kwakufanelekile ukuba mandilandele ezithendeni zakhe kwezo- politiko. Ungandibuzi ke ukuba konke oku kwaphelelaphi, kuba naku ndaphetha ndifundela ubuntatheli. 
Kutshanje ndizibhaqa ndisebenza bucala kwicandelo endigazange nakanye ndanqwenela ukuxelenga kulo; ezemfundo.  
Ndive xa ndisithi nokuba bekungathiwa mandidwelise izinto zibe lishumi ebendingakhetha ukuba zizo ngokulandelelana kwazo, icandelo lezemfundo belingasoze libonakale nangetshengele. Inene umntu uya-changer.  
Oku akothusanga mna kuphela, nabo bandaziyo basakhwankqisekile lolu ‘bizo’ lwam lutsha. Phambi kokuba uvuyisane nam, hayi, andinqweneli ukufundela ukuba ngumfundisi-ntsapho ngokusesikweni,  kodwa oko ndathabatha isigqibo sokubeka phantsi iintambo apho bendisebenza khona, imfundo esisiseko yomntwana omnyama ibengundoqo wezinto endifuna ukuzimanya nazo. 
Unyaka usaqala kodwa intliziyo yam seyilihlwili yimeko endijamelene nayo, emva kokuchitha ixesha nabantwana bonke bezi zikolo zozibini endisebenzisana nazo.  
Ndingene igumbi ngalinye lokufundisela kumabanga onke ukuqinisekisa ukuba ndizifumana zonke izimvo zabafundi ngokwahlukana. Oku kulandela iincoko ekudala ndiziqhuba neetitshala zezi zikolo, kuquka nezinye eselezithathe umhlala-phantsi. Imeko imaxongo bantakwethu yaye iyatyhafisa. 
Kwiveki edlulileyo ndizibone ndibalekela koonotlalontle ndiyokubacela ukuba mababe yinxalenye yale nkqubo yethu. 
Basamnkele ke isimemo sethu ze baqinisekisa ukuba bazakuhlaba ikhwelo nakweminye imibutho engasincedisa kule mizamo yethu yokuvuselela ithemba nomxhelo kubafundi ndawonye nootitshala. 
Kodwa ekugqibeleni sonke siyazi ukuba izisombululo kule ntsindabadala zidingeka nkalo zonke, yaye akukazubakho tshintsho lubonakalayo xa kungekho ntsebenziswano eluqilima phakathi kootitshala, isebe lezemfundo, abafundi, abazali, iinkampani noosomashishini.",Umntu uyatshintsha
"Kubanjwe owesibini umrhanelwa ngamapolisa aseBhayi obandakanyeka ekubulaweni kwentwazana eneshumi elinesibini (12), owabulawa kwindawo edume ngokugqugqisa koonqevu eBethelsdorp kwinyanga ephelileyo.  
Le ntwazana yadutyulwa ngomhla wesixhenxe kwinyanga ephelileyo phambi koyise wakhe kwikhaya labo. Utata wentwazana wasinda kodwa wonzakala ngokumandla, lo gama yena umama womntwana wabaleka wasinda neyayinguyena wayefunwa zezi zikrelemnqa ngokwengxelo yamapolisa.  
Isithethi samapolisa aseBhayi uColonel Pricilla Naidu udize ukuba lo mfana unama-21, ubanjwe kuLwesihlanu odlulileyo kwisitalato iStuurman eBhayi. 
Umrhanelwa uzakuvela ezinkundleni kungekudala, usashiyeke ngaphakathi eziseleni.",Kubanjwe omnye umrhanelwa ngezityholo zokubulala
"Uyagaleleka ngale ntsasa eBhayi umongameli weli uJacob Zuma ukuya kujonga ngenkqubela malunga nengxelo yephulo lokuvuselela uqoqosho lweelwandle i-Operation Phakisa. 
UZuma wayisungula le nkqubo kwinyanga yeKhala ngonyaka ka2014 KwaZulu-Natal.  
Iphulo i-Operation Phakisa liqale eMalaysia, kwaye iinjongo zalo kukuza neenguqu kuqoqosho lwaselwandle ekukholeleka ukuba lusephantsi kwezandla ezithile.  
UZuma uzakube ekunxweme laseBhayi.  
IMpuma Koloni ineelwandle ezikumgama weekhilomitha ezingamakhulu asibhozo (800km).",UZuma useBhayi kuvuselelo loqoqosho kwiilwandle
"Kunyanzeleke ukuba abasebenzi abakha isikolo saKwaFaku eLower Crossroads eKapa bagoduswe kulandela uqhankqalazo lwabahlali abakhalazela indlela ekuqeshwe ngayo abantu abasebenza kwesi sikolo.  
UZimbini Mnyaka noneminyaka engamashumi amabini anesibhozo ubudala, uxelele I’solezwe ukuba indlela ekuqeshwe ngayo ayilunganga nanjengoko uninzi lungasuki kwindawo yaseLower.  
“Ngoku besiqhankqalaza kunyaka ophelileyo sifuna ukuba kwakhiwe isikolo esitsha, sasingalweli abantu bezinye iindawo kodwa sasisenzela thina nabantwana bethu, ngoku xa kuvele kufakwe abantu esingabaziyo ibonakalisa indelelo lo nto,” utshilo uMnyaka.  
Omnye wabahlali uthe ukuze ube uyaqeshwa kufuneka ulale nabantu abaphambili okanye ubhatale imali engange 1000 yeerandi, mali leyo abangenayo.  
“Zonke ezi zinto zifunwa ngaba bantu ziyingxaki kuba okokuqala sizoyithathaphi imali yokunyoba sibe singaphangeli, hayi ke ibe nzima nangakumbi le yokuba kufuneka uqale ulale nomntu ukuze uqeshwe, sifuna kuqalwe phantsi okanye kuzoma ukwakhiwa kwesi sikolo,” utshilo umhlali.  
Ngethuba I’solezwe lifika kwesi sikolo abasebenzi bebehleli nje kuba abahlali bebeqhankqalaza ngaphakathi kwaye benyanzelisa ukuba akukho mntu uza kusebenza, ingakumbi abo ingengabo abaseLower.  
Ngelingeni kuye kwanyanzeleka ukuba bakhululwe. UXolisa Pukayi nongusihlalo wekomiti ejongene nokwakhiwa kwesikolo uziphikile zonke izityholo ezibekwa ngabahlali mayelana nendlela ekuqashwe ngayo.  
“Ndiyazothuka zonke ezi zinto zithethwa apha kuba abantu abangoomama siseza kubaqesha xa sele kukhona umsebenzi abanokuthi bakwazi ukuwenza,” utshilo uPukayi.  
Watsho esithi inyaniso kukuba abakwazi ukuqesha abantu abangoomama kodwa lo nto ayithi babajongele phantsi.  
“Sinabo abantu abangoomama apha abajongene nezinto zeofisi kuba asikabinawo umsebenzi wabo kuba sisaqala ukwenza lo msebenzi.”  
Uqhube ngelithi kwezi nyanga zimbalwa zizayo abantu abangoomama baza kube bekhona abaqashiweyo.  
“Sijonge ukuba esi sikolo sigqitywe ukwakhiwa ngoDisemba walo nyaka, ndiyanimema ke I’solezwe ukuba nizokujonga le nto ndiyithethayo, niza kufika bekhona kunjalo nje besebenza.” 
 Izityholo zokubhataliswa imali ngomsebenzi nangesilalo uthe ngamampunge.",Baphazamise ukwakhiwa kwesikolo abahlali baseLower
"Ekuqaleni kwalo nyaka, ilizwe loMzantsi Afrika liye lafuthaniselwa kakubi ngumsinga wesibini weKhorona. Lo nto iye yanyanzela uMongameli welizwe, uCyril Ramaphosi, abuyisele imithetho ethile ngelizama ukuthoba isantya sokosulelana. Kuthe kwakudamba ulwamvila leKhorona kwiiveki eziphelileyo, uMongameli uye wayinyenyisa intambo kwakhona. Yiyo lo nto umbutho olawula ibhola yomnyazi, iNetball South Africa, ukhuphe isaziso esithi imidlalo yomnyazi iza kuqala apho ibiyeke khona ekuqaleni konyaka. 
Abalawuli bomnyazi bathatha isigqibo sokunqumamisa yonke imidlalo ngenxa yeKhorona esube amawakawaka emiphefumlo yabantu eMzantsi Afrika kwinyanga ephelileyo. Umongameli weNetball SA, uCecilia Molokwane, uthe besisigqeba esilawula umdlalo womnyazi kwanyanzeleka bathathe isiggqibo ukuze kungabikho mntu usemngciphekweni wokuhlatyaniselwa ngubhubhane. 
“Ukubuyisa imidlalo kwakhona khange ibe sisigqibo esilula kuthi ngoba ingxaki ayikemki elizweni. Kuye kwanyanzeleka siqulunqe indlela esiza kuqinisekisa ngayo okokuba zonke izinto zenziwa kulandelwa umthetho. Sinyanzelekile sibukhusele ubomi babo bonke abantu ababandakanyekayo emdlalweni womnyazi ngokulandela imiqathango yezempilo,” utshilo uMolokwane. 
Itumente yokuqala eza kuthi idlalwe yiSPAR Challenge kulindeleke idlalwe nguMzantsi Afrika namazwe afana neNamibia neUganda ukusukela kwiveki yokugqibela kwinyanga ezayo ukuya ngempelanyanga. Nangona amazwe amenyiweyo engekasikhuphi isiqinisekiso sokuza kwawo  kodwa amalungiselelo aqhubela phambili eKapa, apho itumente iza kubanjelwa khona. Kulindeleke umqeqeshi weSPAR Proteas, uGqirha Elsje Jordaan, abhengeze amagama wabadlali abaza kuthatha inxaxheba kwitumente ejongwe ngamehlo abomvu ngabebhola yomnyazi.",Babuyela ebaleni kwakhona abebhola yomnyazi
"Iqela lebhola ekhatywayo lakuCentane lizimisele ukulwa ngawo onke amandla elinawo ukuze lifumane indawo kwi-ABC Motsepe League kwiphondo leMpuma Koloni. Oku kulandela emva kokuba iKentane United FC igqugquse kwanto ephambi kwayo kwiSAB League yamaqela esithili sase-Amathole. Ukuba ilinge layo iKentane United FC lingaphumelela, ingaliqela lokuqala kuCentane elikwazileyo ukuya kwinqanaba lebhola labahlawulwayo. Emidlalweni engamashumi amabini anesine kwaSAB League, iqela lakuCentane livale isizini lingabethwanga nakomnye umdlalo. 
Lo nto ilinika ithemba kakhulu njengokuba lilungiselela ukuya kwimidlalo yokuxabangela (PlayOffs) eza kudlalwa kwinyanga yeSilimela. Amaqela aphume phambili kwizithili ezisibhozo zaseMpuma Koloni aza kudibana kwinyanga ezayo emidlalweni eza kuba seMaletswai apho aza kuhluzana kuyo kude kushiyeke libe linye eliza kuya kwiMotsepe League kwisizini ezayo. UMnu. Lungile Zamxaka uxelele eli phephandaba ukuba iqela lakhe liyasokola – kodwa liza kuzama ukulwela impumelelo emidlalweni ehlakulela iMotsepe League. “Iqela lethu alithathi ntweni. UCantane yidolophi encinci kakhulu ngoku kunzima ukufumana inkxaso yezimali, utshilo uZamxaka. “Kunzima ngoba abanye babadlali bethu bahlala kwiindawo ezikude kakhulu edolophini. 
“Iindleko zokubahambisa kufuneka zijongane neepokotho zethu okanye sibakhangelele iindawo abanokuxhwarha kuzo,” utshilo uMnu. Zamxaka. “Asikwazi ukubayeka nje abantwana ngoba kukho le ngxaki yeziyobisi. Uyakwazi ukushiya umntana ezilalini ekwisimo esihle, ngenye imini udibane naye kuCantane edolophini edlakadlaka ungazi ukuba kwenzeka ntoni. Zonke ezo zinto sizithatha njengezinto ekufanele siqubisane nazo. Singavuya ukuba kungakho abantu abanokusipha inkxaso. Besikhe sabanika ikhefu leveki abadlali bethu. Kodwa babuyele ejimini ngoku. Siza kuzama ukuzilungiselela kangangoko.",iKentane United FC egqugqise kwiSAB Amathole iza kulwela ukuya kwiMotsepe League
"Iqela lephondo laseLimpopo, iBlack Leopards, lelokuqala elizibeke indawo kumjikelo olandelayo weNedbank Cup emva kokuquthisa Amavarara ngamagowuli amabini eqandeni (2-0) emdlalweni obubanjelwe eThohoyandou Stadium namhlanje ebusuku. Amavarara awuqale kakuhle umdlalo. Emzuzwini wesihlanu, uSihle Maso, ukhabe ibhola eye yabanjwa ngunozinti weLeopards, uRotshidzwa Muleka. Nayo iBlack Leopards, ebikhokelwa nguThabo Matlaba, izamile ukuziphindezela – kodwa ibhola kaLesedi Kapinga iye yabhabha phezu kweepali. Bekucace gca ukuba iqela laseMpuma Koloni alifuni ukulahlekelwa ngokubonakala kwenani eliphezulu labadlali emva. Itsazise igazi iBlack Leopards emzuzwini wamashumi amabini anesithandathu ngebhola efakwe nguThemba Ndlovu. 
Kuyiwe kwixesha lokuphumla iqela laseLimpopo lihamba phambili ngegowuli elinye eqandeni. Kwisigaba sesibini, iqale apho ibiyeke khona iLeopards kwisigaba sokuqala. Nangona umdlalo ubulawulwa liqela ebelidlalela ekhaya – Amavarara azamile ukudlala umdlalo ophucukileyo. Amakhwenkwe kaMzunani Mgwigwi azamile ukunikelana ibhola kakuhle – kodwa ebengakwazi ukuya phambili kakuhle. Lo nto yenze umsebenzi weLeopards walula kakhulu. Ifake igowuli lesibini iLeopards kwisigaba sesibini yatshixa emva. UMatlaba akakwazanga ukufaka igowuli lesithathu ejongene nonozinti, uKhanya Mini. Abadlali beqela laseChris Hani ngeke bahlupheke kakhulu kukubethwa kwabo ngoba bekungalindelekanga babethe iBlack Leopards kokwayo eThohoyandou. 
  
Leopards: Muleka, Mudau, Matlaba, Ndou, Douhadji, Abubakar, Ng’ambi, Ndlovu, Ndlovu, Ngele, Kapinga. 
Amalalela: Maduwa, Ndawonde, Makgetlwa, Mokoena, Mncwango, Katjiukua, Khutlang. 
Amavarara: Mini, Ntsane, Mzazi, Kelepu, Twani, Gocina, Tonisi, Mbenyana, Maso, Gxaba, Lafota. 
Amalalela: Gwangwa, Nqumashe, Thwani, Velaphi, Sizane, Dayimani, Mambeshu.",Amavarara aquthiswe yiBlack Leopards emdlalweni weNedbannk Cup
"Abantwana abangathathi ntweni bezikolo zaseQonce ezahlukeneyo, nabo baye bafana nabanye abantwana ekungcono kwawabo amakhaya emveni kokubonelelwa ngempahla yesikolo umakufanwe (uniform).  
Ezi zikolo zithe zaxhamla zezamabanga aphantsi, iNomhle P.S, Nobantu P.S kwakunye neMetele Primary School.  
Ezi zikolo zibonelelwe ngumbutho, iDimbaza Development Trust (DDT) isebenzisana neDimbaza Young Forum eyasungulwa ngonyaka ka 2014, iinjongo zawo ikukuphuhlisa ikamva lolutsha lwala mmandla, kwanokunika ithemba, ingakumbi kwabo bajongene nobunzima kwanokukhuthaza ukubaluleka kwemfundo ebantwaneni. 
UMasixole Mike Koya weDDT uthi, oku bakwenzileyo liphupha labo ngethuba besaseka eli qela.  
Uthi, baye basebenzisana neetishala zesikolo zozithathu, ngethuba beququzelela lo msitho wokuphiwa kwabantwana iyunifom, ibengootishala kwakunye nesebe lentlalo yoluntu abaye bakhetha abantwana abababonayo ukuba batsala nzima njengoko ingabo abajongana nabo yonk’imihla. 
UKoya uthi, bancediswe yivenkile yakwaPep njengoko iimpahla bezifumene khona zesikolo. Abafundi bangamashumi amabini ananye bebonke abathe baxhamla kwezi zikolo zithathu. 
Inqununu yesikolo iMetele Primary School eyaqala ngonyaka ka1972, uVuyiswa Madolo ayiwuvali umlomo ngethe yakwenzelwa leli qela, nathi bebonke babephuma kwesa sikolo. 
“Sinebhongo neqhayiya ngokuthe sakwenzelwa yiDDT ngokusebenzela ekhaya kuba bayayazi apho sisuka khona esi sikolo sisuka ebunzimeni. Abantwana esibahlohlayo baphuma kumakhaya ngamakhaya amanye ekunzima kuwo, abaxhomekeke kwimali yesibonelelo sikarhulumente engonokwazi ukwenza yonke into. Bathandathu abafumeneyo kwesi sam isikolo, bafumene ukuqala enyaweni uyokutsho kwiqhina. Kuziwe nayo yonke ikiti yokunxiba imihla ngemihla eskolweni,” Utshilo uMadolo, 
Aba bathe baxhamla kwesi sikolo ngabafundi abasuka kuGrade R ukuya phezulu. Ukanti nenqununu yesikolo iNomhle, uVeliswa Gcilitshana engawuvali umlomo uthe: “Sizive siwongeke kakhulu, benze imini yabantwana yangummangaliso. 
 Imeko yabo siyayazi singadange saba siyaya kwikhaya lomntwana kuba omnye uyakwazi ukuza esikolweni engenazihlangu unyanka aphele nqunqe, ngoku iphelile lo nto kumnandi.” 
Emva kokuphiwa kwabo impahla, banikwe nento esiwa phantsi kwempulo.  
EMetele babesixhenxe abaxhamlileyo, kuquka nomntwana oyinkwenkwe omnye kubo.",Kuphuculwa intlalo yabafundi baseQonce
"ABAHLALI bendawo yamatyotyombe i-Eugene eGcuwa bathi indawo ababekwa emva kokufuduswa ngenkani kwindawo ababehlala kuyo idale unxunguphalo oluthe labangela ukuba baphulukane nezihlobo zabo ngenxa yengqele engathethekiyo kule ndawo. 
Kangangendlela le ekubanda ngayo e-Eugene, i-oyile okupheka (cooking oil) ijika ibesisigaqa okongathi ifakwe kwisikhenkcezisi. 
Abahlali bale ndawo basuswa ngenkani kweyoKwindla ngo2011 kwindawo ababehlala kuyo eBhungeni ngaseGcuwa kuba kusithiwa kuza kwakhiwa udederhu lweevenkile (shopping mall), nto leyo ingazange yade yenzeka. 
Ngethuba lokususwa kwabo ngenkani ngunothimba waseGcuwa, ababahlali kwanyanzeleka ukuba balale phandle iintsuku ezintathu emva kokuba kwafika uganda-ganda owatyumza ezozindlu namatyotyombe azo. 
Phakathi kwabo bantu ababengoodingi-ndawo yayinguBuyiswa Jojozi owayeneminyaka elikhulu elinesine (104) ngo2011. UJojozi ubhubhe ngo2014 kwaye abahlali bale ndawo bathi wayekhala ngokugodola. 
Ngokubona intlungu yabo kumaphephandaba, iqela lamagosa asuka kwi-ofisi kaMongameli Jacob Zuma agaleleka kule ndawo ngelizama ukufumana isisombululo. La magosa ayekhokelwa ngu-Eugene Mthethwa, oyimvumi eyayikwiqela iTrompies, owayesebenza njengomnxulumanisi woluntu kwi-ofisi kaZuma. 
Emva kothotho lweendibano ezathatha iintsuku ezintathu, uMthethwa wazama isisombululo sokuba uluntu lwaseBhungeni lakhelwe izindlu zethutyana. Kwenzeka oko nanjengoko izindlu zethutyana zathi zakhiwa eZithulele eGcuwa.  
Ukufika kwabo kule ndawo, abahlali bagqiba kwelokuba mabayibize njenge-Eugene kuba nguye owabancedayo. 
Isivumelwano phakathi kukaMthethwa kwakunye norhulumente waseMpuma Koloni yayikukuba abahlali babezakuthatha iinyanga ezintathu emva koko bakhelwe izindlu zokwenyani. 
Zange sithathelwe ngqalelo esisigqibo ngurhulumente wephondo kwakunye namagosa kamasipala waseMnquma. 
ULindiwe Jwayi (62) uthi into ethe yavela kukuthenjiswa umhla nezolo ngamagosa karhulumente. “Bayaphela abantu yingqele kule ndawo. Sihlala kwindawo enomgxobhozo futhi ebanda kakhulu. Bamalunga namashumi amabini anesihlanu abantu abathe babhubha ngenxa yengqele kule ndawo phakathi ko2011 no2016,” kutsho uJwayi. 
Uthi xa kumalunga nentsimbi yesithathu ngentseni kule ndawo, ungade umbethe umntwana kuba umtyhola ukuba inokuba uyifake amanzi ingubo ngenxa yengqele. 
UNtombizandile Limba (54) uthi ngenxa yengqele kule ndawo, amafutha okupheka (cooking oil) ade aqine okungathi afakwe kwisikhenkcezisi. “Sisimanga sento le ndawo.” 
UVathiswa Matshebelele uthi ufunyenwe sisifuba ngenxa yengqele yale ndawo. “Ndiphuma ndingena esibhedlele, ngenxa yokuqaqanjelwa ngamathambo,” utshilo uMatshebelele. 
Ecacisa ngokufikelela kwisigqibo esakhokelela ekuthiyweni kwale ndawo, uJwayi uthe: “Sayithanda into awasenzela yona, kuba sasihleli phandle singayazi nokuba sizakuya ngaphi. Wafika yena wasizamela indawo yokufihla intloko, sabona ke ukuba naye masimenzele imbeko,” utshilo uJwayi. 
Uthi ikomiti yokwakhelwa izindlu kwabahlali bale ndawo, yade yaphelela esithubeni “kuba amagosa karhulumente akabonakalisi kuyihoya”. 
Isithethi sesebe lokuhlaliswa koluntu eMpuma Koloni uLwandile Sicwetsha uthe: “Abantu base-Eugene abalityelwanga. Ingxaki kule ndawo ngumhlaba, ekufuneka siwufumane phambi kokuba kwakhiwe izindlu.”",Babhubha yingqele e-Eugene
"UMthatha Bucks kubonakala ngathi usakhangela isitya ebumnyameni kwiNational First Division. Oku kubonakele ngeCawa xa ibethwa yiBlack Leopards ngegowuli elinye eqandeni. Ngoku yehlile iBucks yaya kutsho kwindawo yeshumi elinesine, basenalo ithuba lokuba baguqule izinto phambi kokuba kuqosheliswe le sizini. 
Kwisiqingatha sokuqala khange adlale ngokuzimisela omabini la maqela, kwaye khange kubekho mathuba okufaka magowuli. ILeopards iye yazibonakalisa ukuba idlalela kowayo kwisiqingatha sesibini, kwaye ibimxakekisa unozinti weBucks uMlungisi Maranti. Kwisiqingatha sesibini iBucks ifake igowuli elize nempumelelo yayo ngenqina likaMorgan Shivambu. Kumdlalo wesibini wangeCawa, iThanda Royal Zulu ibambene ngenqaku elinye macala neSantos. Isiqingatha sokuqala khange size namagowuli kulo mdlalo, uDevon Saal ufake igowuli lokuqala leSantos ngepenalthi. IThanda Royal Zulu nayo ikwazile ukuziphendulela ngegowuli elifakwe nguBoikanyo Komane sele uzakuphela umdlalo. 
Amaqela amabini kula mathathu ahamba phambili kwiNFD abethiwe kule mpelaveki. IVasco da Gama yothuse abantu abaninzi xa ibibetha iBaroka FC ehleli kwindawo yokuqala kwiNFD ngamagowuli amathathu kwelinye kumdlalo ubudlalelwa eParow Park eKapa. Amagowuli eVasco afakwe nguSiphesihle Stuurman, uStainley Muishond no-Alcardo Van Graan. 
AmaZulu abethwe okwesibini kule sizini kumdlalo wobukhaya, igowuli elifakwe nguKatlego Mphela ngomzuzu wamashumi amabini ananye, lincede iRoyal Eagles ukuze iqabele ngaphaya koSuthu. IMoroka Swallows ikwazile ukufumana inqaku elinye kumdlalo wayo neHighlands Park.",UMthatha Bucks kufuneka uxhome umgangatho
"Ayakhula amarhe okuba ungahle ubizwe ngegama likaWalter Benson Rubusana (1858-1936) umasipala ombaxa waseBuffalo City. 
 Oku kuqinisekiswe ngumphathiswa wesebe lemidlalo nenkcubeko kweli uPammy Majodina ngethuba ekudliwano ndlebe olulodwa nephephandaba I’solezwe lesiXhosa. “Phakathi kwezinye izinto esijonge ukuzenza egameni lakhe, kukho umbono okhulayo wokuba kuthiywe ngegama lakhe lo masipala wase Buffalo City,” utsho uMajodina. 
Ngubani ke uWB Rubusana? 
Lo kaRubusana wazalwa ngomhla wamashumi amabini ananye kwinyanga kaFebhuwari ngonyaka ka1858 ezalelwa eMnandi eSomerset East. Uyise wayeliphakathi eliphezulu kuKumkani uSandile kaNgqika, waza wafunda amabanga akhe aphantsi kwisikolo iPeelton Mission Station, waya kufunda eLovedale ngonyaka ka1876-1882.  
Uhleli kwindawo yase- Peelton eQonce ekhonza apho de wathanjiswa nje- ngomfundisi, waza kamva waya kusebenza kwidolophu yaseMonti. Emva kokuphumelela isidanga kwimfundo uye wayakusebenza njengomhlohli kwilali yase- Peelton.  
Usebenze njengomhleli wephephandaba Imvo Zabantsundu, ukwadlale indima ebalulekileyo kumagqiza ebephuma kweli ukuya kwilizwe laseNgilane izihlandlo ezininzi besiya kukhalazela indlela abebephethwe ngayo abantu abamnyama. Oku kwabangela ukuba ahlonitshwe ngabantu abamnyama nabamhlophe ngenxa yenxaxheba yakhe kuphuhliso loluntu. Ngonyaka ka1909 uRubusana wangenelela kuqhankqalazo olaluchasene nomgaqo siseko worhulumente womdibaniso (Union Constitition). Waba yindoda yokuqala emnyama eyathi yangena kwipalamente yephondo leMpuma Koloni emele isizwe sabaThembu.Nonyaka ka1897 wasungula iphephandaba lesiXhosa Izwi labantu ukanti ukhe wabhalela Isigidimi nephephandaba elalibizwa ngokuba yiChristian Express. 
Zemk’inkomo Magwalandini 
Lo kaRubusana ukho kumadoda abhale iincwadi ezigcine ulwimi lwesiXhosa liphila kwade kwazalwa esi sizukulwana. Incwadi yakhe ethi Zemnk’inkomo Magwalandini idlale indima ecacileyo, kuba ithetha ngemicimbi eyahlukileyo equka imibongo neziduko.  
Isihloko sale ncwadi sisodwa sithetha into eninzi, kuba eli xesha wayephila ngalo lixesha apho imeko yezimali, yentlalo, inkolo namasiko nezithethe zabantu abamnyama ayengenelelwa eguqulwa, okanye etshatyalaliswa ngeendlela zase- Ntshona. Le ncwadi yalo mbhali ikwabhentsisa indlela aqhutywa ngayo amasiko esintu kweli, oku konke kwakungenxa yokuba iphulo labaseNtshona lalingena nzulu ukutshabalalisa yonke indlela yokuphila yaseAfrika. 
Ngenxa yencwadi yakhe eyayibalisa ibali labantu abamnyama belizwe loMzantsi Afrika lo kaRubusana wafumana isidanga sobugqirha kwiYunivesithi yaseMckinley kwilizwe laseMelika. Lo kaRhubusana ubesisicaka sabantu kuba ebesoloko eyinxalenye yeenkomfa ebezikhangela amacebo okuguqula imeko yentlalo yabantu abamnyama.  
URhubusana ubekho xa bekusekwa umbutho iSouth African Native National Congress neyathi kamva yabizwa ngokuba yiAfrican National Congress. 
Ngonyaka ka1914 wayekho kwigqiza elaliphuma kweli lisiya kukhalazela igongqongqo lomthetho iNative Land Act of 1913 kwelaseBritane.Udlale indima ephambili ekusungulweni komgaqo siseko wokuqala wombutho we ANC. 
Lo kaRhubusana walishiya eli emva kwengulo engephi kwisibhedlele saseFrere eMonti ngomhla weshumi elinethoba kwinyanga kaEpreli ngonyaka ka1936.  
Ukunika imbeko kule nkokheli umasipala wase- Buffalo City ebambisene nesebe lemidlalo nenkcubeko kutshanje batyhile ilitye lesikhumbuzo sale ngqanga. Kulindeleke ukuba kwakhiwe umfanekiso oqingqiweyo wakhe kumbindi wesixeko sase- Monti.”Sizakwakha umfanekiso owakhe wamde egameni lakhe, singavuya ukuba lo mfanekiso ungalikrobela lonke iMonti eli,”utshilo uMajodina. Kukho iindawo eziliqela ezithe zathiywa ngegama lale ndedeba eziquka isikolo samabanga aphakamileyo eZibeleni eKomani (Walter Rubusana SSS).",Bafuna ibizwe ngoWB Rubusana iBuffalo City
"Ukususela oko kwaqala ukucima kombane ngo2007, izinto ziye zaba mandundu. Njengoko ilizwe kungoku nje likwisigaba sesibini nesesine, kukho umngcipheko wamanqanaba aphezulu wokucima kombane kwezi nyanga zizayo njengoko uhlahlo lwabiwomali lwedizili lukaEskom luphela. Oku kudizwe kwingxelo ekhutshwe liSebe lezamaShishini kaRhulumente (DPE) ngeCawe umhla wamashumi amabini (20) kweyeNkanga. 
Ngorhatya lwangeCawe, uMphathiswa wamaShishini kaRhulumente, uPravin Gordhan, udibene namalungu ebhodi yakwaEskom ekhokelwa nguSihlalo uMpho Makwana. ISebe lisebenzisana ngokukhawuleza noNondyebo weSizwe kunye noEskom ukuze kufumaneke inkxasomali yokuthenga idizili. 
Uhlahlo lwabiwomali lokuqala lwedizili kulo nyakamali umiyo wakwaEskom uphela ngomhla wama31 kweyoKwindla ka2023 yayizibhiliyoni zeerandi eziyi6.1, kodwa kamva lwahlaziywa lwaya kutsho kwi11.1 yeebhiliyoni zeerandi. UEskom sele echithe ishumi elinesibini leebhiliyoni zeerandi, esebenzisa ngokugqithisileyo uhlahlo lwabiwomali lwakhe. 
I-DPE ivakalise kwingxelo ukuba iza kusebenzisana noEskom ukufumana imali eyongiwe kwingxowamali ekhoyo kaEskom yokuthenga idizili kunye nokugcinwa okuqhubekayo. 
“Uvavanyo lweBhodi kwimingeni uEskom ajongene nayo kwizikhululo zamandla ombane ezikhoyo kunye nongenelelo olukhethekileyo ekufuneka lwenziwe ukudala ukuthembeka ngakumbi ekusebenzeni kwezikhululo zamandla,” itshilo ingxelo. 
Ngaphezu koko, urhulumente wenze isicelo esingxamisekileyo soncedo lwazo zonke ii-arhente zogcinomthetho ekupheliseni ukuphazamiseka kwinqanaba lengingqi kunye nemisebenzi yolwaphulomthetho echaphazela amaziko ombane. 
Isebe likwavakalise ukuba liza kusebenzisana noEskom ukuqinisekisa ukuba amagosa ahlala ekwazi ukubaluleka kwenkqubo yombane ethembekileyo kuqoqosho nentlalontle yabo bonke abemi boMzantsi Afrika. 
Umhlalutyi wezamandla kwanenjineli yombane, uChris Yelland ungqinile kumnatha wonxibelelwano ukuba uthethe nesithethi sakwaEskom esiqinisekise ukuba idizili iphelile. Ukwadize ukuba idizili yee-OCGT iza kuphinda ifakwe de kuphele unyakamali ngomhla wama31 kweyoKwindla kunyaka ozayo okanye de bafumane enye imali yokuthenga idizili. 
Njengoko urhulumente ezama ukufumana inkxasomali ukuze uEskom akwazi ukuthenga idizili, uloyiko lwabantu lokuchitha ixesha leeholide ebumnyameni luqinisekisiwe. Amashishini kunye noqoqosho luye lwatsala nzima ngenxa yokucinywa kombane. Awunakuzibamba uzibuze ukuba urhulumente uza kuyifumana phi le mali.",Urhulumente ufuna imali ukuze uEskom athenge idizili
"North End – ITornado FC ivuthulule abakhaya bayo iFC Buffalo ngo’6-1 kumdlalo we-ABC Motsepe League obutshisa eNorth End Stadium ngale njikalanga yanamhlanje. Umdlalo ubunika umdlalo ngeyona ndlela ingathethekiyo ngoba xa kudibene la maqela kubangathi kudibene iNgwe neNgonyama – kwaye lo mdlalo utsale abalandeli abangaphaya kwekhulu. 
Amagowuli weTornado afakwe nguSherwin Smith amathathu, uGeneral Ntobongwana, uCharles Gallagher noMandilakhe Mlota. Elokubika ekhaya kwiBuffalo lifakwe nguMzwandile Cisiea. Isiqalo somdlalo besisihle kakhulu, omabini amaqela abonisile ukuba adlalela ukufumana amanqaku apheleleyo ekupheleni komdlalo. 
YiTornado kodwa enkqonkqoze kuqala kwade kakabini – ngelishwa layo abadlali beBuffalo bakwazi ukuzinqanda ezobhola bezize kakubi. Abadlali beTornado abafana noSmith, uThobile Mkhize, u-Anda Linose noKaleho Motloung nenze umsebenzi oncomekayo kulo mdlalo ngokuthi bawulawule umdlalo esiswini futhi bebehlasela xa kuvela amathuba besebenzisa amacala onke. 
Iyisebenzele ke lo nto iTornado ngoba ikwazile ukufumana igowuli kwangoko kulo mdlalo. Ibingadlali kakubi konke konke nayo iBuffalo, ithe yakufumana igqowuli lokulinganisa elifakwe nguMzwandile obekhathazakakhulu ngomzuzu we-29 yabonakala ibuyela emdlalweni. Iwulawule umdlalo – kodwa iye yohlwaywa yiTornando kanye phambi kokuya kwixesha lokuphumla ekuyiwe kulo ihamba phambili ngo’2-1.  
Kwisiqingatha sesibini, iTornado FC, yiyo elawule umdlalo kwade kwasekuqgibeleni. Umdlalo wayo ubumhle ngoba ubukhatshwa yimvula yamagowuli. IBuffalo ibethwe kukungakwazi ukudlala into ecacileyo xa ingena kumdlalo weTornado. Amatyeli aliqela abadlali bayo bakhabele iibhola phezulu phambi kweempondo zeTornado. 
Umqeqeshi weTornado uyivuyele impumelelo ezuzwe liqela lakhe – kodwa ngoba iqela lakhe belidlala neqela ebelivuma – uthi bekufaneluba babuye namagowuli amaninzi ngaphezulu kweliwafumeneyo. Le mpumelelo izakuyinceda iTornado kwiinzame zayo zokufumana indawo yayo phaya phezulu kwiMotsepe League nangona ukhuphiswano phakamaqela aphambili afana neFuture Tigers ne-EC Bees lunzima kakhulu kule isizini. 
Komnye umdlalo kwakweli bala linye, iSwaraji izibethele iPrides ngo’3-1 kumdlalo obumhle kakhulu kulo ngqatsini yelanga laseMonti namhlanje.",ITornado ivuthulule iBuffalo ngamathandathu!
"INKITHA yabantu baseKapa bashiye amakhaya abo, badela ubushushu besiya kuzimasa imbizo yomculo ebizwe nguXola Toto eKapa.  
Lo mnyhadala ubuseTequilla Town edolophini eKapa ngempelaveki, kodwa abaninzi abamthandayo lo mculi bakhethe ukushiya yonke into baphume ezinkonzweni zabo bazokumxhasa.  
UToto wenze lo mnyhadala apho inguye yedwa imvumi eseqongeni, okokuqala emva kokungaphumeleli ukhuphiswano lweeIdols kunyaka ophelileyo.  
Xa simbuza ukuba kutheni engazibizanga ezinye iimvumi ukuba zibe yinxalenye yoku, uXola uphendule wathi: “Injongo yanamhlanje kukuba abantu bandazi ukuba ndisekhona emculweni kwaye ngoku ndiza ngamandla.”  
“Ndifuna abantu bandibone njengemvumi, bandilandele, bandixhase. Kwaye olu suku lubalulekile kakhulu kum kuba abantu abandithandayo nabandilandelayo njengemvumi, balapha,” kutsho uToto.  
“Ndivuyiswa kukubona usapho lwam, nabahlobo bam bezokundixhasa, lo nto iyandibonisa phandle ukuba ngenene oku ndikwenzayo kuyamkeleka ebantwini.”  
Oku ukutsho uXola emva kokudyusha eqongeni noNathi Mankayi ngoLwesihlanu, nalapho bekubhiyozelwa usuku lwabo bathandanayo kwalapho eKapa. 
 Omnye kubahlobo bakhe ebebelapho, uSinovuyo Sipuka, khange akwazi ukuzibamba uXola ecula nalapho aphakame wenza isimbonono phezulu.  
“Ngumhlobo wam lo! Ngumhlobo wam lo! “, ebhekisa kwabo bebecula noXola Toto.  
Sithe xa simbuza ukuba ebesiva ntoni wathi, ugcwele luvuyo ukubona uXola ekhule kangaka emculweni kwaye esithi beliKapa baza kuqhubeka bemxhasa.  
Sibuza uToto ukuba silindele icwecwe elitsha na kuye kwisinina, uthe uza kuqinisekisa ukuba singabokuqala ukuyazi lo nto xa ithuba lifikile, kodwa okwangoku ufuna ukuzazisa ngokupheleleyo engekho kwiqonga le-Idols.  
Ungamlandela kuFacebook: @Xola Toto Music nakuPalesa Xola Toto.",Owaphuma kwi-Idols usabhalisa igama lakhe emculweni
"AmaXhosa entlalweni nasempilweni yawo anemithi akholelwa kuyo ukuba yimithi ethamsanqeliswe ngamathongo, izihlwele, abantu abalele ukuthula.  
Le mithi bayayisebenzisa xa bezicamagushela becela amatarhu kwabaphantsi.  
Nantsi eminye yale mithi: 
 Ikhala  
Eyona mithi ityalwa ngamaXhosa ngumthi wekhala kuba kusenziwa ngawo iyeza lesisu kunye neyeza lamathambo aqaqambayo. Umthi wekhala kubiyelwa ngawo iintlanti namangcwaba.  
Umhlontlo  
Umthi womhlontlo ngumthi ophuma incindi engathi ngamasi, utyalelwa amawele, apho amawele athi abone ngawo ubomi bawo; amawele ahlanjwa ngeengcambu zalo mthi ukuze impilo yawo ibe ntle. Kuthiwa xa kukho into eza kwehlela elinye iwele kubonwa ngomonakalo kulo mthi wawo. Naxa elinye liza kuqhuzuka kubonwa ngokuwa kwalo mthi.  
Impepho  
Lo mthi usisihlahla esikhula ehlathini, ezixhotyeni nasemaweni. Impepho le iyakhiwa aze umntu ayiqhumise endlwini xa usapho lwakhe lulala. Lo mthi ngowokwenza ukuba umzi womntu ungangenwa yimimoya emdaka nemibi; umntu imenza aqine angagilwa zizithunzi abone mhlawumbi sel’egxothelwa unobenani emsebenzini, okanye athi emile asuke awe geqe phantsi esidlangalaleni. Impepho abanye abantu bathi izulu xa liduduma babase impepho ngeenjongo zokuba izulu, umhlekazi ungadlali emzini.  
Umathontsi nomabophe nothuvane  
Iingcambu zale mithi ziyaxutywa zikhandwe, aze umntu ahlambe ngalo mxube esenzela ukuba abe nentlahla nesidima angathatyathwa lula, laa nto ithi umntu ndisuke ndamjonga amehlo agqobhoza. Kwakhona le mithi ibalekisa imimoya emibi yenze futhi umntu angangenwa lula zizifo. Umhlonyane:  Lo ngumthi ekwenziwa ngawo iyeza lomkhuhlane, umntu uyawusela okanye afuthe ngawo okanye agabhe ngawo xa enefiva, akhuphe ixakaxa nesimnyama. Lo mthi kwakhona utyalwa phakathi kwamahlahla obuhlanti wenze imfuyo yomntu yande.  
Ubulawu  
Ubulawu ngumthi othile owaziwa ngokuba liyeza labantu beso siduko. Ubulawu obu kuthiwa bundidimbini, kukho ubulawu obubomvu kuphinde kubekho nobulawu obumhlophe. Ubulawu obu busetyenziswa ngabantu bekhaya babuphehle xa benemicimbi, abanye abantu kweminye imizi bade bahlambe ngabo xa befuna impilo phakathi kwekhaya. Amagqirha xa ethwasa ayabusebenzisa, kwafuthi xa sele umntu eligqirha uyabusebenzisa ukuze buhlale bumncedisa ekugcineni kwakhe ingubo yokugula. Iintombi zekhaya zithi zihlanjwe ngobulawu khon’ukuze zibe nentlahla zende, zifumane amasoka aphuma kwimizi efumileyo efuye iinkomo nedimbaza izisele. Xa umntu ehlamba ngobulawu ungena ebuhlanti eme kanye phaya emthonyameni, aze agalele wonke loo mxube entloko uze uzihlele ugqibe wonke umzimba. Umntu ke uhlamba ngentelezi ngokuhlwa ebuhlanti okanye ekuseni lingekaphumi ilanga, kanye emva kokuphuma kwekhwezi lesibini. Umntu ohlamba umntu ngobulawu iba yinkulu yekhaya okanye umafungwashe, udadobawo xa umntu elibhinqa.  
Isivumbampunzi  
Ngumthi lo othi utyalwe phaya ngasemazantsi obuhlanti emthonyameni phakathi kwamahlahla. Isivumbampunzi esi sigxotha imimoya emibi nemdaka phakathi kwekhaya; isivumbampunzi sigxotha nezirhubuluzi, iinyoka phakathi kwekhaya. Imfuyo yomntu siyenza yande.  
Intelezi  
Lo ngumthi oligaqa onamagqabi asixwexwe aluhlaza anamabalana amahle amdaka bubomvu. Intelezi ifumaneka emaweni, ezixhotyeni nasemahlathini, aze umntu ayikhe ahambe aye kuyityala kwakhe ngasemaxhantini obuhlanti. Intelezi yenza umntu abe nentlahla, umzi wakhe wande kuzalwe abantwana, kwelinye icala ibe imfuyo isanda. Umntu uyazihlamba ngentelezi akuyi kufuneke nkulu okanye umafungwashe. Umntu ukha amagqabi ayo intelezi okanye agrumbe isigaqa sayo asichifize ngembokodo yokukhanda amayeza emva koko ayigalele ebhekileni yamanzi abandayo. Xa ehlamba ngayo ungena ebuhlanti eme kanye phaya emthonyameni aze agalele wonke lo mxube entloko uze uzihlele ugqibe wonke umzimba. Umntu ke uhlamba ngentelezi ngokuhlwa ebuhlanti okanye ekuseni lingekaphumi ilanga, kanye emva kokuphuma kwekhwezi lesibini.  
Umnquma nomthathi  
Le mithi mibini isetyenziswa njengezitya zokuphakela kumasiko anamahlamvu kwimizi ethile yamaXhosa. Amaceba omthi womthathi ayabaswa naxa kukho imicimbi efunisa ukuba kubaswe kojiwe intsonyama yomkhono wasekunene wenkabi yomcimbi, mhlawumbi kulo mlilo kugalelwe necuba lesiXhosa ngeenjongo zokuncazela abaphantsi ukuba nabo batshaye. Umthi womnquma ogosogoso wenziwa intonga yokugxotha izulu lingadlali emzini. Le ntonga iyakhiwa ize ixhonywe entungo emqadini ide ibemyama ngumle, le ntonga ithi xa izulu liduduma ibekwe apha emnyango kunye nezembe lekhaya. Abanye abantu baqhumisa nempepho. Mandulo zingekabikho izibane zepalafini nezombane ezifike nomLungu, abantu bamandulo babezilayita izindlu zabo ngokubasa umthathi kuba uvutha ixesha elide.  
Umphafa 
 Izizwe zabantetho isisiXhosa zisebenzisa umthi womphafa ukubuyisa umntu oswelekele emazweni, mntu lowo elingasaziwayo ingcwaba lakhe. AbaNtsundu kule mihla bathi xa bephuthuma umntu elingasabonakaliyo ingcwaba lakhe, esele laduka, bambuyise ngokomoya. Basebenzisa ihlahla lomphafa baye ngakuloo ndawo kucingwa ukuba ingcwaba likuyo. Emva koko kubuywa nalo, kuze kwakufikwa ekhaya elo hlahla linikwe ibhokhwe, ukuba ilitye, kuyaqinisekiswa ukuba ubuyile. Le nto yeli hlahla bayayenza nokuba alaziwa kwaphela apho likhoyo ingcwaba.  
Umnga 
 Lo mthi unameva ahlabayo. Kukhiwa amasebe awo abekwe phezu kwamangcwaba ukuze amangcwaba angagqushi iinkomo. Abafazi bayawubeka nangasegoqweni apho kuthe kwaqhushekwa khona umntwana ongakhange alunge. Yonke le nto yenzelwa ukubonisa ukuxabiseka kwezinyanya phakathi kwekhaya.",Imithi ekukholelwa ukuba yeyamathamsanqa ngamaXhosa
"ABAFAZI baseMpuma Koloni bathi “umfazi uyabacinezela abanye abafazi” ngoko ke “ingayi ngxaki enkulu” kweli lizwe xa uNkosazana Dlamini-Zuma enokuba ngumongameli. 
“Asimfuni abengumongameli uDlamini-Zuma kuba umfazi uyamcinezela omnye umfazi. Sisengxakini ngoku kwisebe lophuhliso loluntu eMpuma Koloni elikhokelwe nguNancy Sihlwayi njengoMphathiswa. Sicinezelwe nguNancy, yiyo le nto sifuna ukukhokelwa ngumntu ongutata,” utshilo uPhumla Goje, onekhritshi eMdantsane. 
UGoje, ekunye negquba lamanye amakhosikazi asebenza njengootitshala basekhritshi, bebebambe uqhankqalazo phambi kwamasango e-ofisi yeNkulumbuso uPhumulo Masualle kwiveki ephelileyo, bekhalazela into abayichaza njengempatho-mbi kwanobuqhophololo kwisebe lophuhliso loluntu eMpuma Koloni. 
Ootitshala basekhritshi ababalelwa kwikhulu, bonke bengamakhosikazi, bathe bathabatha inxaxheba kolu qhankqalazo besithi bakruqukile yimali abayirholiswa lisebe lophuhliso loluntu abathi yiR1 750 ngenyanga. Bakwathi bafuna yonyuke imali eyabelwa ikhritshi nganye abathi yiR15 kumntwana ngamnye. 
“Le R15 kuthwa lo mntwana mnye kufuneka atye, adlale futhi enzelwe amaxwebhu esikolo. Incinci le mali, sifuna iye kwi-R20 ngomntwana kuba oko yayiyi-R15 ukusukela ngonyaka ka-2002,” utsho uGoje. 
UGoje uthi bazenzile iinzame zokusombulula iinkxalabo zabo noMphathiswa uSihlwayi, kodwa ngaphandle kwempumelelo. “Umam’ uSihlwayi wasixelela ukuba yinto yethu ezi khritshi. Yandikhathaza kakhulu lo nto, kuba yabonakalisa ukuba akanamdla wokusombulula ingxaki yethu,” kutsho uGoje. 
UGoje uthi babone ukuba mabaye kuMasualle. “Umntu ongutata unenimba, uyakwazi ukuyimamela inkosikazi. Asimfuni umfazi kuba uba ukhe wasesikhundleni uyawacinezela amanye amakhosikazi. Ngoku bafuna ukusiphathela umam’ uDlamini-Zuma, asimfuni umfazi. Sifuna abantu abangootata thina ezi-ofisini,” kutsho uGoje. 
Abanye bootitshala basekhritshi babanga ngelithi bagqibele ukunikwa imali kunyaka ophelileyo. “Xa sibuza ukuba iphi imali, sixelelwa ukuba ayikho imali. Iphela njani imali ingezanga kuthi,” kubuza omnye wootitshala. 
Abatitshala bathi ubaluleke kakhulu umsebenzi wabo nanjengoko begcina abantwana, bebakhulisa ingqondo ukulungela isikolo. 
Kusenjalo, uMongameli Jacob Zuma unike igunya ibutho lophando elikhethekileyo (SIU) ukuba liphande izityholo zobuqhophololo kwisebe lophuhliso loluntu eMpuma Koloni.",Abafazi abafuni kukhokelwa ngumfazi
"Lihle’ihlabathi nento zalo. 
Sihl’isibhaka-bhaka phezukomhlaba 
Sikhulu asinasiphelosiyabukeka 
Sibonis’ubukhulu bobuhle boMdali 
  
Mhl’umhlaba nento zawo 
Mvelisi wezityalo neentyatyambo 
Wen’ungaphantsi kwesibhaka-bhaka 
Mvula ziman’ukuwela phezu kwakho ukuz’hlal’lungile 
  
Lihl’ ilanga, liphuma linge liyadlisela 
Itsho yonk’indalo ibonakalis’ukonwaba 
Kuba ifumana ukufudumala 
Ngubo yendalo engabangwa bani 
  
Zintl’iinkwekwezi esibhaka-bhakeni 
Zinge zidlisela ngobuqaqawuli bazo 
Zithe saa ngokushiyana kwazo 
Zinga ziyadanisa xa ujongile 
  
Sithénkosi Bawo ngomhlab’sinike wona 
Ukuba siwusebenze sibe nokuphila kuwo 
Enkosi ngezityalo nezilwanyana zawo 
Enkosi ngokusinika ubunganga bokuzilawula 
  
Siph’esikhulu esihle kangaka 
Safika sinento yonke 
Singa singasiphatha kakuhle 
Nathi ngokunjalo bantu abakuso",Ihlabathi
"Lichasele okwethamsanqa kwiBulls ithemba lokudlulela kumjikelo olandelayo weSuper Rugby. Amathemba eli qela alele kwindlela azakuthi aqhube ngayo amaqela aphezulu. 
Ingaba ithamsanqa lizakuba kwicala leBulls kule mpelaveki xa iqubisana neCheetahs kule mpelaveki siya kuyo? Lo mbuzo awukabinayo impendulo ukuza kuthi ga ngoku kodwa ngoMgqibelo kuzakuhlwa sele licaca icala. Nangona ingekacaci ukuba iBulls zizakuya na kwimidlalo yeeplayoffs. Elona qela lizakube liphantsi koxinizelelo ngamandla lelaseThekwini iiSharks, kufuneka liqale ngokubetha iSunwolves ukuqinisekisa indawo yalo kumjikelo olandelayo. 
Kwimpelaveki edlulileyo iBulls ibonakalisile ukuba izakulwa kwaye inxanelwe impumelelo kumdlalo ebethe kuwo iSunwolves ngo’50-3. Isekhona nentlantsana yethemba kweli qela lasePitoli yokuba lingakwazi ukuya kwimidlalo eyandulela amagqibela kankqoyi. 
Amanqaku amahlanu afunyenwe yiBulls athetha ukuba ngoku eli qela lishiywa ngamanqaku amabini ngabafana bakaGary Gold. 
“Ngethamsanqa siwafumene amanqaku amahlanu kula mdlalo. Ndithethile nabadlali ekuqaleni kwale veki ukuba kufuneka siphumelele kuqala, emva koko sikhangele inqaku le- bhonasi sikwazile ukuzifumana zombini ezo nto,” utshilo uNollis Marais. 
“Indlela ebesihlasela ngayo intle, ingakumbi kwisiqingatha sokuqala. Kwisiqingatha sesibiniasiqhubanga  kakuhle, siyinike ithuba lokudlala iSunwolves. Besikhusela endaweni yokubheka phambili. oku sizakulungisa kolandelayo.”",Unethemba lokuya phambili kwiSuper Rugby uMarais
"Edandatheke enjalo, unozinti weKaizer Chiefs, u-Itumeleng Khune, uzityande igila emva kwenye impazamo ebethise iqela lakhe. Amakhosi abethwe yiSuperSport United ngo’2-1 emdlalweni weDStv Premiership eLucas Moripe Stadium kule veki. UKhune uphinde waphisa ngebhola eye yaphelela emnatheni wakhe. Nakwiveki ephelileyo, uKhune wenze impazamo afana ncamashi emdlalweni iChiefs ebambene kuwo ngo’2-2 neBlack Leopards. Ezo mpazamo zibeke olunye uxinizelelo kwiChiefs engaqhubi kakuhle konke konke kule sizini. 
“Andazi kwenzeka ntoni, mhlawumbi ndizama kakhulu. Lifikile ixesha lokuba ndibe ngunozinti qha, hayi umntu ongathi udlala phakathi ebaleni,” utshilo uKhune emva komdlalo kwiSuperSport TV. “Into ebibangela ndidlale oluya hlobo kukuba bendizama ukutyala iibhola ezithubeni ezivulekileyo. Bendifuna ibhola siyiqale emva xa sidlala, siyeke iibhola ezibhabha phezulu. Kubi kakhulu ukwenza iimpazamo ezinjeya emidlalweni emibini. Kudala ndiyidlala ibhola, zange ndazenza iimpazamo ezinje,” utshilo uKhune. 
Nangani engakabonakalisi zimpawu zakunikezela – kodwa uGavin Hunt uvumile ukuba le isizini, yeyona yakhe yanzima ebomini bakhe oko waba ngumqeqeshi webhola ekhatywayo. UHunt wathatha indawo kaMiddendorp (Ersnt) ekupheleni kwesizini ka-2019/20 emva kokuba iChiefs yaphise ngendebe kwiMamelodi Sundowns. Kwakukho ithemba lesiqalo esibhetele phantsi kukaHunt ongomnye wabaqeqeshi abaphambili ebholeni yaseMzantsi Afrika. 
Emidlalweni esixhenxe, iChiefs sele ibethwe kathathu, yadlala ntanganye kathathu yaze yaphumelela kanye. Umqeqeshi ofana noHunt, oqhele ukuphumelela, ayimonwabisi lo nto – kodwa kuyanyanzeleka aginye nokuba kuyakrakra ngoba abadlali bakhe abakwazi ukusebenzisa amathuba emidlalweni. Ngoku iChiefs iza kuzama ukuphumelela xa idibana neBloemfontein Celtic emdlalweni oya kube useFNB Stadium ngo-18:00 ngoMgqibelo. 
Imidlalo yePSL: 
Lwesihlanu: Maritzburg United vs Stellenbosch @Harry Gwala Stadium, 20:00 
Mgqibelo: Baroka vs SuperSport United @Peter Mokaba Stadium, 15:30; Golden Arrows vs Mamelodi Sundowns @Sugar Ray Xulu Stadium, 15:30; Cape Town City vs TS Galaxy @Cape Town Stadium, 18:00 
Cawa: AmaZulu vs Chippa United @Kings Park Stadium, 15:30; Black Leopards vs Swallows @Thohoyandou Stadium, 15:30",UKhune uzityand’ igila ngeempazamo zakhe kwiChiefs
"Abahlali bakuNdwayana eNgqushwa basaphila phantsi koloyiko nangona nje belibulele ihlosi ekudala libahlupha ngokutya imfuyo yabo. 
 Oku kungenxa yelinye ihlosi ekukholeleka ukuba lisaphila kumahlathi aseGlenmore, ilali ekufuphi nakuNdwayana. 
 ULindile Mbilana (72) wakuNdwayana uthi uhlaselwe leli hlosi kwiCawe edlulileyo emva kokuba eqaphele ukuba litye iibhokhwe zakhe. 
 “Ndiye ndaxelela abantwana ukuba bayokuthatha ikiliva sizokuthutha iibhokhwe ezi zihlaselwe leli hlosi. Xa sisaxakekile sifaka ezi bhokhwe ekiliveni ivele yegqi le nkunzi yehlosi yandibamba phantsi kwekhwapha ndayokuwa. 
Emva kokuba lindiwisile liye laya kwizinja zam lazitya kodwa zabaleka. Belifuna nokuhlasela abantwana bam kodwa baye babaleka. Ndithe xa ndizama ukuvuka kwakhona, laphinda landitsibela apha kumzimba ongentla ndaphinda ndawa. Ndisinde ngokuthi ndibaleke,” utshilo uMbilana. 
 UMbilana uthi le nkunzi yehlosi itye iibhokhwe zakhe ezilishumi elinesihlanu. Uthi asinguye yedwa bakhona nabanye abatyelwe imfuyo leli hlosi. Eli hlosi libulewe ngabahlali ngoLwesihlanu emva kokulirhangqa ngezinja. 
Nangona nje inkunzi ibulewe, lo kaMbilana uthi into exhalabisayo kukuba kukho imazi yehlosi ebonwe eGlenmore ihamba nabantwana bayo. “Ndiyavuya lide labulawa kodwa ingxaki yile mazi ingekabulawa, nantso inkxalabo yam,” utshilo uMbilana.",Abahlali baseNgqushwa baxhalabile nangona nje belibulele ihlosi
"Huntshuuuuu Bidvest Wits! Emva kweminyaka engaphaya kwamashumi amabini yasungulwayo i-Absa Premier Soccer league, namhlanje iWits izenzele imbali ngokuyiphumelela okokuqala kwimbali yayo emva kokubetha iPolokwane City ngo’2-0 kumdlalo obuseBidvest Stadium. Kuvunwa imbewu eyatyalwa ngabaphathi beli qela abaqesha uGavin Hunt kwiminyaka emine eyadlulayo ukuze abancede ngokuzalisekisa umnqweno wabo wokuphumelela le ndebe iphambili kwibhola yelizwe loMzantsi Afrika. 
  
Amagowuli afakwe nguJames Keene noDaine Klate ngawo aqinisekise impumelelo yeli qela laseGoli. Nangona uKlate wathi wadlala indima ebalulekileyo kwimpumelela eyazuzwa yiSuperSport United ne-Orlando Pirates kule ndebe kwiminyaka eyadlulayo – kodwa nakweli ityeli ubonisile ukuba ngokwenene usengomnye woomakhwekhwetha babadlali kwibhola ekhatywayo eMzantsi Afrika. 
 
Daine Klate (far right) celebrates goal during the 2016/17 Absa Premiership football match between Bidvest Wits and Polokwane City at Bidvest Stadium, Johannesburg on 17 May 2017 ©Gavin Barker/BackpagePix 
  
Isigaba sokuqala siphele iWits inkqenkqeza phambili emva kokufumana igowuli kwimizuzu yokuqala emdlalweni. UJames Keene, ifolosi eyingozi kakhulu phambi kwepali, ifumene ibhola egotywe kakuhle ekunene ayithathe wayibeka ekoneni ngentloko yakhe. Kuvele kwacaca kwasekuqaleni ukuba uGavin Hunt namakhwenkwe wakhe bazimisele ukuwuphumelela umdlalo kuba bekuvele kwacaca ukuba ngowona uza kubanceda ukuze baphumelele indebe ye-Absa Premier Soccer League. Khange iyekelele nayo kwelayo icala iPolokwane City – kodwa amandla wayo ebengaphantsi kwaweWits. Akubilula konke konke kumaqela amaninzi ukubethela iWits enkundleni yayo.  
  
UDaine Klate ufake igowuli lesibini leWits, ngalo ndlela yacaca ngakumbi indlela yeWits eya empumelelweni. Kwangoko nje emva kwegowuli lesibini, elogcuntswana labalandeli beWits liqale ukubhiyoza ngengoma namagubu wekwayala esoloko isonwabisa eBidvest Stadium. Uphelile umdlalo ingafumananga nelokubika iPolokwane City.",IBidvest Wits ziintshatsheli ze-Absa Premier Soccer League
"IiChilli Boys zeMpuma Koloni zikhulule abadlali ababini abaziintsika baya kwi-Orlando Pirates. Usihlalo weli qela lizinze eBhayi, uSiviwe “Chippa” Mpengesi, ucatshulwe ngamajelo eendaba namhlanje ekugqina ukuhamba kukaJames Okwuosa noMarc van Heerden. AmaBhakaniya azakunika iChippa United abadlali abane. Kwenziwa utshintshiselwano ngentetho eqhelekileyo. UJustice Chabalala, uDonald Mokondelela, uSello Japhta noNkosinathi Mthiyane beza eBhayi. 
“Siyavuya ngoba sikwazile ukufumana abadlali abasemgangathweni ophezulu endaweni yabadlali esibakhululeyo,” utshilo uMpengesi kwiKickOff.com 
Bobabini aba badlali bebeziintsika zeqela likaDan Malesela ukusukela ekuqaleni kwesizini yePSL ka’2016/17. UVan Heerden wagaleleka ekuqaleni kwale sizini esuka kwiqela elidlala kwaFirst National Division, AmaZulu FC. Wafika wenza umahluko omkhulu kwiphiko lasekunxele. Ukuthathwa kwakhe yiPirates akothusi kwaphela ngoba sekuyiminyaka eliqela imfuna.  
UJames Okwuosa ebethathiwe naye yiBcs ekupheleni kwesizini ka’2015/16 – kwathi kwakufika uMuhsin Ertugral kwacaca ukuba akangeni ncam kwindlela awayefuna idlale ngayo iPirates. Njengokuba engasekho kweli qela laseGoli – iphindele kuye iPirates. Ezi ziinguqu ezingaphazamisa iChippa United phaya kubadlali basemva.Isigaba sokuqala sale sizini siphele kusekho ukungagqibeleli kwindlela edlala ngayo emva.  
Nayo kwelinye icala iBucs inengxaki yokungahlangani kwabadlali basemva, ubukho bakhe uJames Okwuosa bungawenza umahluko omkhulu kakhulu. NguJustice Chabalala kuphela kwaba badlali okwazileyo ukudlala kule sizini kwiPirates, abanye aba bathathu abakwazanga ukudlala. Kunokwenzeka badinge ixesha lokuziqhelanisa neemeko ngenxa yomhlwa emilenzeni yabo. UMthiyane ubuyela kwiChippa ayishiye ekupheleni kwesizini ephelileyo emva kokudlala kakuhle kakhulu.",IPirates neChippa zitshintshiselene ngabadlali
"Kulandela impumelelo yakhe yoluhlu lwemidlalo okokuqala nje- ngomqeqeshi weSpringboks, * -Allister Coetzee akayikhabeli kude into yokutyumba abadlali abaphesheya kolwandle xa elungisa iqela lesizwe. 
 UCoetzee uyibethelele into yokuba ngoku xa ekhetha abadlali uzakuqwalasela indlela aqhuba ngayo umdlali lowo ngelo xesha. Lo mqeqeshi utyumbe abadlali abathathu abadlala phesheya kolwandle xa ebelungiselela iSpringboks ebesinabadlali abangamashumi amathathu ananye abebedlala ne-Ireland uluhlu lwemidlalo emithathu. Aba badlali bebequka uDuane Vermeulen kwindawo yesibhozo, uFrancois Louw noSteven Kitshoff. Bobathathu aba badlali babenegalelo abalenzileyo kwimpumelelo yeeBoks kwizigaba ezahlukeneyo. Igqala lomdlali okhabayo uMorne Steyn odlala eFrance naye ubiziwe sekumva kulandela ukwenzakala kukaPat Lambie kumdlalo wovavanyo wokuqala. Udlale nje imizuzu ebalwa kumdlalo wesibini owawudlalwa e-Ellis Park.Kubonakala ngathi abadlali beeSevens uJuan de Jongh noCheslin Kolbe abaqhube k- akuhle kakhulu kwiSuper Rugby, ukuza kuthi ga ngoku baza kufumana ithuba kwimidlalo yeChampionship kwinyanga yeThupha. Aba badlali bobabini bazakudlala kwimidlalo ye-Olimpiki eRio into thetha ukuba imidlalo yeeBoks iza- kufika besemcimbini. 
“Kufuneka ikhunjulwe into yokuba bekukho abadlali abonzakeleyo abathathu phambi kokuba sidlale umdlalo wesithathu. Ndiyavuya kukuba ndikwazile ukukhetha abadlali abayaziyo into abayenzayo xa besidlala ne-Ireland,” utshilo uCoetzee.“Kucacile ukuba abadlali kufuneka badlale ngokuzimisela kakhulu kwiSuper Rugby thina siza- kuqhubekeka sijonge ukuba kufuneka siphucule ntoni na kwiqela ngokubanzi. Okwangoku ndanelisekile yinto esinayo.”",UCoetzee uzakubangqingqwa xa etyumba abadlali
"Inspiring excellence. Transforming lives. This is the mission of the University of the Free State (UFS), one of the oldest institutions of higher education in South Africa. In line with its mission, the UFS now offers Advanced Certificates in Teaching (ACTs) in either Foundation, Intermediate, or Senior Phase (English FAL) – 100 percent online. These programmes enable practising teachers to earn their National Qualifications Framework (NQF) Level 6 qualification conveniently on their computers, with no travelling required.  
Busy South African teachers can now complete relevant and required modules electronically – providing more flexibility in meeting personal and professional needs. 
Currently the UFS serves more than 33 000 students across seven faculties and three campuses. Professor Daniella Coetzee-Manning from the UFS South Campus says: “Online learning presents an outstanding opportunity to conveniently and affordably progress in higher education and obtain advanced professional qualifications. It is a brilliant solution for adult students who cannot easily access traditional on-campus or blended contact programmes. 
“Against the background of the current situation of school education in the country, the UFS is mindful of its responsibility to provide access to teachers to improve their qualifications while they are not able to travel long distances to attend classes.”  
The UFS is well-prepared to assist teachers in becoming increasingly effective in their work in South African schools. Through continuous projects and long-term commitments to community schools, such as the School Change Project and the widely acclaimed Internet Broadcast Project (IBP), UFS lecturers understand and continue to address the unique needs of South African schools.  
For more information, send an e-mail to online@ufs.ac.za or visit the website on www.ufs.ac.za/ACTonline. Alternatively send an SMS to 082 5482 493.",Advanced Certificates in Teaching  now available online through UFS
"Emva kokukhokela kwisigaba sokuqala, iBaroka FC yohluthwe intlaka emlonyeni yiHighlands Park emdlalweni obinika umdla kakhulu eMakhulong Stadium. Amakhwenkwe ka-Owen Da Gama aphumelele ngamagowuli amabini kwelinye (2-1) emdlalweni we-Absa Premier Soccer League ngale njikalanga yanamhlanje. Ukuphumelela kweHighlands ziindaba ezimnandi kuDa Gama ngoba iqela lakhe libethelele indawo yalo phakathi kwamaqela akwiTop 10 kwiPSL. 
Impazamo eyenziwe ngabadlali beHighlands ikhokelele ekufakweni kwegoli yiBaroka. Kwangoko ikhawuleze yafuna ukuyilungisa impazamo – kodwa kube nzima ngoba abadlali beBaroka bebezimisele nabo futhi befuna igowuli lesibini. Kuyiwe kwixesha lokuphumla iBaroka ihamba phambili. Izinto zitshintshile kwisigaba sesibini somdlalo. USello Motsepe wenze umsebenzi ophucukileyo kokuvalela ibhola emnatheni. Khange kube kudala, umdlali othenjwe kakhulu uMothobi Mvala ufake igowuli lesibini. 
Ude waphela umdlalo iBaroka ingakwazanga ukufumana igowuli lokulinganisa. UBevan Fransman uchongwe njengoyena mdlali oqaqambileyo emdlalweni emva kokwenza umsebenzi omhle emva. Ukubethwa kwayo iBaroka kuthetha ukuthi iphakathi kwamaqela alwela ukusinda ezembeni. Kwelinye icala iPolokwane City ibethe iGolden Arrows ngamagowuli amabini eqandeni emdlalweni wanamhlanje.",iBaroka yohluthwe intlaka emlonyeni yiHighlands Park
"KUZAKUSASAZWA amajoni kwindawo ezinobundlobongela eNtshona Koloni phambi kweeholide zeKrismesi, utshilo uMphathiswa wezamaPolisa uFikile Mbalula kwinkomfa yoonondaba kwisikhululo samapolisa ePhilippi East. 
 
“Lo nto izakwenzeka phambi kweKrismesi. Sisayiphonononga le nyewe ze emva koko umongameli awakhulule,” utshilo. 
 
UMbalula uthe iSouth African National Defence Force ayenzi msebenzi wamapolisa, koko yenza umsebenzi othile ngelo xesha ilisikelweyo. “Asifuni abahlali bazive bephantsi kohlaselo xa amajoni efikile. Xa umongameli etyikitya kufuneka awazi ukuba asiwaphi amajoni, ezakuhlala ixesha elingakanani, ezokulungisa ntoni. Azakusasazwa kwiindawo ezigquba ubundlobongela apha eKapa.” 
 
Uthe babanjiwe abarhanelwa abane abatyholwa ngokubulala abantu abayi 11 eMarikana ngeyoMsintsi  kowe-29. 
 
UMbalula uthe. “Omnye umrhanelwa usabalekile kodwa azakumfumana amapolisa kungekudala.  Iilanjongo zethu kukubulwa buphele tu ubundlobongela.” 
 
Umkomishinala wamapolisa kweli phondo uKhombinkosi Jula, uthi aba barhanelwa babanjwe ngoMvulo kwaye ngabahlali baseMarikana.  
 
“Omnye ubanjwe kuKomani eMpuma Koloni. Bazakuvela enkundleni kungekudala,” utshilo. 
 
Umphathi kwisikhululo samapolisa ePhilippi East uBongani Mtakati, uqhwabele izandla amalungu eNeighbourhood Watch ngokubanjwa kwaba barhanelwa. 
 
 “Ukuba ibingeyonxaxheba yabo ngebesadakasa endleleni aba barhanelwa. Bathabathe inxaxheba yokungena kumzi ngamnye befuna umkhondo, bencedisana namapolisa. Bacenge abahlali ukuba mabeze nolwazi abanalo ngaphambili. Yiyo lo nto sibhengeza ngabantu ababanjiweyo ngoku,” utshilo. 
 
Ilungu leNeighbourhood Watch uNondumiso Mabentsela uthe, “La nyhikityha yokufa yangala mini yasenza siqonde ukuba siphethwe zindlobongela.  Yiyo lo nto siye saqinisekisa ukuba ziyabanjwa ezi ndlavini.  Emva koko zange siphumle sindwendwela abahlali bonke ezindlwini zabo, sibakhuthaza ukuba bayeke ukoyika iintswelaboya. Nangona kwakunzima kodwa ndiyavuya basimamela bagqithisa umkhondo emapoliseni. Namhlanje sibhiyozela iziqhamo zomsebenzi wethu,” utshilo. 
 
Malunga nokwakhiwa kwesikhululo samapolisa esitsha ekuyiminyaka abahlali baseNyanga basilwela, uMbalula uthe umhlaba sele ufunyenwe, ethembisa ukuba kungaqaliswa kunyaka ozayo ukwakhiwa.",Kuzakusasazwa amajoni eKapa!
"Emva kokutsala nzima ukusukela kwinyanga yokuqala yesizini ka’2015/16 ukuzakuthi ga ngosuku lokugqibela, iMaritzburg United, isinde ngokulambisa ezembeni lePSL elingenanceba. 
 Eli qela malibulele * -Evans Rusike ofake amagowuli amabini empumelelo ngethuba libetha iJomo Cosmos ngo’3-1 kumdlalo wePSL ngempelaveki e-Olen Park Stadium. 
 IMaritzburg United eziqaqambise ngomdlalo ophucukileyo isizini yonke ihlangulwe ngumdlali wayo oqaqambileyo kule sizini, * -Evans Rusike.  
Ukusinda kweli qela laseMgungundlovu kuzelwe kukubambisana phakathi kwabadlali, ukusebenza ngokukhuthala, umsebenzi oncomekayo owenziwe ngu-Enrst Middendorp nangona wafika sekinzima kunye nenkxaso yabalawuli beqela ngamaxesha obunzima.  
Umqeqeshi weMaritzburg, owaziwa ngokutyhutyha-tyhutyha amaqela adlala kwi-Absa Premier Soccer League, ufike isizini seyithe gabhu kodwa akazange anikezele nangemini enye nangona ngamanye amaxesha belingekho ithemba lokuhlangula iqela lakhe. 
 Ukusinda kweTeam of Choice kuyinika ithuba lokulungiselela isizini entsha ikwiPSL kwakhona. UKurt Lentjies nosihlalo weMaritzburg, uFarouk Kadodia, khange bakwazi ukuzibamba iinyembezi zovuyo. “Sisokole phantse yonke le sizini, kodwa zange sanikezela nangemini enye. Asinikezeli thina,” utshilo uLentjies.  
UKadodia uthe ,abadlali babonisile ukuba iqela lakhe bekufanel’ukuba lasuka kula ndawo belikuyo kudala.  
“UKurt wathi iMaritzburg United ayizukwehlela kwaNFD, lo nto yenzekile nyhani ngenxa yokuzixelela kwabo abadlali bethu. Ndivuyela kakhulu umasipala waseMaritzburg, abalandeli bethu nephondo iKwaZulu Natal ngokubanzi. Kweli phondo lethu asifanelwanga liqela elinye,” utshilo uKadodia enyembezana.",Isinde ngolambisa iMaritzburg United
"Apha ebomini akukho nto ibuhlungu ngaphezu kokuba umntu athi akuzibona esendaweni ebanzi nephezulu, asuke onwabele ukuba kule ndawo intle akuyo, alibale tu ngendlela afikelele ngayo kuloo ndawo okanye kweso sikhundla akuso.  
Umhla nezolo, uluntu loMzantsi Afrika luhlala luchonga lukwavotela iinkokheli kwanooceba abaza kubakhokela ukuze kuphucuke iinkonzo kwiindawo abahlala kuzo.  
Uninzi lwezi nkokheli, ziye zonyulwe ngenxa yokuthenjwa kwazo. Umntu ke akulula ukuba athenjwe, engakhange yena abonakalise isakhono sokukhokela kwaye aziveze engoyena mntu unokuba nobulumko bokuyitshintsha ibe ngcono intlalo yabantu abameleyo okanye abamonyulileyo.  
Iyadanisa kakhulu ke mawethu into yokuba iinkokheli zezi mini, zibonakalise ukuzimisela kakhulu ekuthandeni uluntu nokukhonza uluntu xa zizithengisa zigayela ukuvotelwa, ukuze zithi xa sele zibekwe ezikhundleni ebezizifuna, zisuke zikubethe ngoyaba oko bezonyulelwe kona, phofu ke kwanaba bantu zonyulwe ngabo, zibabeke kwelokulibala.  
Kwezi nkokheli zabumini zikholose ngokuba ngoohlohlesakhe, uthi sele umcebisa umntu, umnika umkhombandlela kweyona ndlela ingcono yokukhokela abantu nokuzisa iinkonzo eluntwini, usuke utyityimbiselwe umnwe, woyikiswe ngomalingatshoni okanye oomalingasi elaloo mini usaphila.  
Nindiva ndishwabula nje kukudana kwam yimeko ehlasimlisayo yokusilela kweenkonzo kwiindawo ezininzi zoMzantsi Afrika. 
 Ezi nkonzo zisilela ngoku ezi ndawo zinooceba, iinkokheli noosodolophu. Nawe mlesi uzukhe uziphe ithuba uqwalasele imeko yedolophu yakho le uhlala kuyo okanye uhlala kufuphi nayo.  
Uya kuphawula ukuba indlela emdaka ngayo, akunakuze kuthiwe inosodolophu nomasipala.  
Nokuba mlesi uya kweliphi iphondo, uninzi lweendawo zokuhlala needolophu zimdaka, zinyhukunyhuku kodwa kuzo zonke konyulwa kwaze kwabekwa oosodolophu nezigqeba zabo.  
Ndiye ndizibuze ukuba usodolophu neqela lakhe elikhokela uluntu bavakalelwa njani xa bengena kubumdaka beedolophu ngezithuthi ezixabisayo zaseJamani?  
Basavakalelwa phofu okanye abanalo tu kwaphela ixesha lokuzihlupha ngemeko abahlala nabaphila phantsi kwayo abantu bakuthi?  
Khawuziphe ithuba ubone idolophu iRhawuti neTshwane eGauteng, iUpington eMntla Koloni, iBellville eNtshona Kapa, iQonce, iCumakala, iKomani nezinye eziliqela eMpuma Kapa, uya kuthi usangena kwezi dolophu ungakholelwa yindlela ezimdaka ngayo.  
Andisathethi ke xa sele uphakathi kumbindi wazo, kubanzima nokuphefumla livumba lobumdaka olirhogolayo.  
Umfo endandihamba emva kwakhe eRhawutini wade wadanduluka esithi, “kwiidolophu zethu namhlanje akukho vumba libi lingekhoyo kulawo asemhlabeni, kangangokuba kunzima nokuba ungakwazi nokutya xa ukwezi dolophu.”  
Okubuhlungu ke kukuba kwa-iiofisi zabanyulwa abakhokela ezi dolophu, nazo zikwakwezi dolophu zinyhukunyhuku. 
 Ubumdaka obugqume iidolophu zethu, ingakumbi iidolophu ezisetyenziswa kakhulu ngabantu abantsundu, kulowo ujongileyo zingalatha izinto ezimbini.  
Eyokuqala yeyokuba thina singabantu asikwazi kuzigcina zicocekile iindawo esizisebenzisayo.  
Okwesibini, abo basikhokeleyo nabanoxanduva lokuzigcina zicocekile iindawo esihlala kuzo nesizisebenzisayo njengeedolophu, inokuba bayilibele into abayonyulelweyo nabebeyilwela phantsi kwengcinezelo.  
Andifuni nokuya ke kumba weendlela ezimbi, ingakumbi kwiphondo leMpuma Kapa. Ndithe xa bendisiya kumngcwabo wesithwalandwe ubawo uKwatsha uGubevu, kulaa mhlaba waseMkhubiso, ndothuswa bububi bendlela yalapho.  
Esona sizathu sokothuka kwam kukuba iMkhubiso le, yenye kwiindawo ezibe negalelo eliphambili kwidabi lenkululeko, kwaye nobawo uKwatsha lo ebengcwatywa, zininzi iinkokheli zopolitiko eziphume ezandleni zakhe njengenqununu eyayisisilumko.  
Hayi ke ndothuke ndawa ndavuswa ngamanzi xa naseCumakala ndigagana nale meko yobubi beendlela. 
 Uninzi lwamaNgwevu luthe lusiya kukhunga kwilali yaseKhubusi, emva kokuwa kwenkokheli yawo uHototo unyana kaNzungu, suka kwavakala ukungqokola nokukhuza ngenxa yokubetheka kweemoto kwiindlela zalo lali.  
UMkhubiso neKhubusi yimizekelo nje emibini yeelali zaseMpuma Kapa ezineendlela ezimbi ezibulala iimoto zabantu, uninzi lweelali azihoyekanga tu ngokuphathelele ekuphuculweni kweendlela.  
Ukuba nalo unyaka uphele zingalungisiswanga iindlela zephondo leMpuma Kapa, zaqhubekeka zinyhukunyhuku iidolophu ezisetyenziswa ngumzi ontsundu, ndakulikhupha litsole elithi inene siyilibele into esasiyilwela!",Siyilibele esasiyilwela!
"Udulubhentsu owenzeke e-Orlando Stadium phakathi kweziphathamandla zeTS Galaxy noonogada bePirates uchaphazele kakubi abantu abaninzi – hayi omnye njengoko abantu abaninzi besazi. UMinenhle Mkhize, isithethi seTS Galaxy, sithi siqhwatywe ngempama nguThandi Merafe, oligosa lePirates. Oku kwenzeke ngoMgqibelo ophelileyo phambi komdlalo obuphakathi kwePirates neGalaxy. Amagosa okhuseleko e-Orlando Stadium akamvumelanga uMnu. Tim Sukazi nabanye abaphathi beTS Galaxy ukuba bangene ebaleni ngelithi (uSukazi) makaye phezulu angasondeli kwiqela lakhe. Imcaphukisile lo nto ngoba ikhadi lakhe lokungena emidlalweni liyamvumela ukuba angene kuzo zonke iindawo. UMkhize uchaphazele kuloo mtshovwano ngethuba bezama ukungena ngaphakathi. 
“Ndibethwe ngempama nguThandi. Indothuse kakhulu into andenze yona kangangokuba khange ndazi nokuba mandithini. Ndiqonde ukuba mandingaphindisi ngenxa yokuba ilizwe lisajongene nempathombi yomama,” utshilo uMkhize ethetha kwiSAFM. “Ukuziphatha kwakhe kundishiye ndomatshekile ngoba ngumntu endimhloniphayo. Ayiqali ukusehlela into enje xa sidlala nePirates – kodwa sathi masithule kuba yayiqala. Sizimisele ukufaka isikhalazo kwiPSL ngento eyenzekileyo,” utshilo uMkhize. Uthe akubona ukuba akazukuvulelwa uSukazi, utsalele umnxeba usihlalo wePirates okwangowePSL, uMnu. Irvin Khoza, efuna athethe nabantu beqela lakhe abasesangweni. 
“Sithethe ixesha eliphaya emizuzwini emibini wathi ucela ukuthetha negosa eliphethe abezokhuseleko. Emva koko ndixelelwe ukuba ndingaya emagumbini otshintsha – hayi ebaleni. Kuthiwe kutsho usihlalo wePirates. Ndithe ndiyayamkela lo nto – kodwa ikhadi lam liyandivumela ndingene kuzo zonke iindawo,” utshilo uSukazi kumajelo eendaba. Ingqonyela yePSL, uNksz. Mato Madlala uyigalele amanzi into yeTS Galaxy ngethuba ebuzwa ngayo ngoMvulo ngelithi abakayifumani ingxelo. “Akukho nto esesiyifumene okwangoku. Sakuyifumana yonke ingxelo, sakuqubisana nayo ngoko,” utshilo uMadlala. Iingxelo zithi uMkhize umangalele uMerafe kwisikhululo samapolisa aseSoweto.",Usomlomo weTS Galaxy uqhwatywe ngempama ligosa lePirates
"Indlela eyivuyele ngayo iTS Galaxy impumelelo eyizuze kwi-Orlando Pirates iyamangalisa. Amakhwenkwe kaTim Sukazi abethe iintaka ezimbini ngelitye elinye kule iveki. Oku kwenzeke emva kokuba iTS Galaxy ibethe iPirates ngo’1-0 emdlalweni weDStv Premiership obuseMbombela Stadium. Iqela lakwaNgwane belibuyisa izitya emva kokubethwa kwalo yiPirates emdlalweni wokuqala wesizini eSoweto ekuthambekeni konyaka ophelileyo. UMnu. Sukazi wagoduka enesigqukru ngoba wadlakatheliswa kakubi ngoonogada bePirates esangweni ababengafuni angene ebaleni. Emva koko iqela lakhe laye labethwa emdlalweni. 
Ngorhatya lwangoMvulo wale veki, iTS Galaxy ithathe amanqaku amathathu kwiBucs yatsho yafumana ithuba lokubhekela nakwizembe elijingela amaqela amaninzi njengokuba kusongwa isizini yeDStv Premiership kule nyanga kaCanzibe. Ukuphumelela kweqela likaSukazi kulandele isigwebo sekomiti yoluleko yePSL esithe iPirates inetyala lokungamvumeli angene ebaleni emdlalweni wokuqala. Ngoku iTS Galaxy ihleli kwindawo yeshumi elinesithathu emva kokuqokelela amashumi amabini anesithandathu amanqaku. Umqeqeshi weGalaxy, uSead Ramovic, ubancomile abadlali bakhe emva kokuntywilisela iPirates enemidlalo emithathu ingasaphumeleli kwiDStv Premiership. Igowuli ephumelele ngayo iTS Galaxy lifakwe nguLifa Hlongwane kwisigaba sokuqala somdlalo. 
“Yimini enkulu kakhulu kuthi le. Ndiyavuyisana nabalandeli bethu – kodwa mandiyincome iPirates ngokudlala kakuhle umdlalo obunzima kakhulu,” utshilo uRamovic eboncume olukabhulankethe. “Siye emdlalweni sinecebo lethu lokuqubisana nePirates. Abadlali bethu badlale ngendlela ebesicwangcise ngayo. Ndifuna ukuncoma iqela lonke ngomsebenzi omhle eliwenzileyo. Umdlalo ubulawulwa sithi kwaye asiyivumelanga iPirates ikwazi ukudlala ngendlela yayo yesiqhelo. Isiqalo sethu besisihle, abadlali basemva badlale kakuhle kwaye sikwazile nokulwela okusifaneleyo ebaleni,” utshilo uRamovic osecicini lokusindisa iTS Galaxy awafika izika emva kokuqala kakuhle isizini phantsi kukaDan Malesela ongumqeqeshi weMarumo Gallants ngoku.",Kumnandi kwiTS Galaxy emva kokuziphindisela kwiPirates
"Usapho lakwaJack kwilali yaseQeqe eBolotwa, eDutywa, luthi alukaphenduleki malunga nokunyamalala kwentombi yalo uSinazo Jack, 34, owanyamalala ngomhla wokuqala kwinyanga kaJuni ngo2019. 
Ilungu losapho elincokole neli phephandaba lithi lo ngunyaka wesine kuthe cwaka ngomntwana wakowabo owanyamalala kumzi osedolophini eDutywa awayesebenza kuwo, ehlala nomntu ongutata kulo mzi usedolophini. 
Luthi okwenza ukuba lukrokre kukuba imali yesibonelelo somntwana, wagqibela ukuyikhupha ngala mhla wokuqala kaJuni waduka ngawo, zange aphinde ayikhuphe de wabe uSASSA uyayicima, wayijika ekubeni ibe yiFoster Care Grant. 
UGcotyiswa Jack uthi ngoku bakwinqanaba lokulindela nantoni, benqwenela nokufumana nokuba ngamathambo kadade wabo  bawangcwabe. 
“Ukumfumana kwethu kungatsho kuxole nomama wakhe kwakunye nomntwana wakhe. Umama ubambi kakhulu ingakumbi xa iyile nyanga sikuyo nawathi wanyamalala ngayo umntwana wakhe. Umzali asele ekunqwenela kukuba afumane umntwana wakhe nokuba imeko yakhe injani oku kokuba amazi kwaye abesecaleni kwakhe,” utshilo uGcotyiswa. 
USinazo unomntwana omnye oyintombazana oneminyaka elishumi. Ingxelo ithi umntwana zange nangemini enye ambuze umama wakhe ukuba uphi, kodwa umnqa xa esiva kuthethwa ngomama wakhe uyeka nantoni na ebeyenza amamele. 
Usapho luthi lwancedisana namapolisa, lwazenza iinzame ekubeni kufumaneke umntwana walo, kodwa iinzame zatsho phantsi. 
UGcotyiswa uthi wancedisa ngobungqina emapoliseni kodwa ezo nzame zatsho phantsi. Uthi bayile nasemagqirheni, kubathandazeli, nakwiicawe beyokufuna uncedo kodwa bebuya nelize. 
Ngethuba I’solezwe lisenza eli bali ngo2019, yayingathi umkhondo wokunyamalala kukaSinazo ukhona, kodwa akakafumaneki kunanamhla oku.",Yiminyaka wanyamalala  uSinazo!
"IZIMVO:  
Masiqale ngelithi ibisisinyikinyiki sabantu pha eBoardwalk ngenjikalanga yangoLwesine nangoLwesihlanu kwiTOPS at SPAR Wine Show 2019.  
Masitsolise elithi esi sibhalo asinazinjongo zokukhuthaza ukuselwa kotywala ngoko ke ingafane ibe kukufundisa ngeendidi zomdiliya omfaxangiweyo okhoyo. 
 Imbangi yokuba esi sibhalo sisiqale ngokugxininisa ukugcwala kwabantu kukuba yenye yezinto esenze asayithanda konke konke le nyhweba yokuzulazula igumbi neglasi ugalelelwa ithonsi lalo mdiliya ufuna ukuwuva.  
Xa abantu bebaninzi lo nto iye ithethe ukuba iifama zomdiliya okanye abadidiyeli bomdiliya abadume ngokwenza umdiliya okumgangatho oxhomileyo bayagcwala.  
Ufika ingumngcelele wabantu belinde neeglasi zabo kwizitendi zeThe Goose (umdiliya kaRetief Goosen), Beyerskloof, Kanonkop nooSpier.  
Ukuba ungumntu owaziyo umdiliya wakho uyakuqaphela ukuba siphawula ezi zine njengezona zikumgangatho kule nkqubo besikuyo.  
Oko sikwenziswa kukuba bezingekho iifama ezifana nooMeerlust, Uva Mira, L’Ormarins, Vergelegen neEben Sadie Family Wines.  
Njani ukuba ezona fama zenza umdiliya ongayiwayo zingabikho kumnyhadala omkhulu olu hlobo?  
Nangona kunjalo iye yalithuba lokubhaqa umdiliya omtsha kwizitendi zeefama ebesingazazi. Umzekelo siyithandile eyakwaWhalehaven (Cabernet Franc), Babylonstoren (Babel), Mhudi (Pinotage) neKeermont (Syrah). Side sathenga neebhotile ezimbalwa nathi.  
Nangona oonozitendi bebezama ukusifundisa ngezi bhotile zabo, ubufumanisa ukuba bangxamile kwaye nabantu bebengekho kumdla wasifundo ngenjikalanga. Ibingu “galela into le sizivele ukuba siyayithanda.” 
 Abantu abaqalayo ukusela umdiliya baye bafune obomvu ‘oswiti’ okanye ‘ongakrakriyo’ ngelabo kodwa ke singathi incasa yomdiliya yinto ehamba nesiqhelo, ayonto unoyithanda usaqala ukuyisela.  
Singabancoma abakwaTops ngelithi bakwazile ukutsala uluntu kulo nyaka kwaye neefama ebezikhona bezininzi. Kodwa ingathi inani lamatikiti athengiswayo kungafuneka balicuthe basuke bandise inani leentsuku okanye iinkqubo ngosuku ukuze kungagcwali ngohlobo ebekugcwele ngalo.  
Isikhalazo sokugqibela: Njani ukuba ubambe umcimbi womdiliya omfaxangiweyo kodwa ungabinaso isonka samasi (itshizi)?  
Iba ngumphokoqo ongenamasi xa injalo. Asinotya isonka esinenyama neePie zodwa kumcimbi wodidi ofana nowomdiliya.  
ITOPS at SPAR Wine Show 2019 iza kuza eMonti ngomhla wesixhenxe ukuyokutsho kowesithoba kweyeNkanga 2019.  
Amatikiti akutyabula iR185 uze ube neeyure ezine zokungcamla namphi na umdiliya simahla ngelo xesha. Ngelishwa abafundi bethu baseKapa bakuyibona kulo nyaka uzayo, ibipha ekuqaleni kweyeKhala.",Isigxeko-ncomo: Umnyhadala wokungcamla umdiliya omfaxangiweyo eBhayi
"Andinamazwi okuphalaza intlungu yam, Umphefumlo wam uxhelekile, Intliziyo yam intyumpantyumpeka kwichibi legazi, Ingqondo yam ikwingxinano, Amehlo wam afikelwe zinyembezi, Umzimba wam uwile, Umoya wam uyingxwelerha, Kwazi wena Thixo uba le nyhikityha yophela xa lindawoni ilanga, Kwazi wena Mdali uba le nyhudede yeyantoni, Ubuphi wena Thixo xa kusehla esi sehlo? Kwafika ukufa kungabhungisanga , Yagoqoza inqwelo yakulo nokufa kwakho, Izolanda abantu abatsha, Yabalanda abantwana beseze ngobuso elizweni, Ukufa kolutsha kuya ngokuxhaphaka, Kusishiye sikhubazekile emphefumlweni, UThixo makeze nelinye iqhinga lokulanda abantu bakhe.  
Lingavela phi ichiza lokoxuth’intlungu kubazali bethu? Mabathiml’okhohlel’esingeni ilizwe liyaphela, Mabavele ababonayo basikhanyisele sifun’umhlahlandlela, Uba yintakatho yamagqwirha mayibhange, Uba yintando kaThixo mayithandazelwe itshabhe, Uba yintando yomntu endinguye mayitshatyalaliswe, Iintliziyo zabazali bethu zizingxwelerha, Yintlungu ukungcwaba umntwana ubulindele uba uya kungcwaba, Makubhangiswe ukufa kolutsha.  
Lala ngoxolo Nozinga, Ushiya izigingqi zezilonda ezintliziyweni, Phumla ngoxolo Tyhopho, Eziny’izinto awekh’amandla okuzinqanda, Wang’umphefumlo wakho ungaphumla ngoxolo Nokwindla, Ukufa kufike kwachoph’emanxebeni, Kwavuka nezantlandlolo izivubeko, Ubazimele abazali bakho, Likufikele ityheneba elinguKufa, Usizimele isizwe, uzizimele iitshomi zakho, Kufik’ixesha lob’ulale obanaphakade ubuthongo, Ubazimele abalandeli nabathandi bakho, Bekufike uGqoloma wakugqolodisa, Hamba kakuhle Akhumzi, Ubiziwe emazulwini uyofezekisa idinga lakho noThixo, Sohlala sikukhumbula. 
 Kulusizi kwikhaya lakwaJezile, Kodwa sithi thuthu okwenzekileyo kufana nokudaliweyo, Niphucwe unyana wenu nisambuka, Ebemhl’umntwana ebukeka, Ebukubuku esisibuthu-buthwana esituku-tuku , Ukufa kwamrhwaphiliza ngesaquphe, Sasala sibamb’ongezantsi, Phumla ngoxolo Akhumzi, UMzantsi Afrika ulahlekelwe , Ubufana nentyantyambo kuthi, Intyantyambo ibisaziqhakazise ngobuqheleqhele, Suka yagecwa ngomkhont’ontlangothi-mbini phambi kwexesha, Salila ludano sidangele, Besisajonge lukhulu kuwe “Inene isitya esihle asidleli” Thixo wamadinga ethu, Tweza loo maphiko wakho, Usikhusele kwindlela esizihambayo, Asisindi kuba sihlakaniphile, Konke kungokuthanda kwakho, Intlakanipho yethu ayiyogqithi eyakho, Nakule intlekele kuthande wena, Siph’ubunganga bokuqhuba ngenkathalo, Uchophe kwezonqwelo zethu, Sithobele imithetho yendlela, Sihlale sikhuselekile, Singaphindi sizibone sesilila kwakho. “ISITYA ESIHLE ASIDLELI”",Inene isitya esihle asidleli
"UMPHATHISWA weSebe leNtsebenziswano kuRhulumento neMicimbi yeeNkosi, uGqirha Nkosazana Dlamini-Zuma, uhlabe ikhwelo kuluntu esithi maluyeke ukucinga ukuba izigqibo ezithatyathwa ngurhulumente ngokumayelana neCovid-19, zenziwa ngumntu omnye. 
  
  
UDlamini-Zuma ebethetha noluntu kumabonakude ngenjikalanga yangoMvulo etyakatya okuqulathwe kwintetho kaMongameli Cyril Ramaphosa athe wayenza ngoMgqibelo. 
  
  
URamaphosa ubhengeze ukuba ilizwe lidlulela kwisigaba sesibini (Level 2) sokuvalwa kweentshukumo elizweni ukusukela ngoLwesibini. Oku kuquka ukuvulwa kwamaziko aliqela abekade evaliwe kuLevel 3, 4, 5. La maziko aquka awokuzilolonga, athengisa utywala, ukuthengiswa kwecuba, iihotele, ukutyelela amanye amaphondo, iisinema, kwanokuya elwandle. 
  
  
UDlamini-Zuma ukwabhengeze ukuba imicimbi yesiNtu ivumelekile, kodwa abantu bangadluli kumashumi amahlanu. 
  
  
Ethetha ngezigxeko athe wazifumana ngokuvalwa kwecuba ixesha elide, kuquka nangethuba apho utywala bebukhe bavulwa, uDlamini-Zuma uthi izigqibo azithatyathwa ngumntu omnye. 
  
  
“Ayindim ophethe urhulumente. Nindinika amandla amakhulu kakhulu endingenawo. Urhulumente uphethwe nguMongameli, esebenzisana nabaphathiswa. Nokuba sele kuthatyathwa isigqibo, asiveli nje sithatyathwe, kuyaxoxwa, ukuze elowo nalowo afake umbono wakhe. Akukho mntu ovele athabathe isigqibo. 
  
  
“Ndim otyikityayo kuba umthetho utsho kanjalo, kodwa oko akuthethi ukuba eso sigqibo sithatyathwe ndim ndedwa. Xa kuthiwa kukho umntu omnye othabatha izigqibo zikarhulumente, oko kukujongela phantsi urhulumente wethu, ndicela niyiyeke lo nto,” utshilo uDlamini-Zuma. 
  
  
Ngokufanayo noRamaphosa, uDlamini-Zuma umemelele kuluntu ukuba luzikhathalele, kuba intsholongwane yeKhorona ayikapheli",Dlamini-Zuma: ‘Umthetho uthi ndim otyikityayo’
"IGolden Lions zibhengeze ukutyikitywa komdlali wangemva uSylvian Mahuza kweli qela.  
UMahuza uza- kwiiLions esuka kwiNWU-Pukke edlala kwiVarsity Cup, ebedlale indima enkulu kwimpumelelo yePukke yetayitile yeVarsity Cup kule sizini. 
“Andinamazwi okuvakalisa indlela endive kamnandi ngayo. Ndibulela eli thuba ndilifumeneyo lokudlalela iiLions. Ndizakulisebenzisa kakuhle.  
“Ndifuna ukuveza igama leNWU-Pukke kuba ndingene ngayo embhoxweni. Bendingenayo indlela yokuzakhela ikamva embhoxweni, kodwa iPukke ikwazile ukwenza izinto zenzeke ebomini bam. Bandikhulisile, bandinika nezakhono endinazo ngoku,” utshilo uMahuza. 
UMahuza uzakube edlala ngasemva kumdlalo weCurrie Cup, ozakube uphakathi kweeLions neBlue Bulls, eAlberton Rugby Club, ngoMgqibelo. IiLions khange ziqale kakuhle kwaphela kwiCurrie Cup yalo nyaka.",UMahuza utyikitywe ziiLions
"Amaqela amane alwela indebe yeMTN 8 aphindela etshatshalazeni kwilinge lawo lokuzibekela indawo kumdlalo wokugqibela.  
Iqela likaBenni McCarthy, iCape Town City, linethuba elihle lokuphumelela emva kokuba libethe iMamelodi Sundowns ngo’1-0 kumdlalo obuseCape Town Stadium.  
Kanti wona Amakhosi abambene neSuperSport United ngo’2-2 kumdlalo obunzima kakhulu eLucas Moripe Stadium.  
Ngempelaveki, omane la maqela azakulwa kubemdaka iisali kwilinge lawo lokugqibela lokulwela ukuzibekela indawo kumdlalo wokugqibela.  
IKaizer Chiefs yamkela iSuperSport United kumdlalo okulindeleke ube nzima kakhulu ngo’20:00 eFNB Stadium ngoMgqibelo.  
Yona iSundowns yamkela iCity kumdlalo ozakube useLucas Moripe Stadium. 
UMcCarthy uya ePitoli encumile ngoba iqela lakhe lihamba phambili – kodwa uyayaqonda ingozi elingagaxeleka kuyo iqela lakhe kwiDowns ukuba liyekelele umxakatho.  
Amakhwenkwe kaPitso Mosimane aza kufuna ukubuyisa isidima sawo emva kokukhutshwa kwiCaf Champions League yiHoroya kule veki.  
Nakubeni iqela lakhe labethwa kumdlalo wokuqala – kodwa uPitso usenalo ithemba lokuguqula izinto kumdlalo wesibini. 
 “Sinemidlalo exineneyo – kodwa ke siyazama ukumelana nayo yonke. Sisenalo ithuba lokwenza ngcono ePitoli. Ndizibonile izinto ezinje nesiphelo sazo – kodwa ibisisiqendu sokuqala esi,” watsho uPitso. 
UKaitano Tembo uyincomile indlela edlale ngayo iSuperSport United kumdlalo ogqithileyo kwaye uyabazi nobunzima ajamelene nabo njengomqeqeshi osemtsha kwanokuba iqela lakhe liziintshatsheli ezikhuselayo.  
Kwelinye icala, uGiovanni Soolinas, uphantsi koxinizelelo ngoba abalandeli bakhe bafuna indebe.  
IChiefs inethuba lokuya kumdlalo olandelayo ukuba umdlalo uphela kungekho gowuli emdlalweni.  
“Umdlalo ogqithileyo ubumhle. Sizimisele ukudlala kakuhle nakumdlalo wesibini. Inye indlela yokuphumelela indebe: kukufaka amagowuli emnatheni ngaphezulu kuneqela odlala nalo,” utshilo uSolinas kule veki. 
pedro.mapelo@inl.co.za",Aphindela etshatshalazeni amaqela alwela iMTN 8!
"UMajola oyinzala-mzi yale ndlu kuthiwa ngamaJola ungumzukulwana kaCirha wendlu yeshweshwekazi loMthwakazi, indlu leyo yaphela sele isenziwa iqadi likaDosini. 
 Indlu yaseqadini kaNgcwini yaba yintombi yoMthwakazi owayelishweshwekazi. Igama lalo Mthwakazi kwakusithiwa nguManxangashe. 
Lo Mthwakazi, uNgcwini wamfumana bephume ingqina nesizwe sakhe kwiiNtaba zakuNgele, Waze ke lo Mthwa wamenza ishweshwekazi kanti woseleba liqadi lokugcina undlunkulu kuba wayemthanda kakhulu ngenxa yokuba uManxangashe lo wayelichule lokupheka ukutya okumuncis’iintupha. Lo mfazi apha komkhulu wazala uCirha. 
UCirha ubuse eLothana apho walakha khona ikomkhulu lamaMpondomise. UCirha wazala unyana onguSabe inkulu; wazala amawele uKrancolo noGqubutsha; wazala imfusi uMhaga. 
USabe uzele uMthe nokwabizwa ngokuba nguMse, aphindwe abizwe nangokuba nguMhle. UMthe uzele uQengeba inkulu noNgxabane ukunene. 
UQengeba kuthiwa wafuduka eLothana waphindela kumanxiwa amadala ookhokho bakhe awayeseMzimvubu apho wazala unyana wakhe ogama linguMajola. 
Kuthiwa mhla wazalwa uMajola kwabonwa inyoka emva kwale ndlu wayezelelwe kuyo. Emva kwethuba lo nyoka yaphinda yabonwa izisongele apha efukwini. Yangaziwa ke loo nto kwaphela kusithiwa lo nyoka liwele lakhe. Igama lalo nyoka kuthiwa yinkwakhwa, (elinye igama layo ngumtshantshakazi). Yaqalela lo mini ke le nyoka ukuhlonitshwa ngamaMpondomise. 
Le nyoka ke yaphinda yabonwa ifile ecaleni kwesidumbu sakhe emva kokuba ebulewe emfazweni. UMajola waswelekela empini ekungekho mntu waziyo ukuba yayiyimpi yamani namani na. Kuthiwa ngethuba lokusweleka kwakhe kwakusebumnyameni wasala yena yedwa edunduluzile. Kwaphuthunywa kusasa ukuba angcwatywe. Isimanga nantso inkwakha ebomvu ingumrhula ilele tswi ngakuye qelele. Onke amanxeba abefanele ukubasenkosini kunye negazi abonwa ekule nyoka. 
Isidumbu senkosi sabonwa simsulwa singenalo nenxeba. Kwaba sekucaca ukuthi makuthiwe nguMajola uvukile waba yinyoka. Ukususela ngoko yaba ngumthetho ukuba olu hlobo lwemirhula, inyoka, maze lubekwe embekweni ngumntu wonke lungaze lusiwe sandla lubethwe lubulawe. 
UMajola uzele uNgwanya. UMajola yiyona nkosi yathi yaduma kangangokuba amaMpondomise alikhankanya rhoqo igama layo xa enqula. 
UMajola kunye nonyana wakhe uNgwanya bangcwatyelwa eThina. UNgwanya ozalwa nguMajola uthe akuba efile uyise uMajola lowo, kwangena unyana wakhe lowo esikhundleni sakhe sokuphatha isizwe samaMpondomise. 
UNgwanya yena wesuka kumanxiwa aseMzimvubu waya kwakha eThina phantsi kukaGqunu. Imbali zithi, naye uNgwanya wafa ngomkhonto ebulawelwa emfazweni, waza ke wangcwatyelwa esizibeni phantsi kukaNoweka, eThina. Esi siziba naso xa usijongile ngathi siyaqhwanyaza kwelo gophe liya eMphemba eMt Frere. 
Ngenxa yokuba kwangcwatyelwa uNgwanya esizibeni amanzi eThina abonakala eyindawo engcwele kuba kuwo kuhlala izinyanya. Emva kokuba engcwatyelwe eThina uNgwanya kwavela isiko lokuxhelwa kwenkomo isiwe esizibeni kuNgwanya. 
Xa kuyiwe kuNgwanya esizibeni eThina bekusiyiwa ngamaxesha amabini kuphela, ngethuba la- xa kumpondozankomo kusasa nangorhatya lwamagqaza. Kwakubakho amachule alo msebenzi wokusela uBayethe inkomo esizibeni. La machule kwakufuneka agaqe ehle ngeengcongolo afike ayinyengeze elunxwemeni inyama, abuye umva angabonani neenduna zasemlanjeni. Abuye akrobe, nyongo, nyongo, thu. Ukuba inyama yamkelekile iya kudada iye esazulwini kancinci, ijikeleze khona umzuzu; emva koko ithi qumbu shwaka. Sithi yalulu, yalulu isiziba. 
Ukuba umnikelo waliwe awuyi enzulwini esazingeni, inyama idada elunxwemeni isuke ithiwe ywi imke ihlise umlambo. Ukuba yaliwe makubhuduzwe kuxhelwe enye inkomo etyebe kakhulu isiwe esizibeni kwakhona. 
UNgwanya uzele uPhahlo; uPhahlo uzala uSontlo nokwabizwa ngokuba nguHlontso; uSontlo uzala uMngcambi kwindlu enkulu aze ekunene azale uMgabiso. Xa silandela indlu enkulu kaMngcambi yena uzele uMyeki; uMyeki uzala uMatiwane; uMatiwane uzala uMhlontlo; uMhlontlo uzele uTshalisi; uTshalisi uzele uSigidi. 
Kwicala likaMgabiso uzele uVelelo ozele uDiko yena uzele uMditshwa; uMditshwa uzele uTshazi; uTshazi uzele uLutshoto; uLutshoto uzele uDilizintaba. Umninawe kaDiko ozalwa nguSontlo nguMandela. 
Xa silandela imbali yakhe ke kwafuthi uMyeki, uMyeki ubazele nabanyana, uMbhali, noJubase, noDemane, noMcelu, noMtshotsho, noNangu, noXoki, noNotshweleka. 
Aba ke bathuthwa bathiwe: “Majola, Jol’ inkomo ingeyoyakhe, Ngwanya, Mthe, Sabe, Mphankomo, Mpondomise, Mthwakazi, Qenqeba, Cirha, Somarhwarhwa, Somadolo, Sihlobo senunu, Rhamba liyathwethwa, Zwelibanzi, Sihlobo sikaMatiwane, Sizukulwana somThwakazi, Sizukulwana seLawukazi, Njobende, Marholisa, Dada ngesabhokhwe kumaKhumsha, Hashe elingavumi kubhosolwa, Ndlebe zolu didi ngamaholoholo, Isilo uMajola esithi sakuvela amadoda akhahlele, Abafazi bona bayeka yonk’ into abayenzayo, Nezulu liyangqina lithi: “Jol’ inkomo ndiyeke !” Thumba elibomvu entla kwedolo, Mfazi obele nye phesheya komlanjana, Manz’eThina anobulawu bokuhlamb’iinkosi zamaMpondomise, Owele kulo akabi saliwel’iTsitsa engadlulanga komkhulu!",Isiduko sikaMajola
"UFIKE e-ICC eMonti ebonakala ekhaphukhaphu, eneempawu zokudlamka ezikhatshwa luncumo ebusweni kwanesinxibo esithi ‘ndijonge’. 
Phambi kokuya kwinginginya yoluntu, uNongqiza – isiqhulo sikaLindiwe Sisulu – uxhawule amalungu eANC Women’s League, ewancamisa ngendlela enobubele. 
Emva koko uzibandakanye nomdaniso obulungiselelwe yena liqela lexilongo, wandula ukuya kuloo nginginya ibimlinde ngomonde ngaphakathi eholweni e-ICC. 
Abantu kuye babona ilungu leANC elingaphelanga nje ukucikidwa nokuphiwa ubuhle, kodwa elicikidwe futhi lacikidiswa kwizithethe zeANC. 
Kuye babona umchasi wobuqhophololo, ithemba kwanenkokeli “engavuselela” iANC. 
“Ngoyena mntu ndimthembileyo, uzelelwe kwiANC futhi wayisebenzela esemncinci. Into yokuba uzalwa nguWalter noAlbertina Sisulu ayithethi kakhulu, thina kuye sibona umntu ongayihlangula futhi ayihlaziye iANC yethu ebonakala ithe mome eludakeni lobuqhophololo,” utshilo umxhasi kaLindiwe Sisulu ocele ukuba angachazwa ngegama. 
Kule ndibano yase-ICC uLindiwe Sisulu ebemenywe yiANC Women’s League yaseMnquma apho iinjongo ibikukumcela ukuba angenele ugqatso lobuMongameli kwiANC. 
Zonke iingingqi zeANC eMpuma Koloni bezimelwe kule ndibano yase-ICC. Bekukwakho nabaxhasi beANC abebebanga ngelithi basuka eNtshona Koloni, Limpopo, Mntla Koloni, Rhawutini, Mntla Ntshon naKwaZulu Natal. 
Bonke baphawule ukuba bafuna uSisulu ukuba athabathe iintambo zolawulo kwiANC, kuba uyinkokeli enika “ithemba futhi engenachaphaza kubuqhophololo.” 
Ephendula, uSisulu uthe: “Ndinivile nonke nithetha, nisithi niyavuya kuba mna andikho phantsi kwesandla sosapho lakwaGupta. Ewe kunjalo. Andikho phantsi kwesandla sakwaGupta, endaweni yoko ndiphantsi kwesandla seANC.” 
“Ukuba nithi mandikhokele, ndithembiseni ukuba niza kubasecaleni kwam xa sihamba le ndlela yokuvuselela iANC. Ndithembiseni ukuba niza kuba secaleni kwam, ukuze sibezizicaka ezichasene nobuqhophololo. Ukuba ke niyavuma ukwenza njalo, nam ndiyavuma ukungenelela ugqatso,” utshilo uSisulu. 
Eluvuma nje olu gqatso, uSisulu sele efumene iintsikelelo kwinkosi yamaGcina uNkosi Daluxolo Jezile waseSinqumeni eNgcobo, indawo ekufuphi naseQutubeni apho ooSisulu bazalwa khona.",UNongqiza kugqatso lobuMongameli kwiANC
"UMBUTHO iANC eMpuma Koloni uthi ukukhutshwa kwengxelo yoMkhuseli woLuntu edyobha iinkokheli zephondo kuwenza uzibuze kutheni ikhutshwa “ngexesha lonyulo loorhulumente basemakhaya?” 
Le ngxelo, ebhengezwe nguAdvocate Busisiwe Mkhwebane, ngoLwesihlanu (08 kweyeDwarha), ifumanise ukuba kubhunyulwe iR1.1 million kumasipala waseMbizana (osele usaziwa njengeWinnie Madikizela-Mandela ngoku), mali leyo athi uMkhwebane yaya ngokungafanelekanga kwizandla zeNkulubaphathiswa noSihlalo weANC uOscar Mabuyane, uNondyebo weANC noMphathiswa uBabalo Madikizela kwakunye neANC ephondweni. 
Ngokwengxelo kaMkhwebane, uMabuyane kuthwa ufumene ngokungafanelekanga imali eyiR450 000, uMadikizela yayiR350 000 ze iANC yephondo yafumana iR280 000. 
Le mali, ngokwengxelo, yayihlelelwe inkonzo yesikhumbuzo kamam’ uMadikizela-Mandela ngo2018. 
Ingxelo ephuma kuMkhwebane ithi le mali yeR450 000 yaya kulungiso lwendlu yomzi kaMabuyane eMonti. Kodwa uMabuyane uyakuphika oku, esithi yena waboleka imali kuMadikizela. 
Kwimbalelwano ekhutshwe kule veki, iANC ithe: “Kungelishwa ukukhutshwa kwale ngxelo xa kanye kungexesha lonyulo loorhulumente basemakhaya.” 
“Le ngxelo kwanexesha ekhutshwe ngalo igqamisa ingcamango yokuba uMkhuseli woLuntu uthe gabhu kwipolitiki yangaphakathi (kwiANC) kwakunye nezigqubu zangaphandle zepolitiki,” utshilo unobhala weANC ephondweni uLulama Ngcukayitobi. 
UNgcukayitobi uthi le ngxelo kaMkhwebane ibigqityiwe kwiinyanga ezimbini ezidlulileyo. 
Kodwa iOfisi yoMkhuseli woLuntu, ngokwesithethi uOupa Segalwe, iphindisile kula mabango eANC isithi “awanasihlahla”. 
“Umbuzo efanele ukuzibuza wona iANC ngowokuba ingaba yaxhamla na kwimali eyabhunyulwa kumasipala neyayihlelelwe ukuthutha abazili basiwe kwinkonzo yesikhumbuzo kaNksk. Winnie Madikizela-Mandela,” utshilo uSegalwe. 
USegalwe ukwawaphikile amabango okuba le ngxelo yayigqitywe kwiinyanga ezimbini ezidlulileyo, esithi ngenyanga yeKhala kulo nyaka, bekukhona bafumana impendulo kwabanye babantu ababandanyekayo kolu phando. 
“Xa zonke iingxelo (zeempendulo) zingene iqela lophando kuye kufuneke liziphengulule, lenze uphando futhi liqiniseke ngomgangatho wazo,” utshilo uSegalwe. 
UNgcukayitobi uthi uMabuyane noMadikizela baza kuzisa phambi kwekomiti yalo mbutho ehlola ukuziphatha kwamalungu. 
Kusenjalo, uMabuyane noMadikizela bakwavakalise ukuba baza kuyidlulisela ezinkundleni zomthetho le ngxelo nanjengoko bebanga ngelithi izele izikroba. 
AmaKomanisi asephondweni athi izityholo zobuqhophololo yinto enobuzaza kakhulu, atsho esithi izindululo zeANC mayelana nezehlo zobuqhophololo zifanele ukumiliselwa ngaphandle kokujongwa igama.",ANC: ‘Ngexesha lonyulo Mkhwebane?’
"IMIBUTHO ezimeleyo yasekuhlaleni inoxanduva lokufundisa uluntu ngamalungelo awo.  
Usekela mphathiswa wezobulungisa uJohn Jeffery ukhuthaze le mibutho ukuba ibe likhonkco kubantu basekuhlaleni neenkonzo zabo abazizuza kurhulumente. Ukuthethe oku kwindibano yale mibutho ebibanjelwe e-ICC eMonti nebiququzelelwe ngomnye wale mibutho iHuman Rights Foundation.  
UJeffery uthe, le mibutho inamagunya okunyanzelisa amasebe karhulumente akhuphe ingxelo engeenkonzo zikarhulumente, ayithathe le ngxelo ayidlulisele eluntwini.  
“Qinisekisani ukuba urhulumente uyaphendula ngakwenzayo. Ngelinye ixesha ubona ezincwadini zikamasipala kubhalwe ukuba kwakhiwe izindlu zangasese kwindawo ethile zibe zingekho, kulapho kufanele ukuba nithathe amanyathelo,” uzekelise ngelo uJeffery.  
Abathunywa bemibutho ngemibutho ejongene neemfuno zoluntu bafumene ithuba lokuzityanda igila kusekela mphathiswa uJeffery. Omnye waba bathunywa ubalise ngesiqhelo esenzeka kummandla wakhe.  
Lo mthunywa uthe, “Kukho amaxhegwazana ashiyeke nabazukulwana kuba oonina sebengasekho, siyawathatha siwase kumantyi ngelizama ukuwancedisa afumane isibonelelo sokondla aba bantwana.  
Umantyi axelele lo mama mdala ukuba makayokhangela ootata baba bantwana apho intombi yakhe yayimithe khona, omnye mhlawumbi wayemithe eseKapa okanye eGoli, libe phofu ixhegwazana elo lingayazi noba lizakufika liqale ngaphi ukukhangela kuloGoli.”  
UJeffery uthe, inyathelo elifana nelo alikho semthethweni. “Awukwazi ukuthi oogogo mabayokhangela ooyise babazukulwana ibe intombi yakhe eyamzalela bona ingasekho. Ukuba umantyi uthetha lo nto xelelani isebe lobulungisa.”  
Ukwathe, le mibutho mayifundise uluntu ngokufanele ikwenze ukunyanzelisa amadoda angondliyo ahlawule imali yesondlo, kwakunye nokufaka isithintelo ngakwabo babahlukumezayo.  
Elinye ilungu likhale ngamalungu ebhodi ejongene nesikolo enzakuphela okufunwa yinqununu yesikolo. UJeffery uphendule ngelithi, uluntu malisebenzise amagunya alo lonyule abantu abanenkathalo.  
Ukwathe, uluntu maluseke imibutho yasekuhlaleni ezakujongana neemfuno zoluntu ngokomgaqo siseko.  
Uthe ikhona inkxasomali kwisebe lobulungisa ephuma kumazwe emanyano yaseYurophu, kwaye inceda nawuphi na umbutho ojongene neemfuno zoluntu.  
johnnie.isaac@inl.co.za",Imibutho yasekuhlaleni noxanduva kuluntu
"IINTSUKU zifinyeziwe, nexesha sele lisondele. Umhla wesithathu kweyeThupha ukwisithuba esingangenyanga ukusukela ngoku. 
Amaqela ezopolitiko, kuquka nabagqatswa abazimeleyo, bamaxhaphetshu bezama ukurhwebesha abavoti ukuba bavotele imibutho yabo. 
Wonke ubani (amaqela ezopolitiko noozimele-geqe) uthembisa ngobunganga bakhe esithi umhla mnye ngulo wesithathu weThupha kunyaka ka2016. Kazi yozala nkomo ni na? 
Nanjengoko besitsho abahlalutyi bezopolitiko, ulonyulo luka2016 lolona lubaluleke nangakumbi kwinkqubo yedemokhrasi yeli. Phakathi kwezinye zezinto ezenza lubaluleke kukuba kokokuqala iqela le-Economic Freedom Fighters lingenela. 
Okwesibini kukuba kukho ukudontsisana okumandla ngoomasipala abambaxa esinokubalula kubo iNelson Mandela Bay equka iBhayi, Tinarha neDespatch. Onke amaqela ezopolitiko abonakala ezimisele ukuzixhwithela kule Nelson Mandela Bay ephethwe yi-African National Congress. Okuqaphelekayo, futhi, kukuba uninzi lwamaqela ezopolitiko lunesimbo sokugxila kwiimpazamo zelinye iqela xa lugaya inkxaso, endaweni yokuthi thaca ezona zinto bangazenza ukuphucula impilo yabantu. Kodwa ke noxa kunjalo, iyaziwa eyokuba oosopolitiki liculo labo elo nokuba ungaya kweyiphi na indawo. 
Kangangendlela le lusenkcochoyini ngalo ixesha lokugaya inkxaso, ungade ulibale noyena mntu ubalulekileyo kwesisizikithi sepolitiki. Abantu kwiindawo zabo zokuhlala ngabo abalulekileyo. Inkqubo yedemokhrasi ivumela abantu ukuba benze izigqibo zokuxhamlisa ubomi babo, besebenzisa ivoti. Ivoti sesona sixhobo sokuvakalisa imvakalelo zoluntu ngabakufunayo. Yiyo loo nto xa sithetha ngolonyulo loomasipala sisithi lolona lubalulekileyo, kuba umntu ufumana ithuba lokuvotela umntu amaziyo nathemba ukuba uyakuba sisicaka sendawo leyo yakhe, azise uphuhliso eluntwini.","Iintsuku zifinyeziwe, ulonyulo lusondele"
"Umqeqeshi waMaBhoko-bhoko, * -Allister Coetzee, uzibhaqa efuthaniswe luxinizelelo kwakhona emva kokungaphumeleli kweqela lakhe kwiveki ephelileyo eDublin. 
UMzantsi Afrika uvuthululwe kanobom yi-Ireland ngo’38-3 kumdlalo wovavanyo – into emshiye emunqelwe uCoetzee futhi kunzima nokucacisa eyona nto ebangele iiBoks zibethwe kangaka.  
Aqale kakuhle AmaBhoko-bhoko kulo nyaka, ngakumbi kwimidlalo ebilapha eMzantsi Afrika – apho abethe amazwe afana ne-Argentina neFrance – kodwa ngoku kukho abathi makahambe emva kweziphumo ezingancumisiyo kwimidlalo embalwa edlulileyo. 
UMzantsi Afrika udibana neFrance kumdlalo wovavanyo ngo-21:45 eStade de France, eSaint Denis, ngoMgqibelo.  
UCoetzee nabadlali bakhe banoxanduva lokuquma ihlazo balungise iimpazamo abazenze eDublin.  
UCoetzee uyazi ukuba abadlali bakhe kufuneka banyuse umxakatho neengqondo zabo zibe semdlalweni ngokupheleleyo.  
“Kunyanzelekile siyiphucule indlela esidlala ngayo xa sidibana neFrance,” utshilo uCoetzee. 
pedro.mapelo@inl.co.za",Inkala ixinge etyeni kuMaBhoko-bhoko
"Amaqela azakuthath’inxaxheba kwimidlalo yokhuphiswano lweNedbank athelekisiwe namhlanje eGoli. Le tumente izakudlalwa ngamaqela adlala kwi-Absa Premier Soccer League, kwiNational First Division nadlala kwi-ABC Motsepe League. Iqela elikhulu eMpuma Koloni, iChippa United, izakudlalela ekhaya xa idibana neWitbank Spurs ngomhla ongekaziswa. Kanti yona i-EC Bess edlala kwiMotsepe izakudlala ne-Orlando Pirates. Iindawo nemihla yemidlalo izakubuya yaziswe ekuhambeni kwexesha, itshilo iPSL.     Amaqela athelekiswe ngolu hlobo:    Stellenbosch FC v Kaizer Chiefs Platinum Stars v AmaZulu EC Bees FC v Orlando Pirates Mamelodi Sundowns v Mariveni United  FC Cape Town v Baroka FC Free State Stars v Highlands Park Cape Town All Stars v Bidvest Wits  Jomo Cosmos v United Rovers Chippa United v Witbank Spurs Buya Msuthu v Bloemfontein Celtic Golden Arrows v Maritzburg United Polokwane City v African All Stars Royal Eagles v SuperSport United Acornbush United v Cape Town City KwaDukuza United v Ajax Cape Town Days FC v Mbombela United    
Amaqela azakuthath’inxaxheba kwimidlalo yokhuphiswano lweNedbank athelekisiwe namhlanje eGoli. Le tumente izakudlalwa ngamaqela adlala kwi-Absa Premier Soccer League, kwiNational First Division nadlala kwi-ABC Motsepe League. Iqela elikhulu eMpuma Koloni, iChippa United, izakudlalela ekhaya xa idibana neWitbank Spurs ngomhla ongekaziswa. Kanti yona i-EC Bess edlala kwiMotsepe izakudlala ne-Orlando Pirates. 
Iindawo nemihla yemidlalo izakubuya yaziswe ekuhambeni kwexesha, itshilo iPSL. 
 
   
Amaqela athelekiswe ngolu hlobo: 
 
  
Stellenbosch FC v Kaizer Chiefs 
Platinum Stars v AmaZulu 
EC Bees FC v Orlando Pirates 
Mamelodi Sundowns v Mariveni United  
FC Cape Town v Baroka FC 
Free State Stars v Highlands Park 
Cape Town All Stars v Bidvest Wits  
Jomo Cosmos v United Rovers 
Chippa United v Witbank Spurs 
Buya Msuthu v Bloemfontein Celtic 
Golden Arrows v Maritzburg United 
Polokwane City v African All Stars 
Royal Eagles v SuperSport United 
Acornbush United v Cape Town City 
KwaDukuza United v Ajax Cape Town 
Days FC v Mbombela United",IiChilli Boys zidlalela ekhaya kwiNedbank Cup
"USOFASHONI uzenzele igama ngokuqaqambisa imvelaphi yakhe yokuba ngumXhosa, uLaduma Ngxokolo, uthiwe jize ngewonga elikhethekileyo eMonti ngoLwesine, elinikwa nguOscar Mabuyane, onguMphathiswa wezeZimali, uPhuhliso lwezoQoqosho, ezoKhenketho kwanezeNdalo kweli phondo.  
 
UNgxokolo, owasungula inyathelo lemithungo iMaXhosa by Laduma ngo2011, uzenzele igama kwihlabathi jikelele ngeempahla zakhe zexabiso ezithandwa kunene.  
 
Ngokokutsho kwakhe, eli linge waliqala eBhayi apho azalwa khona, ejolise ekwenzeleni amakrwala iimpahla zokunxiba, kodwa ngoku iimpahla zakhe zinxitywa ngumntu wonke futhi ziboniswa kumaqonga efashoni kwihlabathi jikelele. 
 
Eli wonga likhethekileyo likaNgxokolo (32), ulinikwe kumsitho wamawonga ezokhenketho ephondo iLilizela Tourism Awards kwihotele iThe Venue eHemingways ngokuhlwa kwangoLwesine. 
 
Ebalisela I’solezwe lesiXhosa emva kokufumana eli wonga, uNgxokolo uthe: “Ndiziva ndiwongekile kakhulu kukuqatshelwa ngurhulumente waseMpuma Koloni ngemisebenzi yam. Ndiyavuya kakhulu kuba abantu abaninzi abayifumananga le nyhweba yokuwongwa ngemisebenzi yabo. Enkosi Mpuma Koloni!” 
 
“Ndikhenketha ihlabathi lonke ngokomsebenzi wam, futhi apho ndikhoyo ndithetha ngolwimi lwam isiXhosa kwaye ndiphakamisa nenkcubeko yeli phondo. Andisokuze ndiyilibale imbali nemvelaphi yam, yiyo le nto apho ndikhoyo ndiye ndizidle ngabantu baseMpuma Koloni,” utshilo uNgxokolo. 
 
Ethetha phambi kokuba awonge uNgxokolo, uMabuyane uthe: “Siqonde ukuba makhe sijonge apha kuthi oyena mntu wenza utshintsho olumangalisayo kwicandelo lezokhenketho nefashoni. Sibone engekho omnye umntu ngaphandle kukaLaduma Ngxokolo. 
 
ULaduma ubona ukubaluleka kwisiXhosa sethu, yiyo lo nto sibone ukuba masimwonge ukuze simphe amandla akhule nangakumbi.” 
 
UMabuyane uthi xa ulutsha lungabonela kuNgxokolo, kuninzi olungakuzuza kwezoshishino.  
 
“ULaduma ukhulela eZwide, endaweni yokuleqa izinto zangoku, wabona ukuba makaqaqambise ukubaluleka kwenkcubekho yethu thina maXhosa. Yile nto sithi kukuphila ngenjongo, le nto yenziwa nguLaduma.”",Laduma Ngxokolo: ‘Enkosi Mpuma Koloni!’
"UKELLY Khumalo uthi kumthathe iinyanga ezilithoba zonke ukupheka icwecwe lakhe asandul’ ukulikhupha elibizwa Kelly Khumalo Unleashed ngenxa yendlela azive ngayo ngethuba esalipheka.  
UKhumalo ebencokolela I’solezwe lesiXhosa eMonti ngethuba lohambo lwakhe lokwazisa ngeli cwecwe eMpuma Koloni. 
Le mvumikazi, eqhayisa ngeminyaka elishumi elinesihlanu ithubeleza kumanzithinzithi endlela yomculo, ithi igagene neemvakalelo ezohlukeneyo ngethuba isenza eli cwecwe. 
“Eli cwecwe lifune ndikhangele zonke iikona zobomi bam – ezo zimbi kwanezo zintle,” utshilo. 
UKhumalo uthi ebekhe wafikelwa nalilixa apho ebesele ekhalele nokubhala umculo. 
“Ndikhe ndafikelwa lixesha apho besele ndingafuni nokokubhala, ndahlangabezana noxinizelelo lwengqondo kuquka nokwamkela ubizo lakwamoya,” kubalisa uKhumalo. 
Uthi kwangeli xesha ebezibuza ukuba uthando olu luyintoni na. 
“Oku kundincede ndazikhangela, ndazazi ukuba ndingubani kwaye ndazithanda kunjalonje ndazixabisa nangakumbi.” 
Uthi eli cwecwe ulibize Kelly Khumalo Unleashed kuba ebekholelwa ukuba ubani kufanele azigocagoce. 
“Akusoze ukhululeke xa ungakwazi kwamkela izinto ezithile ngawe,” utshilo. 
UKhumalo uthi eli cwecwe befuna ibe licwecwe lolonwabo. “Kodwa ngoku liveza iimvakalelo, ukudandatheka nokuphoxeka.” 
Iingoma ezikulo ezifana noJehova, Strong Woman, Ngiyazithandela, Intliziyo yam nezinye – zithetha ngolonwabo kwakunye nokwamkela iimeko ngohlobo ezilulo. 
Usebenze kulo noVusi Nova kwakunye noBrenda Mtambo nanjengoko becula kwezinye iingoma. 
Ebalisa ngokwamkela ubizo lobugqirha, uKhumalo uthi ubani akazikhetheli koko lubizo olumkhethayo. 
“Bendihleli ndisazi ukuba kukhona okohlukileyo ngam kodwa bendingazi ncam ukuba kuyintoni na.” 
Le nzwakazi ithi ukuzinikela akukho lula kuba kufanele uyeke ezinye izinto ezikombetheyo zife. 
“Ke ngoku kuye kufuneke uyekele amandla angasentla akulawule. Uye ubone izinto ngokohlukileyo ngoku. Apha uyakhokelwa, wenza nezigqibo ezizizo uthe qwa ngokuba iindlela zakho zithe tye,” kubalisa uKelly. 
Ukwathi akuthandayo ngobomi kukuphaphama kusasa inyama isenomphefumlo, uncokole nabantu ze ubachukumise ngamazwi akho. 
Simbuza ngendlela aziva ngayo ngezinto ezithethwa ngabantu ngaye. 
“Oko ukuthetha ngomntu okanye ukubona komnye umntu kusisipili somntu onguye, ubona isiqu sakho. Ungabubona njani ubuhle komnye umntu ungabuboni kuwe? Ungavuyisana njani naye ungavuyisani nesiqu sakho? Ungawathetha njani amazwi akhayo ngomnye umntu xa ubona kungekho nto enokwakha wena ? Yonke le nto iqala kuwe,” uvale ngalo mazwi. 
Icwecwe lakhe liyafumaneka kuzo zonke iivenkile zomculo. 
simphiwe.freddie@inl.coza",‘Ungabubona njani ubuhle komnye umntu ungabuboni kuwe?’
"UYINKOSIKAZI engabikwa hlaba, eziqhathulela ngeenyawo zayo, kodwa uthe mhla engena kwinkqubo yokuzivulela ishishini lakhe kule nyanga waxelelwa ngabasemagunyeni ukuba ubhubhe kweyoKwindla kulo nyaka, kwaye nomzi wezidumbu obelele kuwo uyaziwa. 
 Eli libali likaNompumelelo Ntsizi (34) waseMqanduli. UNtsizi wothuke waphantsa ukuya kuwa phantsi akuva ukuba kuthwa ubhubhile ngoko ke akanakukwazi ukuvula ishishini.  
Amaxwebhu esiqinisekiso (certificate) sokubhubha kwakhe atyikitywe kwisebe lezaseKhaya kuCentane, ze angqinwa nguNkosi Mphuthumi Somana waseKhobonqaba kuCentane.  
Umzi wabangcwabi iMbonjeni Funeral Services eGcuwa nguwo otyikitye kula maxwebhu akwisebe lezasekhaya kuCentane, ngelithi isidumbu sikaNtsizi besilele kubo.  
Amanani esazisi kaNtsizi asinike wona afana nqwa nalawo agcwaliswe kuxwebhu elingqina ukuba ubhubhile. Ukuba kwenzeke njani oku akwaziwa mntu.  
UNtsizi uthi zange walahlekelwa sisazisi. Ebalisela I’solezwe lesiXhosa, uNtsizi uthe: “Bendiyobhalisa inkampani yam ze emva koko ndaya ebhankini kuba ndifuna ukuba neakhawunti yeshishini eli lam. Ebhankini kuye kwathiwa kukho ingxaki ngesazisi sam ze kwathiwa mandiye kwiSebe lezaseKhaya, babe nabo bebeza kundivulela ishishini bendixelela le nto inye yokuba ndibhubhile.”  
“Ndithe ndakuya kwisebe lezaseKhaya ndothuka xa kuthiwa ndibhubhile. Ndithe ndakuyibuzisa le nto yam ndaxelelwa ukuba isiqinisekiso (certificate) sam sokubhubha senziwe kwisebe lezaseKhaya kuCentane,” utsho uNtsizi. 
 Akuva ngoku, uNtsizi ungqale kuCentane kwisebe lezaseKhaya eyokubuza ngokubhubha kwakhe.  
“Ndifike ndothuka xa ndiboniswa amaxwebhu okuba isiqinisekiso sokubhubha kwam sityikitywe kweyoKwindla kulo nyaka. KuCentane ndacela ukuboniswa la maxwebhu, axela ukuba ukugcinwa komzimba wam bekukumzi wabangcwabi iMbonjeni Funeral Services eGcuwa kwaye kuthwa ndibhubhe ngokwendlela eqhelekileyo (natural cause).  
“Kuthwa umntu oye waqinisekisa ukuba uwubonile umzimba yinkosi yakuCentane egama linguMphuthumi Somana. Ndiye ndamfowunela ndimbuza le nto uMnu. Somana,  watshona evela. Kukho nomntu okuthwa ngumzala wam, ekuthiwa watyikitya. Ndiye ndamfowunela loo singamzala, akabamba fowuni,” utshilo uNtsizi.  
Sibuze uNkosi Somana ngalo mba, ukuphendula, wathi: “Ndivile ngalo mba, futhi ndiphantsi phezulu ukungena ezingcanjini zawo ukuqonda ukuba ngubani lo mntu weza kum wathi mandityikitye into ethi uNompumelelo Ntsizi ubhubhile.” 
Le nkosi ithi ngokwenkqubo yayo, ayityikityi siqinisekiso sokubhubha komntu ibe ingenalwazi lwakhe.  
Simbuzile ukuba uyamazi kusini na uNtsizi, wathi: “Andimazi uNompumelelo Ntsizi. Mhlawumbi impazamo kukuba lo mntu oze kum othi uNompumelelo ubhubhile, ngumntu endimaziyo. Ndiza kujongisisa iimpepha zam.” UMister Mbonjeni weMbonjeni Funeral Services, sithetha naye ngomnxeba, yena uthe: “Akukho nto ndingayilungisa, andiyazi lo nto mhlobam, ndiqala ukuyiva ngawe ngoku. Andimazi lo mntu othetha ngaye.” 
 Kwalapha emnxebeni, uMbonjeni uxelele intatheli ebhala eli nqaku ukuba urhalela ukudibana nayo ayixelele “inyani”, kodwa waphinda watshintsha akubuzwa yeyiphi le nyani athetha ngayo xa kuqala ebethe akazani nasidumbu sikaNtsizi ophilayo.  
Simbuze ukuba yintoni le ebangela ukuba athi ufuna ukudibana nentatheli ebhala eli bali, wanomsindo wenyuka apha esithi “uyaxoka khange ndithi ndiza kuthetha inyani”, ze emva koko wagadlela phantsi ifowuni.  
NgoLwesibini kule veki, uNtsizi ebeye kwisebe lezaseKhaya eGcuwa emva kokuba bemfowunele.  
Uthi uxelelwe ukuba inyewe yakhe isephantsi kophando.","‘Bathi ndibhubhile, kwabonwa nesidumbu’"
"Umdlalo wentenetya obujongwe ngamehlo abomvu obuphakathi kweentokazi ezigqwsileyo ezimbini ufikile waphinda wedlula. UGarbine Muguruza ufumene indebe yakhe yokuqala yeWimbledon ebomini bakhe emva kokoyisa igqala uVenus Williams kumdlalo wamagqibela kankqoyi obuseCentre Court namhlanje. Intomb’ endala yakwaWilliams ebincwase ukwenza imbali kwiWimbledon ixikixene kwanzima noMuguruza imizuzu engamashumi asixhenxe anesixhenxe yonke – kodwa yabethwa ngo’7-5, 6-0. UMuguruza, 23, uphumelela le ndebe encediswa ngumqeqeshi wakhe uConchita Martinez – owabalinenekazi lokuqala laseSpain ukuphumelela iWimbledon ngo’94 emva kokubetha Martina Navratilova. 
 
Ngokubethwa kwakhe uWilliams namhlanje uphoswe lithuba lokuba yeyona ntshatsheli indala ngeminyaka yeWimbledon. Ubenethamsanqa uMuguruza ngethuba esinda amatyeli aliqela kwiiseshini zokuqla kulo mdlalo – ngelishwa lakhe uVenus akwakazwanga ukuwusonga umdlalo – into ethe yamchana ekupheleni komdlalo. Kunyaka uVenus Williams awaphumelela ngawo indebe yeWimbledon yokuqala, yena uMuguruza wayeneminyaka emithandathu nje qha. Ngoku igama lale ntokazi lizakubhalwa ecaleni kwamagama abadlali bentenetya abaphume izandla kwihlabathi abafana noSerena Williams noVenus Williams lo ubethiweyo namhlanje.",UVenus ukhe phantsi isitya sigcwele kuMuguruza!
"Amaqela aseMzantsi Afrika adlala kwiSuper Rugby namanye wehlabathi atsala-tsalana ngabadlali beSouthern Kings. 
 Oku kulandela ukuphuma kweKings kwiSuper Rugby ngoLwesihlanu weveki ephelileyo. Ekuqaleni kwalo nyaka iSanzaar yagqiba kwelokuba icuthe inani lamaqela adlala phantsi kweSuper Rugby – ngelishwa uMzantsi Afrika kuye kwanyanzeleka ukuba unikezele ngamaqela amabini: iKings neCheetahs. 
IKings izuze nempumelelo ebalulekileyo nangona ifumene ezi ndaba zimbi kwiveki ephelileyo, ibethe iBlue Bulls ngo’31-30 kumdlalo obuseLoftus Versfeld Stadium. Le ibe yimpumelelo yeKings ebonisayo ukuba ukudelelwa kwayo bekungafanelanga kuphakanyiswa ngaphezulu kweenzame zayo namandla wayo kumdlalo wombhoxo okwinqanaba eliphezulu. 
 Ngoku eli qela lombhoxo laseMpuma Koloni lixakekile, likhangela indawo yokudlalela kwiPro 12 nakwiPro 14 ngaph’ eYurophu kwisizini ezayo – imibutho ebandakanya amaqela ombhoxo aphuma kumazwe afana neWales, i-Ireland ne-Italy. 
Ngenxa yokungaqiniseki ngekamva leKings – abadlali bayo bathathwe ngamanye amaqela aphambili kweli lizwe. Ukapteni weKings, uLionel Cronje, usendleleni eya eJapan, umdlali wasephikweni uMakazole Mapimpi uya kwiCheetahs ephumayo kwiSuper Rugby, uChris Cloete uya kwiPumas, * -Irne Herbst noDayaan van der Westhuizen baya kwiBulls.  
UCronje ushiya iKings emva komsebenzi oncomekayo noogxa bakhe kwisizini edlulileyo phantsi kwezo meko zokuhexa kolawulo olwakhokelela ekusingathweni kweqela yiSaru.  
Umqeqeshi weli qela, uDion Davids, unentliziyo ezingceba ngenxa yokubona iqela labadlali aliqokelele nzima liphasalaka – kodwa uqinisekile ukuba uzakwakha iqela eliluqilima kwakhona. 
“Ndingathi kube lilishwa elikhulu okusehleleyo. Ebomini bam kulo mdlalo wombhoxo zange ndilifumane ithuba lokusebenza neqela elipheleleyo iisizini ezimbini zilandelelana. Kunzima ukuqalela izinto phantsi,” utshilo uDavids. 
NgoLwesihlanu ngentsimbi yesihlanu emalanga, iKings yamkela iToyota Cheetahs kumdlalo wala maqela kwiSuper Rugby ekulindeleke ubenzima eNelson Mandela Bay Stadium.",Amaqela atsalana ngabadlali beSouthern Kings
"INKWENKWE yaseQhorha eDutywa igcuma ziintlungu esibhedlele emva kokuhlaselwa ligquba lamanye amakhwenkwe kwakule lali, bayishiya ikwimeko embi. 
USibabalwe Buqwana (17) ofunda uGrade 11 eGwadana Senior Secondary wahlaselwa ngomhla wesithoba kweyoMdumba kule nyanga, ngethuba ekwasibonda belindele ukuxoxa ngembambano esukela kwisiginkci. 
USibabalwe ngunyana kaFundiswa Buqwana, imbongi ebhalela I’solezwe lesiXhosa. 
UBuqwana, ebalisela I’solezwe, uthe: “Bebebizelwe kwasibonda bengamakhwenkwe elali, awomntla nawomzantsi. Lo wam uSibabalwe ngowangasentla. Eyona nkathazo sisiginkci.” 
“Aba bangezantsi bathengisele aba bangasentla isiginkci ngoku imali ayiphelelanga. Aba bangezantsi bafuna isiginkci sabo logama aba bangasentla befuna imali yabo,” kutsho uFundiswa. 
Kule ndibano yakwasibonda bekubizwe namapolisa, kodwa ngethuba kuqala umlo ayengekafiki amapolisa. 
“Kuthe kusalindwe njalo, lo wam wanyola ngentonga phaya esiginkcini. La makhwenkwe angezantsi athe oku kukuwacela umngeni, abe sele esonda ngaye. “Akakhange abalekele kubantu abadala, ubalekele ethafeni apho bambethele khona bembetha entloko, bamphethe nangasemehlweni, ezingalweni nalapha esinqeni. Abantu abadala bathi inokuba ubethwe ngesitolomu,” utshilo uFundiswa. 
Usapho lakwaBuqwana luye lwayokuvula ityala kumapolisa aseDutywa, kodwa bekungekabanjwa mntu ngethuba sibhala eli nqaku. Namhlanje uSibabalwe uza kusiwa kugqirha waseFrere eMonti kuyokuhlolwa ihlwili ekuthiwa lishiyeke entloko.",Baxabene ngesiginkci bamhlasela ‘ngesitolomu’
"Ndimfanisa nentyantyambo yasebusika, Yona ingafiyo noba seyifikelwe ngamaqhwa, Simfimfitha kuyo noba umhlaba uxwebile, Iyema entlango kunesomiso, Inyamezele ezo ngqele nalo maqhwa, Umzali wokwenene ukhusela abantwana bakhe bangatshabalali, Kubakho imfudumalo phakathi kwekhaya, Ehamba nomanyano lwenzala yakhe, Uncumo lwanaphakade kubazukulwana, Intiyo engekhoyo phakathi kwekhaya, Ulonwabo nochulumanco ezikhatshwa lubumbano, Sithetha ngomzali wokwenene.  
Akukho nencinci intunja yokungenelela koMtyholi, Akukho nempunde engohlukanisa kolu manyano, Umthandazo sisikrweqe nekhakha lakhe, Wakuphambuka emendweni uyakunqwanqwada akakuqweqwedisi, Wakuphaphalaza endleleni akakwenz’intlekisa, Uhlala nawe phantsi akuhlalutyele indlela yokuphila, Lowo ngumzali wokwenene. 
 Ngulowo ukwaziyo ukohlukanisa impazamo kwimpambano, Agxeke ngendlel’echubekileyo xa unesiphoso, Alungise ngendlel’enemfundiso xa unesiphene, Angakugxiyi akufanise kambe akulinganise nabanye abantwana, Wakuphumelela ulil’inyembezi zovuyo, Wakuthezek’amandla uyakomeleza akukhuthaze, Lo nto ngumzali wokwenene.  
Akatefisi kwaye akateketisi noba kungekho sidingo, Ungumncedisi nomcebisi kwindlela yokukhula, Umbumba umntwana esesefukwini, Amkhusele angagaqel’emlilwen’ovuthayo, Amkhelel’amakhambi amkhulise umntwana ngenkathalo, Aluthande usana lwakhe nalo limthembe. 
 Umzali wokwenene wamkela neenkedama, Zizive zinekhaya nomzali zilibale ngobuhasi, Wanda ngemizamo nenzondelelo nokunyamezela, Uyothuk’emathongweni ngesifingo, Zimombeth’iingcamango ngekamva labantwana bakhe, Unqwenel’impumelelo hayi iimpumputhela,, Uchola nemiph’echutywe yalahlwa, Ayiqokelel’ayishiy’inexabiso, Ayigushe phantsi kwephiko lakhe ayikhulise, Ukuze ingaqhwatywa ngamaqhwa neenkqwithelo, Sisathetha ngomzali wokwenene.  
Ngunozala woxolo nothando, Zakonakal’izinto akanikezeli lula, Uyahlal’emthandazweni naselukholweni, Ziyamfikela naye iinzingo nezilingo, Zimovuye iintshaba zimpheke zimophula, Kodwa yena waba nesifungo sokukhulisa abantwana ngendlela enyanisekileyo, Lonto imenz’omelele nangakumbi, Akhulis’usapho lwakhe ngenene nangenyaniso, Kuba inyaniso ngumakhi wesizwe, Lowo ngumzali wokwenene. 
 Akulala ukuthula umzali wokwenene, Uswel’imilomo yokuzixolisa kwintlungu engaphakathi, Akulal’umzali wokwenene uswel’izandla zokosul’ezonyembezi zomphefumlo, Akulal’ukuthula umzali wokwenene, Uswel’amandla okuziqinisa nokuzibamba, Umane uphose amabini abemathathu wenze izwi lombulelo kuloo mzal’ukukhulise ngengqeqesho nengqiqo, Ube usaz’ukuba nalapho aya khona , Uzakuba sisinyanya esiqavileyo nesihlakaniphileyo.",Umzali Wokwenene
"Iqela lomculo wokholo laseKraaifontein eNtshona Koloni iMarko Gospel Group liphumelele imbasa okokuqala ngqa ezimbalini ukusukela oko lathi lasungulwa ngonyaka ka-2007. 
IMarko iphumelele ngengoma yabo ethi “Iitshomi” kumawongwa abizwa ukuba ziVictory Gospel Awards abebanjelwe eParow eNtshona Koloni kutshanje. 
Abasunguli beli qela nguMoni Marko encedisana nonkosikazi wakhe, bathe bavuya kakhulu ngempumelelo yale mbasa, kwaye ibonisa ukukhula kwabo emculweni. 
“Kubonisa ukuba noko umculo wethu unomyalezo obalulekileyo kwaye udlala indima kuluntu,” utshilo uMarko. 
Eli qela likhuphe icwecwe elitsha elithi “Amandla kaThixo akuJesu.” Eli cwecwe lineengoma ezifana nethi “Wamemeza” neyiyeyona ithandwa kakhulu ngabalandeli kwanabaxhasi bomculo wethu. 
Icwecwe labo lokuqala eliqela lalisithi “Ndinik’ amehlo” nalapho athi laye lathandwa kakhulu luluntu bethanda ingoma eyayisithi “Ndicela Amandla Yehova”. Sele ilicwecwe labo lesithathu eli bakulo sithetha nje. 
Amalungu eliqela alithoba ewonke. UMarko uthi abajongisanga kuphuhlisa eli qela kuphela bakwajonge ukuphuhlisa amalungu alo afuna ukuphuma azimele. 
OkaMarko, ukwa nguMfundisi kwibandla labo abalibiza ukuba yiMarko Ministries. Eli bandla laqala ngonyaka ka-2010 kwaye linamasebe eKraaifontein, eKhayelitsha nakwidolophu yaseCofimvaba ekweli leMpuma Koloni. 
Uthi kungekudala bazakutyelela iphondo leMpuma Koloni ukuza kuthengisa umculo wabo kwaye bazazise nakuluntu. Ubulele inkxaso ayifumana kwizikhululo zosasazo nezendaba eNtshona Koloni.",Liphumelele imbasa iqela lomculo wokholo iMarko
"Urhulumente waseMpuma Koloni uphumeze izigidi ngezigidi zeerandi kwiphulo lokunikeza simahla nge Sanitary Pads kumantombazana akwizikolo ezingahlawulelwayo. 
Oku kubhengezwe nguMphathiswa wezeMali uMlungisi Mvoko ngethuba esenza intetho yohlahlo lwabiwomali eBhisho kwiveki ephelileyo. 
UMvoko ubhengeze imali engange-R65.3 million yokulwa nodushe olujoliswe kwisini, ukufundisa ngezifo ezosulelayo zesondo, iSanitary Dignity Project kwanokongezwa koonontlalontle. 
“Sikholelwa ukuba le yinto ebalulekileyo kumantombazanana aselula ezikolweni. Ukumiliselwa kwale projekthi kuza kuphucula ukuhanjwa kwesikolo ze kuzise nesidima kwanokuzithemba kumantombazana aselula esikolweni,” utshilo uMvoko. 
Ecasisa ngendlela ezakuhamba ngayo le projekthi, intloko yesebe lezeMali ephondweni, uDaluhlanga Majeke, uthe: “Okwangoku siza kuqala kakhulu ngezikolo, ezo zingahlawulelwayo (Quintile 1, 2, 3). Emva koko siza kubona ukuba le nkqubo siyixandisa njani ngokujonga namanye amabhinqa akwimfuno.” 
Kusenjalo uMvoko ubhengeze iR27.1 million yokujongana neemfuno zamakomkhulu asixhenxe kweli phondo. 
La makomkhulu yiNqadu kuGatyana, iMngqesha eQonce, iBumbane eMthatha, iRhode kuCofimvaba, iNyandeni eLibode, iNdimakude eFlagstaff kwaneKroza kuQumbu. Le mali iza kunceda amakomkhulu kwiimfuno zawo. UMvoko uthi oku kukuqinisekisa ukuba iikumkani “zinezixhobo zokusebenza”. 
Amanye amanani abalulekileyo kwintetho kaMvoko aquka iR45.3 million yokumilisela inkqubo yezempilo iNational Health Insurance, iR572.7 million yokuqinisa ukufunda nokufundisa kuka Grade R, iR37.8 billion yokuqinisekisa ngenkxasomali kwizikolo ezingahlawulelwayo, ze iR2.3 billion yabekelwa bucala ukuphucula iindlela. 
Iyonke imali ehlahlelwe iphondo kunyakamali ka2020/21 yiR85.9 billion. Kule mali ubuninzi buya kwezemfundo (R37.8 billion) ze iR26.4 billion iye kwezempilo.",Kuphunyezwe iiphedz zasimahla ezikolweni
"LIZAKUTYHILWA ngomhla we-22 kweyoMsintsi kunyaka ozayo (2017) ilitye leKumkani yabaThembu uNgubengcuka ebekulindeleke lityhilwe kule nyanga. Oku kudizwe likomkhulu labathembu ebeliququzelela lo msitho.  
Othethe egameni lela komkhulu uNkosi Lindikhaya Mtirara uthi eli litye bekumele ukuba lityhilwe ngomhla wamashumi amabini anesithathu kuleyo Msintsi.  
“Sithathe isigqibo silikomkhulu nabazukulwana baka Ngubengcuka sisithi kufuneka sifumane ithuba elaneleyo ukuze kwaziswe wonke umntu, ukuze lityhilwe ngembeko elifaneleyo eli litye,” utshilo uMtirara.  
Umasipala waseChris Hani, inkonzo yamaWesile, nomasipala waseNgcobo benze igalelo lemali yokwakhiwa kwelitye lesikhumbuzo sikaNgubengcuka.  
Othethe egameni lomasipala wesithili saseChris Hani uThobeka Mqamelo uthi lo masipala uyinxalenye yenkqubo yokutyhilwa kweli litye.  
“Ukutyhilwa kwelitye leKumkani yabaThembu uNgubengcuka bekuyinxalenye yenkqubo zethu kulonyaka mali, ngoko sinolwazi ngokutyhilwa kwelilitye,” uthethe oko uMqamelo.  
Ingcwaba likaNgubengcuka liseClarkbary kwidolophu yaseNgcobo. 
Ingxelo ithi yimali ebalelwa kwisigidi seerandi (R1-Million) eyachithwa ekwakheni kwelitye lale Kumkani yaBathembu.  
“Endaweni yokutyhila elilitye ngoLwesihlanu sibambe indibano yabo bonke abazukulwa bakaNgubengcuka emva kokuba besithume uNkosi Bhekisizwe Mtirara ukuba ajikeleze kuzo zonke izizwe zikaNgubengcuka, sivene ngayo yonke into,”ucacise watsho uMtirara.  
Imbali ithi uNgubengcuka nguye owazala ubukhosi baMagcina ngokunika uTyhopho iwonga lokuba abeyinkosi yamaGcina.  
“UNkosi Dalasile naye wanikwa yile Kumkani igunya lokuba abe yinkosi yesizwe saMaqwathi, nto leyo eyakhokelela ukuba esi sizwe sibalwe xa kubalwa izizwe zabaThembu,” utshilo uMtirara.  
Uthi bajonge ukunika urhulumente nebhunga lezinto ezililifa kweli iNational Heritage Council ithuba lokuba zingenelele kumalungiselelo.  
Kumiselwe ikomiti yethutyana ukuba iqalise ukumema abantu besizwe sabaThembu nabantu ngokubanzi kuquka neeNkosi zezinye izizwe ukuze zibeyinxalenye yokutyhilwa kwelilitye.  
“Siyakubamba enye indibano kwakho kwinyanga yoKwindla kunyaka ozayo, kodwa zizakubakhona intlanganiso eziqhutywayo ezingxamisekileyo,” utsho uMtirara. 
UNgubengcuka uphile ngeminyaka yo-1790 waza wabhubha ngomhla weshumi kwinyanga ka-Agasti ngo 1830 emva kokumanya isizwe sabaThembu.  
Esinqeni sakhe kuphume ingadla-ngadla ezifana noDalindyebo, kwindlu enkulu nguMtirara, uMnqanqeni, noMandela nezinye.  
“Axolile amaDlomo ngendlela esiqhuba ngayo lamalungiselelo kuba wonke umntu wazisiwe, abo bangeka ziswa sizakuqinisekisa ukuba banikwa ithuba nabo,” utshilo uMtirara.  
Kunyaka ophelileyo iinkosi zesizwe sabaThembu zityelele ingcwaba likaNgubengcuka eClarkbary emva kokuba urhulumente wabonisa umdla wokuba lityhilwe ilitye lale kumkani.",Lizakutyhilwa kunyaka ozayo ilitye likaNgubengcuka
"Ibuyele ekhaya intywizisa iMamelodi Sundowns emva kokubethwa ekuhambeni – kodwa umqeqeshi wayo, uRulani Mokwena, uqinisekile ngokudlulela kumjikelo olandelayo. Amasandawana abethwe ngo’2-1 yiPetro de Luanda emdlalweni weCAF Champions League obubanjelwe eAngola kwiveki ephelileyo. Ibethwe okokuqala iSundowns emidlalweni yeCAF Champions kwaye abantu abaninzi ibothusile into yokubethwa kwayo emva kokubetha amaqela afana ne-Al Ahly kwisigaba esigqithileyo. IDowns iza kugagana kwakhona nePetro de Luanda emdlalweni wesibini ekulindeleke ubeshushu eFNB Stadium ngentsimbi yesithandathu ngorhatya ngoMgqibelo. Iya emdlalweni olandelayo iSundowns iphantsi koxinizelelo njengokuba ingaphumelelanga eLuanda. 
Nakubeni kunjalo, uMokwena uthe uqinisekile ukuba iSundowns iza kudlulela phambili iSundowns kwiChampions emva komdlalo wangempelaveki kwaye ukubethwa kwayo kwiveki ephelileyo kusisifundo kuyo njengokuba belungiselela ukuguqula izinto eFNB Stadium. Nangona kunyanzelekile iDowns iphumelele – kodwa iza kuncediswa ligowuli elifakwe nguLyle Lakay emdlalweni ogqithileyo. “Siya emdlalweni ngamnye sifuna ukuphumelela,” utshilo uMokwena emva komdlalo. “Kodwa ke mandivume ukuba ukubethwa kwethu kusifundisa izinto ezininzi. Le nto iyasikhumbuza ukuba siyabetheka, Into efunekayo ngoku kukuzivuthulula siye emlweni zihlaziyekile. 
“Siza kuwubukela umdlalo emva koko senze izilungiso. Siyaya kumjikelo olandelayo weCAF Champions League ngoba ithuba lokuphumelela sisenalo,” utshilo uMokwena ngokuzithemba emva komdlalo. Bekufanele iSundowns ibuyele ekhaya iphethe inqaku elinye okungenani emva kokukhanyelwa kwegowuli layo sekusetyenziswe iVAR encedisa oosompempe. Umdlalo ngeke ubelula kumaqela omabini ngoba nayo iPetro de Luanda iza kufuna ukukhusela amanqaku ewafumene ekhayeni layo, yona iDowns iza kufuna ukuzibonakalisa ukuba nayo idlalela ekhaya. Kodwa inomsebenzi onzima kakhulu wokunqanda iSundowns ekelema kakhulu xa idlalela ekhayeni layo.",URulani Mokwena uqinisekile ngokuyibetha iPetro de Luanda
"Amapolisa aseDimbaza ngaseQonce abongoza uncedo kuluntu ekubeni luncedisane nabo malunga nomzimba wendoda epha kumashumi amathathu ngeminyaka ubudala eyagilwa yimoto yabhubha ngoko nangoko kwindawo leyo yexhwayelo ngomhla wesithoba kwinyanga ephelileyo eyeKhala. Ngokwengxelo yamapolisa le ndoda yagilwa kwindlela uR63 phakathi kweQonce kwakunye neDimbaza kungorhatya. 
  
UKapteni Siphokazi Mawisa uthi, uphando lwaye lwenziwa ngamapolisa kodwa zange aphumelele.  
  
“Ngethuba wayebhaqwa ngamapolisa lo mzimba ngoku sele ebhubhile wayenxibe isikipha sombutho olawulayo iANC, kwakunye nebhlukhwe emnyama. Nawo umnyama ngokwebala umzimba. Ityala lokubulala ngokungenanjongo amapolisa alivula” utshilo uMawisa 
  
 Kuyabongozwa ukuba nabani na onokubanolwazi ngalo mzimba nonesihlobo esalahlekayo eze ngaphambili okanye atsalele kumcuphi wetyala uKonstable Luxolo Dlabantu wamapolisa aseQonce kwezinombolo: 043 6040 100 okanye ku076 168 429",Kufuniswa ngezihlobo zendoda eyabhubha kwinyanga ephelileyo
"Iqela eliphambili kwi-ABC Motsepe League eMpuma Koloni, i-EC Bees, ligqejwe iduma elingophiyo emva kokuthathelwa amanqaku yiSafa ekuqaleni kwale veki.  
IBees iziintshatsheli zeMotsepe League – kodwa iye yamangalelwa ngokusebenzisa umdlali ongabhaliswanga ngendlela efanelekileyo.  
Umbutho olawula ibhola, iSafa, uyithathele amanqaku amathathu iBees yaphinda yathiwa nka ngomdliwo weshumi lamawaka eerandi (R10 000).  
Lo nto ithetha ukuthi yiFuture Tigers evale isizini ikwindawo yesibini, enyukela kwindawo yokuqala neya kwimidlalo (Play-offs) ekuhluzwa kuyo amaqela aza kunyukela kwiNational First Division kwisizini ezayo.  
Ngaphandle kwamathandabuzo, iBees, ayinokuxola sesi sigqibo – kodwa kufuneka ifake amaxwebhu esibheno ukuba ayonelisekanga sesi sigqibo seSafa zingaphelanga iintsuku ezilishumi elinesine.  
Nangona kungekaqinisekiswa kodwa kulindeleke amaqela aphumeleleyo kumaphondo olithoba adibanele eMonti – apho kuza kuthi kuhluzwe azakunyukela kwinqanaba elingasentla.",Igqejwe olungophiyo i-EC Bees
"Kubanjwe indoda kunye nowasetyhini baseNigeria kwisikhululo seenqwelomoya eKapa befumbathe iziyobisi eziluhlobo lweCocaine nezixabisa i-R700 000.  
Oku kudizwe sisithethi samapolisa uKapteni FC Van Wyk. Esi sibini sibanjwe ngethuba amapolisa ala mmandla esenza ugqogqo kwesa sikhululo ngeCawe phambi kwentsimbi yeshumi elinanye.  
Enye yeebhegi zabo ngethuba igqogqwa kufunyenwe iziqhuma ezihlanu eziqhotyoshelwe kwikawusi zahlohlwa kwiplastikhi emnyama.  
Iingxelo zithi, ngethuba ebuzwa ngezi ziqhuma udize ukuba zisetyenziswa nguye, kufunyenwe nezinye iziqhuma emzimbeni nasezihlangwini ebezinxibile. Lo wasetyhini (29) uselugcinweni lamapolisa.",Kubanjwe isibini sintsintsitheka ziziyobisi
"KoomaRhawuti, Kapa, Thekwini naseBhayi umntu ukhupha nje ifowuni yakhe achwethechwetheze loo ndawo afuna ukuya kuyo; zisuka nje ufumana ixabiso lolo hambo kunye neenkcukacha zomqhubi oza kumlanda.  
Kwakule fowuni yakhe iyatsho ukuba uza kufika nini lo mqhubi. Leyo ke yiApp enguTaxify.  
Kule veki uTaxify uqale ukushishini eMonti ngokusesikweni. Into eye ivuyise abakhweli kukuba noko amaxabiso aye abe ngaphantsi kuneeteksi zabucala okanye ii “Cab”.  
Xa umntu esiya kwisikhululo seenqwelo-moya saseMonti, esuka edolophini, angalindela ukubhatala iR70 ukuya kwiR85.  
Ukusuka edolophini uye eHemingways ibe yiR50, Vincent uye eBeacon Bay ibe yiR55, njalo njalo. 
 La maxabiso abaluncedo ingakumbi kubantu abahamba ngobusuku okanye abangafuni ukukhwela izithuthi zikawonke wonke.  
UTaxify, yiApp esebenza kuninzi lweefowuni. Kukwakho namathuba engqesho ukuba umntu unemoto afuna ukuyifaka kule nkqubo kaTaxify.  
Baye bajonge ukuba unazo na iimpephamvume zendlela nokuthutha abantu, unayo na ifowuni yeAndroid okanye kaApple ekwanayo neGPS kwaye awuzange khe wabanjwa okanye wophula umthetho na.  
Abaqhubi abanomdla wokufaka iimoto zabo kuTaxify okanye abanqwenela ukuqhuba bangaya kumnatha: https://partners.taxify.eu/driver-signup – Baye bafune abantu abaneemoto ezifana neeToyota Corolla, Hyundai Accent, Kia Rio, njalo njalo kwaye ezineekhilomitha ezingaphantsi kwekhulu lamawaka (100 000km).",Taxify: Iiteksi ezifikelelekayo nethuba lokuba ngunoteksi
"LIPHINDE lafika lingxamile ixesha lokuba wonke umthandi wolonwabo ayokonwaba kwiBerlin November yaminyaka le  eNtabozuko (Berlin) kule mpelaveki. 
Kulo nyaka kubhiyozelwa iminyaka esithoba kususela ukuqala kwesi siganeko sitsala oosaziwayo mbombo zone zeli. 
Abaququzeleli balo mcimbi womdyarho wamahashe bakwaxhobe baf’ amacala belungiselela iqonga loMnyhadala woMculo iSummer Stage nengena kunyaka wesibhozo kususela oko yaqalwa. Eli qonga lalo mnyhadala liza kuba lelona liza kutsala amehlo nanjengoko namatikiti efikeleleka. 
“Lo msitho uza kube uneenkqubo ezicwangciswe ngononophelo kwanezinye ezifana neziyolo ezilungiselelwe abantwana, umnyhadala wokutya nomboniso wenkonzo yaseburhulumenteni. Iinkonzo zikarhulumente ziza kuquka amagosa aphuma kwisebe lezeMisebenzi aza kunceda wena ngemicimbi yeUIF nemiba yeCOIDA, ukuhlolwa isifo sephepha ngelixa wonwabele umculo weemvumi ozithandayo,” kuqhayisa abaququzeleli. 
Eqongeni kukho iimvumi ezinjengoSamthing Soweto, Zola, Cairo, Brian Temba, Harrison Crump, Bethusile Mcinga, Ikhona nabanye abaliqela. Abanye boosaziwayo abaxeliweyo abakuluhlu lweendwendwe baquka uOros Mampofu, Andile Nebulane, Dumisani Mbebe, Mbali Maphumulo, Sello Maake KaNcube, Vusi Thanda, Amaza Ntshanga, Noxolo Nomana, Lebo Gunguluza, Luyanda Potwana ukubalula nje kwabambalwa. 
Ezihamba phambili ngolu suku yifashoni, umculo, ulonwabo nokutya. 
Abaququzeleli balumkisa ngelithi abantu mabazifumanele amatikiti ngokukhawuleza kungenjalo baza kuphoxeka. 
Angaphezu kwekhulu amahashe aphuma kumaphondo afana neRhawuti neFreystata aza kubalekela ukuzophula ngolu suku. Umcimbi uqhuba ukuqala ngomso uLwesihlanu (25) nangoMgqibelo we26.",Ubumnandi bonke bukwiBerlin November
"Ukubuyiswa kukaDan Malesela kubelulutho namhlanje futhi kubakhulule abalandeli bebhola ebebenovalo lokulahlekelwa liqela abalithandayo. Lo nto ibonakele emva kokuba iChippa United ifumene impumelelo ebalulekileyo ngokuthi ivuthulule kanobom iSuperSport united esokolisayo ngo’3-0 kumdlalo we-Absa Premier Soccer league obuseNelson Mandela Bay Stadium kobu busuku. Ukubethwa kweChippa United ngo’1-0 yiHighlands Park kwiveki ephelileyo kunyanzele abaphathi ukuba babuyise uMalesela obenqunyanyisiwe. 
  
Impumelelo kulo mdlalo kuyithathe iChippa kwayisusa endaweni embi okwethutyana, ngoku kufuneka iqinisekise ukuba iliphepha izembe ngokupheleleyo kumdlalo wokugqibela. 
  
Komnye umdlalo obalulekileyo, iMamelodi Sundowns iphucukwe linqathe emlonyeni emva kokubambana ngo’2-2 neMaritzburg United kumdlalo obuseLucas Moripe Stadium. Kuyiwe kwixesha lokuphumela iTeam of Choice ihamba phambili ngegowuli. Iphinde elinye kwisigaba sesibini – kodw akuthe ekuzeni kuphela komdlalo yabuya iDowns. Ngelishwa layo ixesha beseliphelileyo. Ukuba ibiphumelele, ibizakubanalo ithuba lokukhusela indebe yayo. 
  
Amaqela asemsileni iBaroka FC neHighlands Park zindlale ntanganye ngo’0-0 ePeter Mokaba Stadium. Yona iCape Town City ibethe iGolden Arrows ngo’1-0. IBLoemfontein Celtic ibambene ng’0-0 neFree State Stars. Amakhosi abethwe yiPlatinum Stars ngo’2-0.","IiChilli Boys zivuthulule iSuperSport United, eBhayi"
"USandisiwe Qwase noneminyaka engamashumi amabini anesixhenxe ubudala uxelele I’solezwe lesiXhosa ukuba soze alulibale usuku lwangoMgqibelo, nekulusuku ankulwe ngalo ngamajoni.  
“Sidibene namajoni kunye namapolisa ngakwirenki yeetekisi yaseKhayelitsha eSite C, aye ayalela umqhubi esasihamba naye ukuba amise ecaleni ukuze bazokwazi ukusisetsha,” utshilo uQwase.  
Uqhube wathi emva kokuba beyalelwe ukuba baphume emotweni amapolisa aye abasetsha kuquka nemoto.  
“Ngethuba singekasetshwa kukhona ijoni elaye lafuna ukundisetsha kodwa ndalixelela ukuba alinalo ilungelo lokwenza lo nto, sonke saye sayihleka lo nto kuquka nalo,” utshilo.  
Emva kokuba besetshiwe uthi baye babuyela emotweni, kulapho wathi wabona ipolisa lisiza kuye lizomxelela ukuba indlela athethe ngayo ibingavumelekanga.  
“Ela polisa lafika sele linditsalela ngaphandle lisithi mandiyokuxolisa kuba ndithethe krwada nejoni, ndabuza ukuba ndithethe ndathini na, zange liphendule laqala landitsalela ngaphandle.”  
Watsho esithi bathi bakumtsalela ngaphandle bamsa endaweni engathi yikona nekulapho bafike bambethela khona.  
“Ndibethwe ngamajoni kodwa emotweni nditsalwe lipolisa, lilo elinditsalele kuwo, hayi bandinkula ndade ndamongoza,” utshilo uQwase.  
UNcediswa Majalamba noneminyaka engamashumi amabini anesihlanu ubudala, nobehamba noQwabe, uthe ngethuba itshomi yakhe itsalwa ngamapolisa zange bacinge ukuba baza kuyibetha.  
“Sothuka xa sibona amajoni embetha, amapolisa la abe ebukele wona phofu ekhona abethayo kuba babe baninzi kakhulu, saye sazibuza ukuba ingaba ubethelwani na, kulapho ndaye ndaphuma khona emotweni xa kanye ndisiya babe beyeka ukumbetha,” utshilo uMajalamba.  
Ngethuba bemyeka ebesele emongoza kakhulu kwaye nabo bebonakala ukuba bothukile kukubona esopha.  
“Hayi andiyazi eyona nto bambethele yona, akukho kwanto ayenzileyo qha bebefikelwe kukuxhaphaza nje.”  
UQwase uthi inye into ayifunayo kukuba amajoni abhatale kuba ambethele into engekhoyo.  
“Ndihlala ndisiva kusithiwa amajoni ayabaxhaphaza abantu, bendingayikholelwa kwaye bendingazi ukuba iya kuze yenzeke kum kodwa ngoku nam ndiyakungqina oko, ayaxhaphaza,” utshilo uQwase. 
Isithethi samaPolisa aseKapa, uCaptain Frederick C Van Wyk, uthe ityala lokubetha livuliwe kwaye liyaphandwa. 
 “Ityala eli liphantsi kophando kwaye akhona amathuba okuba ligqithiselwe kwiIndependent Police Investigative Directorate  (IPID),” utshilo uVan Wyk. 
isibhalo@inl.co.za",‘Ndinkulwe ngamajoni’
"Ingxaki: Molweni, ndicela ukubuza, xa umyeni wam efuna sabelane ngesondo ngelixa ndineenyanga ezisithoba ndikhulelwe. Ayenzi ngxaki lo nto emntwaneni? 
Impendulo 
Molo Sisi, ukuba wena awunangxaki kwaye awuvi buhlungu ayikho ingxaki. Yeyona nto incedayo ukwabelana ngesondo ukhulelwe ukulungiselela umntwana aphume lula kungabikho zingxaki ezininzi xa ubeleka. Enkosi! 
Ingxaki:  Molweni Solezwe, Mna ndinengxaki notata womntwana wam, akafuni kondla umntwana. Uneminyaka emithandathu kulo nyaka, zange wamthengela nantoni na. Ndiyafunisa ngaye kuba akaziwa apho ahlala khona, nam andimazi. Ukweli limiweyo lizwe. 
Impendulo 
Molo Sisi, uninzi luyakhala ngalo mba wokungondlelwa abantwana. Xa ungamazi ukuba uphi kunganzima nokuba uye kwabomthetho okanye uyomkhalazela emsebenzini wakhe. 
 Ndicebisa ke mna sisi okwangoku usazama ukumfumana ukhabe usenza okusemandleni akho ukumondla wedwa umntwana, kwaye ungazisoli nakanye ngoba ngowakho kwaye uyamthanda. 
 Zama ukumxolela ubhuti lo, ukwenzela naxa unokumfumana ungenzi izinto phezu komsindo. Kwaye ndibona engafuni nokufumaneka ngokuba uyazazi unomntwana. Qhubeka ngokuthanda umntwana wakho qha wena. Enkosi! 
Ingxaki:  Molweni bafundi beSolezwe, ndicela ukucetyiswa. Ndinengxaki, ndinentokazi ndandincuma nayo, ndinomntwana kuyo, kodwa ingxaki akafuni ndimbone umntwana kodwa ufuna imali kum. Ndithi kemna andikwazi ukondla umntwana endingamaziyo. Intombi ngeyaseQonce, ndibe mna ndingowaseMthatha. Sasidibene ngo2014 kodwa sohlukana, kodwa siyafowunelana kuba endifuna imali. 
Impendulo 
Molo bhuti, uxolo ngokubonakala ungumntu owaziwa xa kufunwa imali. Ndicela uye kwabomthetho malunga nalo mba bhuti ngokuba ungaphaya kwamandla akho, kodwa ke umntwana ingowakho nje kunyanzelekile umondle ngokuba ukubuyisa ububi ngobubi akumncedi nganto umntwana wenu. Zama ngandlela zonke ukuba yinxalenye yobomi bomntwana, ukhumbule unawo amalungelo njengotata womntwana. Enkosi. 
Ingxaki:  Molweni, mna ndingumntu otshatileyo, ingxaki yam umyeni wam akafuni ndiphangele uthi uzakundixhasa. Sinabantwana ababini, unemoto kwaye siyarenta. Akakwazi kuzenza zonke ezozinto. Ndiyafuna ukuphangela, akafuni nokuba ndenze ii-grades zobunogada. Ekhaya kuthiwa mandizenze ukuze ndiphangele, qha ingxaki nguye. Sisi khawundincede. Ndithini? 
Impendulo 
Molo sisi, andazi nokuba wayeyichazile na le nto yokungafuni kwakho uphangele phambi kokuba nitshate. Ngokuba ngowawuye waveza izimvo zakho ngoko. Mbuze sisi isizathu esibangela angafuni uphangele, umcele anyaniseke kwimpendulo yakhe.  
Uzame ukumbonisa ukuba ukungafuni kwakhe uphangele, kuluchaphazela njani usapho lwenu nanjengokuba engakwazi ukuzenza zonke iimfuno zekhaya.  
Kwaye unxunguphalo ngamanye amaxesha lwenziwa zingxaki zemali, umzekelo, njengokuba enemoto xa inokuthi idinge imali ekhawulezileyo kuzofuneka acuntsule kule yekhaya, kanti ukuba uyakuvumela uphangele ningancedisana, lo nto ibangele kungabikho nezangxabano zingena msebenzi endlwini.  
Umchazele ukuba xa kunokwenza anishiye asweleke lonto iyakubangela kufuneke uqale phantsi wena ube ungazange uphangele uqesheke nzima kwaye uphangela kwakho kuzonceda ngokuba nikwazi ukuthenga umzi ozoba likhaya nelifa labantwana benu.  
Ndicebisa ukuba okwangoku ujonge uba yintoni na onokuyenza apho endlini ezongenisa imali mhlawumbi uthengise iilekese nezinto zabantwana ukwenzela noba uyavuma umyeni wakho usebenze ibekhona imali ngelixesha ungekawufumani umsebenzi. Enkosi 
Ingxaki:  Ndinengxaki, ndicela ukubuza xa umfazi kabhuti engasixeleli xa egula ubhuti wethu njengokuba ehlala naye, ingaba uyamthanda na?  
Thina sahamba ngoba wagxotha abantwana bethu, akasifuni ngoku, badala abantwana bafuna ukugoduka kaloku phaya kusekhayeni lam. Yintlungu lena. Ndithini? Ndincedeni! 
Impendulo 
Molo sisi, andizokwazi ukuphendula ukuba uyamthanda na okanye hayi. Ingxaki isekubeni akukazokulunga nto ngendlela aziphethe naniphethe ngayo umakoti xa ubhuti wenu engayiboni lo nto okanye abe engenamandla okuyilungisa ngoba ifanele yena ayilungise.  
Celani abantu abadala bekhaya bazame ukuthetha naye kusombululeke le ngxaki, mhlawumbi umakoti angazibeka izizathu ezibangela enze ngolu hlobo. Enkosi. 
Ingxaki:  Ndiyindoda enama-46 ubudala, unkosikazi unama-27 yena. Ngoku xa sisenza isondo ndizifumana ndinabo ubuyekeyeke bokungamonelisi tuuu kwezesondo, nokhawuleza ndichame esanqwena nam ndisanqwena futhi. Zithini iingcebiso zokuzifumana ndiyindoda eqotho kumfazi wam?…NdinguMphenduleni, kuyonakala! 
Impendulo 
Molo bhuti, ukuba akukho nto ikuphazamisayo exakekisa ingqondo yakho ngenxa yokucinga. Ndicebisa ukuba undwendwele ikliniki enceda amadoda akule ngxaki yakho. Uzame nokufumana nezinye iindlela zokuncedakala. Enkosi! 
Ingxaki:  Ndinengxaki neqabane lam, ndaqala ukuthandana nobhuti ngonyaka ka2016, safumana umntwana ngo-2012, kodwa akathethi ngomtshato tu, uyakrexeza kodwa zange ndimbone, ndibona nje efowunini. 
Impendulo 
Molo sisi, ndithanda eligama lithi ‘boyfriend’ lichaza ukuba akukho nto ibophelele omnye komnye njengomtshato .  
Ubhuti lo andazi nokuba ngokwezemali unako na ukutshata, kodwa ngetshilo ukuba uyanqwenela qha akanamali. Ubhuti ndimbona engenanjongo zokwenza unkosikazi wakhe ngokuba ujongene namantombi ngaphandle.  
Mbuze sisi ukuba iinjongo zakhe ngawe nomntwana wenu zithini, kwaye impendulo yakhe uyimamelisisise ngokuba angathetha into abe efuna nje ulalise uboya uzilibazise.  
Kwawena cinga ukuba kanye ufuna ntoni ebomini bakho, unqwenela ukutshatwa ngumntu ojonge abanye phandle okanye ufuna indoda ezakukhathalela ikuchazele ukuba ifuna ntoni. 
 Ubhuti lo yena usagcwele ukudlala kodwa ke nanjengokuba usithi ubona emnxebeni zama ukungazixakekisi ngokuwujonga ngoba uzazikhathaza, mbuze nje uba ufuna ntoni ngani nawe uthathe isigqibo esifanele wena. Enkosi 
Ingaba unengxaki kwintlalo okanye isijolo ongathanda sikucebise ngayo? Sithumelele umyalezo kuWhatsapp  
wethu 063 734 1944",Ingxaki zesijolo
"Oko kwathi kwafika intsholongwane ethe yahlasela abantu ehlabathini ngendlela esisimanga, izinto ezininzi ziye zamiswa.  
Imidlalo yonke iye yamiswa kwiiveki ezidlulileyo emva kokubonakala kwenani eliphezulu labantu abosulelekileyo. Iqhokreke ngakumbi ke ibhola ekhatywayo emazweni amaninzi ngoba imidlalo yale sizini, ngokohlukana kwamazwe, ibisiya ekupheleni. 
 Eyona nto ebangele ibhola ekhatywayo ithi nqumama kukuba idlalwa ngabantu abaninzi futhi iqokelela abantu abaninzi ndawonye – into eyenza kubelula ukosulelana.  
Apha eMzantsi kuye kwanyanzeleka iNSL iyinqumamise yonke imidlalo ye-Absa Premiership, iGladAfrica Championship neMultiChoice Diski Challenge emva komyalelo weSafa owathi yonke imidlalo mayimiswe kude kube ngumhla wesine kule nyanga.  
Iindaba eziphuma eZurich, kwandlunkulu weFifa, zithi umbutho olawula ibhola ekhatywayo uza kuba nentlanganiso ekuza kushukuxwa umba wezivumelwano zengqesho zabadlali njengokuba ihlabathi lisavikivwa yikhorona esele iqwenge imiphefumlo yabantu abasukela amashumi amane amawaka (40 000) ehlabathini lonke. 
Omnye woomanejala babadlali abaziwayo apha eMzantsi Afrika, uMike Makaab, uwuqhwabele izandla umbono weFifa nangona singekathathwa isigqibo ngawo.  
“Sisiphakamiso esiphilileyo kakhulu kwaye kufanele siqhwatyelwe izandla. Khawufane ucinge ingxaki engakhona xa kunokuthiwa imidlalo yesizini ayigqitywa. Kungamoshakala izinto ezininzi ngoba bona abaxhasi neenkampani zikamabonakude zifuna imidlalo igqitywe. Abadlali kufuneka baqonde okokuba into eyenzekayo ayichaphazeli bona bodwa. Baninzi abantu abachaphazelekayo. Yiyo lo nto kunyanzelekile okokuba wonke umntu abe nendima ayenzayo ekulweni negongqongqo lentsholongwane  yekhorona,” utshilo uMakaab ethetha neSolezwe langeSonto.  
Abadlali abaninzi kulindeleke bavuselele okanye bafumane amaqela amatsha kwinyanga yeSilimela xa kuphelelwa izivumelwano zengqesho zabo. Ngokwengxelo ekhutshwe yiReuters, izikhulu zeFifa ziza kuthatha isigqibo ngomso malunga neyona nkqubo echanekileyo eza kulandelwa njengoba isizini kwihlabathi lonke zimiswe yikhorona. 
Ukuba kunokuthiwa abadlali mabagcinwe ngamaqela abawadlalelayo ngoku, amaqela afana neKaizer Chiefs ekulindeleke iphulukane nabadlali abaninzi, angavuya kakhulu ngoba angakwazi ukugcina abadlali.",Iceba ukuguqula imithetho iFifa ngenxa yeKhorona
"Ziyanda iziganeko zomkhwa ombi wootitshala nootitshalakazi abaxhaphaza abafundi babo ngaphakathi esikolweni ngezesondo. 
Namhlanje, uLwesihlanu, babini ootitshala abavela kwiinkundla zamatyala ezohlukeneyo ngezenzo zokuxhaphaza abafundi ngesondo. 
Ititshala enama26 eminyaka ubudala yesikolo iNtsizwa High eMaxesibeni (Mount Ayliff) ijongene nezityholo ezibini zokudlwengula emva kokuba ngenyanga kaCanzibe neyeSilimela  2022,  yathi yalala nabafundi ababini ngaphandle kwemvume yabo. Aba bafundi benza uGrade12 baphakathi kweminyaka eyi18 neyi19 ubudala ngeminyaka. 
Oku ebekwenza kwelinye lamagumbi esikolo phakathi kwezi nyanga zimbini. 
Ingxelo yeNPA ithi ebeye abize ixhoba elinye ngexesha alivalele kweli gumbi, alidlwengule kwaye aligrogrise ekubeni lingachazi. 
Bobabini abafundi ngokohlukana kwabo baxelela oogxa babo ngesi senzo sikatitshala wabo. Aba bafundi baxelela abazali babo ze abe uyabanjwa lo titshala. Abafundi kwafumaniseka ukuba bobabini bakhulelwe, bekhuleliswa ngutitshala. 
Utitshala ubanjiwe ngomhla wama25 kwinyanga ephelileyo, ityala lakhe lamiselwa unamhlanje apho aza kufaka isicelo sebheyile. 
Kusenjalo, utitshala onama35 eminyaka ubudala wesikolo samabanga aphantsi iMdingi S.P.S eLusikisiki,  ujongene namatyala ayi15 okuxhaphaza abantwana abangamakhwenkwe abayi21 kwakunye nasithoba wokubukelisa abantwana amanyala kwikhompyutha. 
UTyali uthi lo titshala lo mkhwa wakhe uwuqale ngeyeNkanga kunyaka ophelileyo ngokumane ebamba abantwana abangamakhwenkwe kumalungu angasese emagumbini esikolo. 
Emva koko ebeye ababize abantwana kwigumbi lakhe lokulala ngelithi uza kubancedisa kumsebenzi wabo wesikolo okanye athi ufuna bamncedise kwimisebenzi yendlu. 
Lo titshala kulapho ebeye ababukelise amanyala emva koko abayalele ukuba mabaziphulule ubukhwenkwe babo, kwaye anyanzelise ukuba babukele abanye ngoku baziphululayo. 
Lo titshala utshatile unenkosikazi emva ekhaya. Kukwavakala  ukuba ebeye aqokelele incindi leyo yamaxhoba ayigalele etotini nengaziwayo ukuba ebeyithatha ayise phi. 
I-NPA ithi iza kusikhaba ngokwayo isicelo sebheyile kulo titshala. Eli tyala linikwe uAdv. Nkululeko Mzinyathi. Amanye amatyala kulindeleke avele namhlanje ukongezeka kula sele ekhona ngakutitshala",Ootitshala abadlwengula abafundi bababukelise namanyala
"INGQONDI nencutshe kwezomthetho yelizwe laseKenya uNjingalwazi Patrick Lumumba, uyitsho yahlokoma indlu ngethuba elumkisa eli loMzantsi Afrika kurhwebo lwalo namazwe angaphandle. 
ULumumba ulityityimbisele umnwe eli ngethuba enikezela isifundo ngobomi balowo ungasekhoyo nowayenguMongameli wokuqala wentando yesininzi kweli loMzantsi Afrika uNelson Mandela, kwiholo leYunivesithi iWalter Sisulu eMthatha ngoLwesibini. 
Lo makhwekhwetha ulumkise ngelithi ilizwe loMzantsi Afrika maliqaphele kurhwebo lwalo nelizwe laseChina. 
ULumumba uthe ukholelwa ukuba uMandela ebesaphila, ngeyalela ukuba lichule ukunyathela eli lizwe kubudlelwane balo bezorhwebo namanye amazwe, ingakumbi iChina. 
Le njingalwazi ithe ukuba uMadiba ebekhona ebeza kuthi “Andithi sanukurhweba namaTshayina. Kodwa qaphelani kuba zonke ezi ntlanga zangena kweli ngezorhwebo, ze zasigqebha elingophiyo,” utshilo. 
Uthe ukuba uMadiba ebesaphila ebeza kulumkisa ngelithi “Kwiminyaka edlulileyo zagaleleka iintlanga zamanye amazwe kweli, sathi soqabuka isizwe sethu wabe umhlaba waso usezandleni zabamhlophe, sashiyeka sona sinkonye ilize,” utshilo. 
Ilizwe loMzantsi Afrika linezivumelwano zorhwebo eziliqela nelizwe laseChina. 
La mazwe mabini aqala ukwakha ubuhlobo kwezorhwebo ngokusesikweni ngonyaka wama1998. 
Phakathi konyaka wama2016/17, iChina ibineenkampani ezizinze kweli ezilikhulu elinamashumi amane (140). Ezi nkampani zityale kweli isixamali seshumi elinesithathu seBillion Dollars (US$13 billion). 
Ngonyaka wama2015, iSebe lezeMfundo esiSiseko kweli, labhengeza ukuba abafundi abanomdla baza kufundiswa ulwimi lwaseChina isiMandarin njengolwimi elongezelelweyo. 
Esi sibhengezo sagxekwa kabukhali ngumbutho weetitshala kweli, iSouth African Democratic Teacher’s Union (SADTU). 
I-SADTU yathi ukufakwa kolu lwimi kwinkqubo yezemfundo yeli, lolunye nje uhlobo lobukoloniyali. 
ULumumba uthe ukuba ebesadl’ amazimba uMadiba ebeza kuthi “Ilizwekazi leAfrika ngobubanzi ligqejwe elingophiyo amatyeli aliqela, ke ngoko kunyanzelekile lihlabe likhangele.” 
Uthe ngoku lifikile ilixa lokuba iAfrika ithathele ezorhwebo ezandleni zayo. 
Esi sifundo ngobomi bale ngqwele yakwaMadiba besizinyaswe ziinkosi, abaphathiswa, iingqonyela kumaziko karhulumente, abezenkolo kunye nabafundi bale yunivesithi. 
Esi sifundo besiyinxalenye yemisitho eyenziwa kwiphulo likarhulumente lokuqaphela iminyaka elikhulu ebiza kufincwa nguMandela ukuba ebesaphila. 
isibhlao@inl.co.za",‘Lumkelani urhwebo nelizwe laseChina’
"Ilizwe laseGermany liphinde labhala iincwadi zembali yebhola ngokutsha namhlanje emva kokuphumelela indebe ye-2017 Fifa Confederations Cup okokuqala. Amajamani abethe iChile yasemazantsi eMelika ebigoloza kakhulu ngo’1-0 kumdlalo obungelulanga macala eSaint Petersburg Stadium kobu busuku. Igowuli lempumelelo nekuphela kwalo kulo mdlalo, lifakwe nguLars Stindl kwangoko kwisiqingatha sokuqala. 
Nangona ikhe phantsi isitya sigcwele kulo mdlalo iChile – kodwa ibethwe izamile. Iinzame zayo zibonakele kwase kuqaleni kwale tumente.  Isiququ se-Arsenal, u-Alexis Sanchez, uzame wancama no-Andre Ter Stegen namhlanje ngenxa kanozinti u-Arturo Vidal – obengafuni kwanto ezipalini zakhe. Ize kule tumente iChile izintshatsheli zaseSouth America kwaye ifike yadlala okweentshatsheli zokwenene. Kwimidlalo yayo iChile ibethe amazwe afana neCameroon ngo’2-0, yabambana neGermany le idlale nayo kwakhona namhlanje. Kanti yona iGermany idlule kwiNew Zealand nakwiCameroon. 
 
Amajamani ziintshatsheli ze-2014 Fifa World Cup eyayisingathwe yiBrazil, ukuqhuba kwawo kakuhle kwimidlalo enje ngale kuqinisa indawo yawo kwibhola yehlabathi. Kanti kwangaxeshanye, umqeqeshi weGermany usebenzise le midlalo njengethuba elihle lokunika abadlali abaninzi abaselula (ngokweminyaka) amava kwinqanaba eliphezulu kwihlabathi. Nangona iChile ingakwazanga ukufumana impumelelo ebiyilangazelela nebiyisebenzela – kodwa indlela edlale ngayo kwiConfederations Cup yalo nyaka yiyo eya kubaxolisa abaqeqeshi bayo kwaye ibikwalithuba elihle lokulungiselela indebe yehlabathi ekunyaka ozayo eRussia. 
 
Nangona iRussia ingakwazanga ukufikelela kwimidlalo yokugqibela yeConfederations Cup elizweni layo – kodwa izamile ukwenza oko ibinako ukukwenza. Kwicala lamalungiselelo endebe yehlabathi, kukhangeleka ngathi phantse zonke izinto sezicalanye nanjengoko le tumente iyindlela yokuvavanya amandla namalungiselelo welizwe elisingatha indebe yehlabathi.",AmaJamani aphumelele iFifa Confederations Cup okokuqala
"INKUNDLA kaMantyi waseMonti ikhuphe incwadi egunyazisa ukubanjwa koMongameli weEFF uJulius Malema. 
Ijaji igqibe kwelokukhupha esi sigunyaziso kulandela ukuhluleka kukaMalema ukuvela enkundleni ngentsasa yangoMvulo. 
UMalema wadubulis’ umpu emoyeni eseqongeni ngethuba iEFF yayibhiyozela ukugqiba iminyaka emihlanu eli qela lasungulwayo ngo2018 kwibala iSisa Dukashe eMdantsane. 
Unogada wakhe uAdriaan Snyman naye ubekwe ityala. 
IGunyabantu lezoTshutshiso (NPA) ithe iJuju ujamelene namanye amatyala okuphatha umkhono wekati oneembumbulu ngokungekho mthethweni. 
UMalema ubekwe ityala lokubeka emngciphekweni ubomi babantu kwanempahla. 
Ityala lisaqhubeka!",Inkundla ikhuphe isigunyaziso sokubanjwa kukaJuju
"“Ijoni lifela emfazweni, kodwa besisajonge lukhulu kuVido.” 
La ngamazwi kaNomthandazo Mjoli olilungu losapho lwepolisa, uSajini Vakele Mjoli, 43, odutyulwe wabhubha ngoonqevu kwivenkile ebekuphangwa kuyo edolophini eNgcobo kwiveki ephelileyo. 
UThandi nongusisi kaMjoli, uthi ibalimazile eyokubhubha kukabhuti wabo ingakumbi ngohlobo athe wabhubha ngalo. Uthi akuxhelekanga sapho kuphela kodwa nelali yonke yaseMbozi ixhelekile kuba uVido ibingumntu wabantu. 
“Sothukile kuba noko besingekakulindeli ukubhubha kukaVido. Kodwa ke samkele kuba sele kwenzekile, akukho nto sinokuba sayitshintsha. Ubhuti ufele emfazweni njengejoni. Simkelwe kuba ebehoye nabantwana boodade bakhe, bexhomekeke kuye njengoko bengasekho oomama babo, ekwahoye nabakhe. 
“Asikhali sodwa, ebenceda noluntu apha elalini engajonganga nzuzo, kungoko ngemini yomphanga kwakuzele ingathi sele ilusuku lomgcwabo kuba abantu babecinga imisebenzi yakhe,” utshilo uThandi Mjoli. 
Ongasekhoyo emva kokubhubha kwabazali bakhe bobabini wamela ikhaya lakhe walivusa, wahoya nabantwana boodade bakhe abangasekhoyo. 
UMjoli wayekade esebenza kwidolophu yaseKapa ithuba elide, ze ngo2014 wabuye weza eNgcobo kuba efuna ukuvusa ikhaya lakhe kwaye abe kufutshane nalo. 
Izolo uLwesithathu; isebe lesiPolisa belibambe iNkonzo yeSikhumbuzo kaMjoli eBhojana Methodist Church eNgcobo. 
NgoMgqibelo uza kube ebekwa kwikhaya lakhe lokugqibela ekhayeni lakhe kwilali yaseMbozi kuGatyana. 
Ngasemva ushiya inkosikazi yakhe, ubhuti wakhe, abanye oosisi bakhe, abantwana bakhe ababini kwakunye nabatshana bakhe ebebejonge kuye. 
Abarhanelwa ababe yokuxhomisa kule venkile babe bahlanu, ababini abakabanjwa basakhangelwa, abanye ababini babanjiwe omnye ubhubhile. 
UMphathiswa wezoThutho kwakunye noKhuseleko eMpuma Koloni, uXolile Nqatha, uthi makungaphunyulwa kwenziwe umzekelo kubanjwe aba babini bangekafumaneki abarhanelwa, ekwalilisana nosapho lakwaMjoli. 
OliLungu lePalamente eKapa, uFikile Xasa, udlulise amazwi kusapho naye, ekwabongoza uluntu lusebenzisane namapolisa ngalo lonke ixesha ukunqanda ulwaphulomthetho. 
Ityala lokuzama ukubulala kwanelokubulala livuliwe.",Linzulu inxeba kusapho lwepolisa elidutyulwe eNgcobo
"Kubhubhe indoda kwaze konzakala enye indoda kwingozi yemoto eyenzeke kuhola wendlela uN2 kufutshane nelali yaseMooiplaas kusasa ngoMvulo.  
 
Isithethi samapolisa aseMonti uNkosikho Mzuku,  sidiza ukuba unobangela wengozi le yokungqubana kweemoto  ezimbini awukaziwa usaphandwa ngamapolisa. 
  
UMzuku uthi  ixhoba eli libhubhileyo liqikelelwa kumashumi amathathu eminyaka ubudala.  
 
Owonzakeleyo ubalekiselwe kwisibhedlele esiseMonti. 
 
UMzuku uthi ityala lokubulala livuliwe kwaye kuphandwa ngonobangela  wengozi.",Kubhubhe wamnye kwingozi eseMooiplass
"Nangona nje icuba iyenye yezinto ezavalwayo ekuthengisweni ngeli xesha lokuma kweentshukumo eMzantsi Afrika, kubonakala ngathi lowo umthetho awuzange ukhathalelwe ngabanikazi beevenkile ezincinci ingakumbi ezo zabemi bangaphandle.  
Uninzi lubonwa lutshaya kodwa libe icuba lavalwa. Amapolisa oMasipala oMbaxa iNelson Mandela Bay alandele kanye ezi venkile kuvakala ukuba zisathengisa icuba kodwa lelinye elavalwayo kuba kukholelwa ukuba nalo linganegalelo kule ntsholongwane.  
Ingxelo ephuma kuColonel Priscilla Naidu, ithi kolo gqogqo luthe lwenziwa ngamapolisa sele zingaphaya kwewaka iibhokisi zeefegi kwakunye nezeBoxer ezifunyenwe kwezi venkile.  
Ezinye zifunyenwe ngorhatya ngoLwesibini kule veki eBethelsdorp.  
UNaidu uthi ngoLwesibini amapolisa ngethuba eseBethelsdorp emva ngorhatya aqaphele ukuba kusekho ivenkile esavulileyo kwisitrato iClassen.  
Kulapho aqaphele ukuba kuphuma abantu betshaya nekulapho aye angena agqogqa, afumana ezinye iibhokisi zecuba ezixabisa imali engangeR200 000 kwigumbi elingasemva.  
UNaidu uthi umnikazivenkile omnye ubanjiwe wabekwa ityala lokophula imiqathango yeLockdown ngokuthengisa icuba.",Ubhaqiwe othengisa iifegi eBhayi
"BAGXEKE icandelo elijongene neentlekele kuMasipala iBuffalo City abahlali baseDuncan Village eMonti, emva kokungafumani ncedo ngempelaveki betshelwa ngamatyotyombe.  
Bangaphaya kwamashumi amathathu abahlali baseDuncan Village eSoga, abatshelwe ngamatyotyombe ngobusuku bangoLwesihlanu, nabagqibe impelaveki bengafumani ncedo livela kuMasipala. Ngokwabahlali, lo mlilo ubangelwe sisitovu ebesibaswe sashiywa ngomnye wabahlali komnye wemikhukhu.  
USivelele Madolo ongumfundi kwisikolo iLumko High ohlala kwakule ndawo uthe, “Ndibone kusitsha emva kokuba kushiywe isitovu sivutha, ndabiza abantu.”  
UMadolo utshelwe yimpahla kuquka neyesikolo kwakunye neencwadi kulo mlilo.  
Nangona uceba wale ndawo uAyanda Mapisa ebanike indawo yokufihla iintloko kwiiofisi zikaMasipala kule ndawo, abahlali bathe abanangubo, akuzubanceda ntweni ukuyo kufihla iintloko kungekho nto bazaku yambatha.  
UMapisa ebemanxadanxada ekhangela indawo yethutyana azakwakhelwa kuyo la maxhoba, kodwa uthwaliswe ubunzima kukungabikho koncedo labecandelo lezeentlekele kubantu abalahlekelwe kuko konke abebenako. 
“Umhlaba esiza kubabeka kuwo okwethutyana sendiwufumene, kodwa ke kufuneka umasipala ajonge ukuba ukulungele na ukuhlalisa abantu, emva koko ke siza kubakhela sibalungiselele neenkonzo.” 
 Ukwathe ishumi elinesibhozo labahlali kulo mhlaba lizakufuduselwa kwizindlu, nangona abo batshelweyo bengekho kweli nani. 
 Umgqatswa wePAC kule Wadi uLuzuko Jabavu uthe, “Kukho indawo ethembise ngamaplanga, ingxaki yinqwelo mafutha enokuthi iwathuthe anikwe abantu.”  
La maxhoba afihle iintloko kwizihlobo, nabamelwane abathe bavula amakhaya abo ngelixesha behlelwe leli shwangusha.  
Ukanti usomashishini owaziwayo kule ndawo, uMandla Makinana, uzibophelele ngelithi uzakubathengela iyunifom bonke abantwana besikolo abatshelwe kule ntlekele.  
UVathiswa Qotho ongomnye wabahlali ulumkise ngelithi abezopolitiko mabangenzi zithembiso ngento engekazuphumelela. “NgoDisemba abantu babethenjisiwe apha ukuba bazakuhamba, bapakisha kodwa abo bantu baselapha nangoku. Yilo nto eyenza abantu baphele besithi iANC ngumbutho wobuxoki,” utshilo. 
Abahlali abaxhasa umgqatswa ozimeleyo uSabelo Feni kwaWadi 8 eDuncan Village eMonti, banceda ngokutya ezintsapho.  
Aba batyhola uMapisa ngelithi akabakhathalelanga aba bantu nangona bekwiwadi yakhe. 
Othethe egameni leli qela labahlali uNosisana Nqamrha, uthi baza kubaxhasa aba bantu de babuyele ezindlini zabo.  
“Siqale izolo ukunceda aba bantu ngokutya okuquka isidlo sakusasa nokwasemva kwemini emva kokuba uceba ebalekile, oko ebathembise ukuba uzakuza noncedo lokutya,” uthethe watsho uNqamrha. 
 Uthi lo ceba uyalele aba bantu ukuba baye kuhlala e-ofisini yakhe logama bezakuba belungiselelwa indawo yokuhlala yethutyana.  
“Sibathathe saza kubalalisa ezindlwini zethu kuba uceba ufuna ukuba lalisa e-ofisini yakhe, batshatile aba bantu kukho nabantu abagulayo nabadala,” utshilo uNqamrha.",Aqumbele iBCM amaxhoba omlilo
"UMphathiswa Wokuhlaliswa koLuntu eNtshona Koloni uBonginkosi Madikizela 
uthembise ngokunceda ngeendawo zokuhlala ezisemgangathweni abazali abanantwana abaphila nendlela ezahlukileyo zokhubazeko kwindawo yaseMfuleni eKapa.  
UMadikizela ebetyelele unina wekwekwana eneminyaka elishumi ubudala ongumnxusi kwingingqi yaseBardale eMfuleni nogxothwayo kumzi anxuse kuwo ngenxa yomntwana wakhe onesifo esichaphazela ukukhula kwakhe ngengqondo iautisim.  
UNoncedo Dubula oneminyaka engamashumi amathathu anesithathu ubudala uxelele umphathiswa ukuba ufuna indawo ezakuba yeyakhe. “Ndifuna nje indawo yokuhlala ezakuba yeyam nokuba ndinganikwa ibala nje ndibeke ityotyombe, ndinikwe umbane kuba ndidiniwe kukuhamba ndigxothwa kwiindawo endinxusa kuzo ngenxa yokuba uSomila engaphilanga,” utshilo uDubula.  
Imeko yokungaphili kukaSomila Dubula imbangela ukuba abenamandla amaninzi ngamanye amaxesha wophula izinto abendlongondlongo abethe wonke umntu ophambi kwakhe.  
Uninakazi kaSomila uNeliswa Dubula uthi “Ndingavuya kakhulu xa enokufumana indawo eyeyakhe yokuhlala udadewethu kuba imeko yomntwana wakhe ayicelanga idaliwe. USomila unamaxesha okuba akhulule impahla ahambe ngaze ukuze athomalale kufuneka asele iipilisi”. 
Olu sapho lityhola oonontlalontle ngelithi, babefuna ukumthatha umntwana wakhe ngelithi uzakugcinwa, kodwa unina akayivuma lo nto. “”Zange ndivume ukumnika onontlalontle umntwana wam kuba ndiyamthanda andinakuphisa ngaye.”  
UMadikizela ufikele kwigqiza lamanina anabantwana abanengxaki ezibufana naleyo kaSomila ngempilo kwaye nawo anengxaki yendawo zokuhlala esithi ayokunika inkxaso kuNoncedo nanjengoko bazakhela igqiza apho baxhasana khona ngandlela zonke. 
UMadikizela uthe akuva ingxaki zaba wathembisa ukuba uzakubabeka phambili kubantu ekufuneka benikwe uncedo lwezindlu wathembisa ukuba uzakubuyela kubo ehamba nomphathiswa wophuhliso lwentlalontle ephondweni uAlbert Fritz. 
Uyalele amagosa esebe lakhe ukuba aqwalasele ingxaki yalamanina esitsho ukuba oku kwenzelwa ukuqinisekisa ukuba abantwana bahlala kumakhaya akhuselekileyo.",UMadikizela utyelela iintsapho ezinabantwana abakhubazekileyo
"Njengaye nawuphi na umntu, uMongameli uJacob Zuma uyayenza impazamo. Kodwa le ayenze kwiintsukwana ezimbalwa ezidlulileyo, iyakuhlala inkenteza eluntwini ixesha elide.  
UZuma uqale ngokugxotha uMphathiswa wezezimali uNhlanhla Nene efaka uDavid Van Rooyen, umdaka wengqungqumbana engaziwa kangako kulawulo lwaseburhulumenteni.  
Eli nyathelo likaZuma, lidale izankxwe eluntwini. Okothusayo ke kukuba kwankqu nesikhokelo se-ANC kuzwelonke kuquka ne-ofisi kamongameli, ibingazi nowathwethwa ngesi sigqibo sikaZuma. Sisajonge leyo, nanko uZuma ephinda esenza olunye utshintsho. Kweli thuba ke, lo Van Rooyen kaZuma uye wayokufakwa kwisebe loomasipala nemicimbi yeenkosi zemveli.  
UPravin Gordhan, obefudula engumphathiswa koomasipala, uphindela kwicandelo lakhe lakudala lezemali. Zonke ke ezi zigqibo uZuma uzenza ngobusuku xa abantu belungiselela ukulala. Kutheni le nto isingathi yinto elula nje kuZuma ukwenza into ayithandayo ngelizwe lethu?  
Ewe akukho ngxaki xa uGordhan esiya kwezeli. Kodwa nantsi ingxaki. UGordhan ushiya isebe loomasipala linezicwangciso ebeceba ukuba kwakuthi kuphela ixesha lakhe (2019) kube sele kubonakala umqela.  
Ezi zicwangciso zezo ziquka ukunyanzelisa oomasipala ukuba benze okuninzi ngezo zixhobo banazo, nokuba zikangakanani na (Back to Basics). Le nkqubo uBack to Basics ibisungulwe nguGordhan eMpuma Koloni ekupheleni konyaka ophelileyo, futhi bonke oomasipala bephondo bayithakazelela.  
Umbuzo ke ngoku kukuba, uVan Rooyen unaso na isakhono sokukhokela isebe loomasipala? UVan Rooyen wayesakuba ngusodolophu kumasipala waseMerafong phaya eCarletonville kwiNtshona-Randi eRhawutini. Iingxelo zithi kwalapho eMerafong, uVan Rooyen akazange aligqibe ixesha (2006 ukuya ku2011) awayesikelwe lona. Inyaniso yeyokuba kufuneka umntu onamava kulawulo loomasipala, ngoko ke asiboni ukuba uyakulunga uVan Rooyen phaya.",UVan Rooyen akafuneki koomasipala
"Ngokwengxelo ephuma kwiGunyabantu lezoTshutshiso, ixhoba lashiya ifowuni kusisi walo, lathi ina mhlawumbi ndingangabuyi ndisaphila. Oku kusemva kokuba kwafika uFanele Nxuseka, 38, obesebenza njengegosa lezendlela eSajonisi nogwetywe ubomi bakhe bonke ejele, ezokufuna ixhoba kowalo ebethandana nalo kuba esuke wazibhaqela ukuba ixhoba eli litya iipilisi (ARVs) zokulwa nentsholongwane yeHIV. 
Ingxelo iqhuba ithi ubungqina obuthwe thaca phambi kwenkundla buveza ukuba uNxuseka, otshatileyo, ebenobudlelwane ecaleni nexhoba elalingazange lichaze kulo ukuba liphila nale ntsholongwane. UNxuseka wazifumanisela emva koko wakholelwa ukuba iza kumosulela kwaye yosulele nenkosikazi yakhe le ntsholongwane. 
Ngomhla wama24 kuMeyi ka2020, uNxusani waya kwikhaya lexhoba kwilali yaseNgobozana eLusikisiki, apho wafika wanyanzelisa ukuba bahambe ngenkani. 
Emva kokuba ixhoba lingabuyi kulapho usapho lwacinga amazwi alo okuba angabuya engasaphili, baphuma iphulo umzimba bawubhaqa unamanxeba embumbulu ngakwilali ekufutshane eMmangweni. Emva koko uNxuseka wabanjwa. 
Ugwetywe kwiveki ephelileyo yinkundla ephakamileyo ebichophe kwidolophu yaseSajonisi. Kwisigwebo sakhe sobomi kongezwe neminyaka elishumi elinesibini lokuxhwila. 
I-NPA iyasamkela esi sigwebo sinikwe okaNxuseka. UMlawuli weeNkundla ephondweni uBarry Madolo, uqhwabele izandla umsebenzi othe wenziwa ngoogxa bakhe, abatshutshisi kwakunye nabaphandi betyala.",Wabulala isithandwa sakhe kuba siHIV
"WABHALELA uMphathisw’ uWeziwe Tikana kuFacebook edomboza ukuba kuqwalaselwe ibhulorho yaseMacibe kuCentane, impendulo yaba kukuba kuza kuthunyelwa amagosa kwaphinda kwathiwa kuxakekwe yimiba yolonyulo. 
Lowo nguVuyolwethu Flente wakuNombanjana kuCentane ebhalele uTikana, uMphathiswa wezoThutho nezeNdlela, kunyaka ophelileyo. 
UFlente ubhenele kwiphephandaba ebongoza ukuba simsabelele kuTikana, kuba emva kokuba waxelelwa ukuba kusaxakekwe yimiba yolonyulo, waphinda waqhakamshelana nalo Mphathiswa, emva kolonyulo, ze waxelelwa nguTikana ukuba uza kufowunelwa. 
Le bhulorho isetyenziswa ziilali ezifana nezi: Nombanjana, Cebe, Thafalofefe, Ngqusi nezinye ezininzi. 
“Kunyaka ophelileyo ndabhalela uMphathiswa uWeziwe Tikana kuFacebook ndimxelela ngale bhulorho ukuba singabahlali sicela ilungiswe okanye iqalelwe ngokutsha. Ingxaki kukuba inkulu kakhulu kwaye imasikizi inesiziba ngaphantsi futhi inethanda kwalapha ngaphantsi. Ndacela ukuba ifakelwe neentsimbi emacaleni,” kutsho uFlente kwimbalelwano yakhe nephephandaba I’solezwe. 
Uqhuba esithi: “Xa udlula kuyo kukho nenye encinci apho kuthi xa kuna imvula, iimoto kufuneke zilinde kwehle amanzi, phofu ke le ndlela kuhamba kuyo iiambulensi eziya esibhedlele eThafalofefe. Xa kugcwele nazo zima phaya kwaye ngomnye unyaka kwasweleka isigulana iambulensi ilinde ukuba kwehle amanzi.” 
“OkaTikana wathi uzothumela ii-inspectors [amagosa] kula bhulorho ze ndalinda. KweyoKwindla ndamkhumbuza wathi basaxakekile ziirali zeANC . Emveni kolonyulo ndamkhumbuza, wafuna inombolo yam ndamnika, kunangoku kuthe cwaka.” 
“Sicela uncedo, ivele ibe ngamasikizi xa kuwela ezi bhasi zakwa-AB350 xa zithutha abantu abaya edolophini. 
“Sicela siyeke ukuhoywa xa kufuneka oo-X bethu. Mnu. Oscar Mabuyane sicela uyozibonela ngokwakho la bhulorho, yena umama uWeziwe Tikana uyohluleka kukunceda abantu. Okanye nifuna kuqale kusweleke abantu?” kubuza uFlente. 
Ukuphendula, isithethi sesebe lezoThutho nezeNdlela eMpuma Koloni, uKhuselwa Rantjie, uthi bayiva okokuqala le ngxaki “nanjengoko ingazange ivele kwiingxoxo nabathabathi nxaxheba balo masipala (waseMnquma)”.  
“Isebe liza kuthumela injineli kwanengcaphephe ukuze ziye kula bhulorho ziyohlola umonakalo ze zicebise ngenyathelo emalithatyathwe ngokumayelana nobungakanani bomonakalo. Okubalulekileyo ngesaquphe kwicala lethu kukujonga ukuba le bhulorho ikulungele kusini na ukusetyenziswa ingakumbi iimoto ezinkulu,” utshilo uRantjie.","‘Mphathiswa ubuthe uzofowuna, fowuna ke’"
"Umbutho iPower Of Positive Thinking uzakube usungulwa ngokusesikweni kwidolophu yaseGcuwa ngoCawe umhla we28 wale nyanga.  
Osungule lo mbutho nguMbulelo Ntenjwa noseke wangusomlomo kwanosodolophu phantsi komasipala waseMnquma kwiminyaka edlulileyo. 
UNtenjwa uthi, lo mbutho uwuqale kunyaka ophelileyo emva kokuqaphela ukuba abantu baseMnquma basoloko beneengcinga ezingayolisiyo, bangacingi zinto zakhayo okanye ezilungileyo, kwaye bathanda ukukhalaza ngalo lonke ixesha. 
“Eyona nto siyikhuthazayo kukuba baphile ubomi bangoku, bohlukane nobadlulayo, ukuze umntu akwazi ukuqhubeka nobomi baphume kwintsokolo.  
“Sikhuthaza abantu ukuba bazibandakanye nezoshishino kuzophela izikhalazo zentswelangqesho. Ezindibano sizibamba njengeenzame zokuba uluntu luhlale lunengcinga ezintle hayi ezizakubadodobalisa kwinkqubela phambili,” utshilo uNtenjwa. 
Lo msitho uzakubanjelwa eWayside Hotel eGcuwa ukusukela ngentsimbi yeshumi elinesibini. Kulindeleke isithethi esingowasetyhini njengoko kuseyinyanga yamanina.  
UNtenjwa ukwathe kulindeleke amagqwetha kwanezifundiswa ezinezidanga kumakhono awohlukeneyo, bekwakhuthaza ukuba abahlali bazibandakanye ukuze bafunde. Ukwathe akhona namathuba okukhuthaza abo banezinto bolule isandla kwabo bangenanto. 
Ukanti kuzakugxilwa nakwimixholo yezemfundo, urhulumento loomasipala neendlela ezifanelekileyo zokuzigcina usempilweni.",‘Power of Positive Thinking’ – kukhangelwa iindlela ezintsha zokucingaeMnquma
"Isibhedlele saseBhisho siphuculwe ngokutsha ngumbutho wesisa iGift of the Givers echithe imali ekwizigidi ezithathu zeerandi. 
Ukuphuculwa kwesi sibhedlele kuthabathe inyanga enye kuphela, nokuqhube ngenyanga ephelileyo ngeentsuku zeKrisimesi. 
Lo mbutho awuphelelanga ukulungisa amagumbi kuphela, wongeze nezixhobo eziliqela eziza kuncedisa kwizigulana zeCovid-19. 
Ezi zixhobo ziibhedi eziyi-120 ezihamba namashiti, imiqamelo, izikhuseli kwakunye nomatshini oncedisa ngomoya kwabaphefumla nzima. 
La magumbi alungisiweyo aza kunceda oogqirha, oonesi kwakunye nabancedisi babe nendawo yokuhlala nabo. 
Le ndawo intsha kwesi sibhedlele iqalile ukuvulwa ngokusesikweni kuMvulo wale veki. 
UImtiaz Sooliman weGift of the Givers uthi iimatshini zokuzisa umoya babone kubalulekile ekubeni zibe khona kwezi zixhobo zongeziweyo kuba ziza kusindisa uluntu. 
USooliman uthi sele ziyi-2000 iimatshini zomoya asele benikezele ngazo kwizibhedlele ezikumaphondo amathandathu ohlukeneyo ezixabisa iR25 million. 
IGift of the Givers ibulele imvume kwanentsebenziswano kwingqonyela yesi sibhedlele uPhumla Mnyanda kwakunye neSebe lezeMpilo lePhondo.",Siphuculwe ngokutsha isibhedlele saseBhisho
"Abantu bothukile xa bebona uKhabo Zondo kwiqela lebhola ekhatywayo laKwaZulu-Natal, iRoyal AM, kutshanje. UZondo ubhengezwe yiRoyal AM njengomqeqeshi wayo omtsha phambi kokuqalwa kwamalungiselelo esizini entsha yeDStv Premiership. Phambi kokuchongwa kwakhe, kwakukho amahum-hum athi iRoyal AM iza kukhangela umqeqeshi phakathi kwamadoda aziwayo afana noGavin Hunt, u-Owen Da Gama noDan Malesela. Kuye kwanyanzeleka ukuba iRoyal AM ixoze omnye umphini emva kokuba uJohn Maduka egqibe kwelokuba aye kwiMaritzburg United nangona eyibeke kwindawo yesithathu kwisizini yayo yokuqala kwiDStv Premiership. 
Ethetha nejelo losasazo kutshanje, uZondo uthe wothuswa ngumxeba owawusuka kumnikazi weRoyal AM, uShauwn Mkhize. Yiminyaka engaphaya kwemihlanu uZondo wagqibela ukuqeqesha iRoyal Eagles kwiPSL – kodwa ngaphandle kwaleyo, ebeyinxalenye yabaqeqeshi abebekhangela abadlali abanetalente phantsi kwenkqubo ekwakuthi yiNedbank Talent Program. “Ndifowunelwe kuMongameli weqela wathi: ungakwazi ukuza apha? Wathi ingqonyela iza kutsalela umnxeba enze udliwanondlebe. Zange kube kudala, uSinky Mnisi wandifowunela. Sathetha ixesha elide ndiphendula imibuzo. Ekugqibeleni woneliseka ngoba kudala naye ekhona ebholeni,” utshilo uZondo otyikitye isivumelwano sengqesho seminyaka emibini. 
Into endiyithandayo ngeRoyal AM kukuba ithethile nam phambi kokutyikitya abadlali abatsha. Sithethile ngabo bonke abadlali abafikayo kwiRoyal AM. Ndiyayincoma kakhulu lo nto,” utshilo uZondo. Ngaphambili, uZondo waqeqesha amaqela aquka iGolden Arrows, iBloemfontein Celtic, iTembisa Classic, iNathi Lions neBay United. Iqela likaMamkhize lifumene iziqwayi zabadlali abatsha abafana noSamir Nurkovic obedlalela iKaizer Chiefs, uRuzaigh Gamildien osuka kwiSwallows, uKhethukuthula Ndlovu no-Andre de Jong. Kulindeleke iRoyal AM idlala imidlalo yeCAF Confederation Cup emva kokuvala isizini kwindawo yesithathu.",UKhabo Zondo uthe vumbu kwiRoyal AM emva kweminyaka engabonakali
"Umqeqeshi weMamelodi Sundowns, uPitso Mosimane, ngumpondozihlanjiwe ophokeleyo kwibhola yelizwe loMzantsi Afrika. 
 Ingalilishwa elikhulu ukuba kunokwenzeka kuthi kanti kusekho umntu ebholeni ekhatywayo oyithandabuzayo lo nto. Amasandawana aphumelele indebe yeAbsa Premier Soccer League yesizini ka2018/19 kwiveki ephelileyo emva kokubetha iFree State Stars, ethotyiselwe kwinqanaba elingezantsi, ngo’1-0 emdlalweni obuseGoble Park Stadium.  
Njengokuba iSundowns ineendebe zePSL ezilithoba ukusukela ngonyaka eyasungulwa ngawo, phantsi kukaPitso, izuze zane. Yimbali leyo futhi akekho omnye umqeqeshi ophumelele iindebe zePSL ezine, iTelkom, iNedbank, iCaf Champions League neSuper Cup kweli ilizwe – nguPitso Mosimane yedwa.  
Nangona uPitso eyindoda eneentshaba ngenxa yamazwi atsarhayo athanda ukuwathetha, kodwa ukufanele ukunikwa intlonipho enkulu. 
Kwiminyaka emithandathu ayichithe kwiSundowns, uPitso, akumncedanga uPatrice Motsepe, owayelangazelela ukugqugqisa iAfrika, kufunqule noMzantsi Afrika uphela.  
Ngoku iSundowns yaziwa kulo lonke izwekazi leAfrika ngenxa yebhola.  
Isizini ka2018/19 ibinzima kakhulu kwiDowns ngoba ibingxathalaziswe yimidlalo yeCaf.  
Yiyo lo nto uPitso ethe indebe ezuzwe liqela lakhe yeyona ebinzima ngaphezulu kwazo zonke. Zininzi izinto ezilisokolisileyo iqela lakhe, kodwa liye lanyamezela kwade kwasekupheleni. “Le indebe ibinzima ngaphezulu kunezinye. Andinamdla kangako ngoba zininzi izinto ezithethekayo kodwa ke ndiyabavuyela abadlali neqela lonke. Ibinzima futhi isenzele iintshaba. Akumnandanga ukuphumelela phantsi kwemeko enjalo,” utshilo uPitso obancomileyo abantu asebenza nabo kwiSundowns. 
Iingxelo zithi abadlali beDowns baza kubaneepokotho ezifumileyo ngoba kulindeleke babelane ngezigidi ezilishumi zonke zeerandi (R10 million)  kanti ingathi kungongezwa ezinye izigidi nguMotsepe obekhona emdlalweni wokugqibela eFree State.  
UMotsepe uxelele iintatheli okokuba ufuna uPitso ahlale kwiSundowns ukuze afane nendoda ehlonitshwa lihlabathi lonke ngenxa yomsebenzi eyawenza kwiManchester United, uAlex Ferguson.  
“Ndifuna uPitso ahlale futhi abenguFerguson apha kwiSundowns. Sifuna ukumbona ekhula ngakumbi. Khawufane ucinge ukuba ebeqeqesha eYurophu okanye iqela lesizwe. UPitso ngumntu omnyama, ngowalapha eMzantsi Afrika, yiyo lo nto kufuneka sizingce ngendlela ekhethekileyo ngenxa yomsebenzi wakhe. Andinawo amazwi ombulelo kodwa ndifuna ukuthi enkosi kuye wonke umntu,” uvale ngalo mazwi uMotsepe obechulumancile.",UPitso ngumpondozihlanjiwe
"Ingaba ukhe weva ngembongi yooZibula uLinda Magazi? Ukuba akunjalo awukeva ngebali legqiyazana elizingca ngolwimi lwesintu, ingakumbi kuncwadi nemibongo yesintu. 
UMagazi yinzalelwane yakuCofimvaba kwilali iNdungwane kodwa okona kwenze le nzwakazi ingapheli kwimilebe yabathandi bemibingo yakwaNtu noncwadi sisakhono sayo sokusebenzisa usiba ngendlela ekhethekileyo.  
Oku kubangelwe kukuzibandakanya kwale mbongi yosiba nequmrhu iMasibhale Chris Hani Writers Association eliphantsi kwesebe lezemidlalo, ubugcisa nenkcubeko. 
Kudliwano ndlebe nephepha ndaba I’solezwe lesiXhosa, imbongi yooZibula uMagazi uthi, lidubule ngethuba esesikolweni inyange lesihobe.  
“Ndiyimbongi yosiba, kudala ndibhala, kodwa ndizokuqiniseka xa bendikwisikolo samabanga aphezulu iSt James eCofimvaba. Ndibhala amabali amafutshane, kwaye ngoku ndigqibezela nenoveli yam ndikwabhala nemibongo ngolwimi lesiNtu,” utshilo uMagazi. 
“Ndincedakele ikakhulu ngethuba ndizimanya nequmrhu lababhali kwingingqi yeChris Hani elaziwa njengeMasibhale Chris Hani Writers Association, kulapho ndidibene nababhali abangoompondo zihlanjiwe abafana nomfundisi uMhlontlo.” 
UMagazi ukhe wangenelela ukhuphiswano lwababhali elaziwa njengeChris Hani Mini Word Fest apho aphume emagqabini esithiwa jize ngeKhompyutha kwanembasa yegolide.  
Ngo2014 ukhethwe njengombhali omncinci ogqwesileyo lisebe lezemidlalo, inkcubeko kwanophuhliso, waze wathiwa jize ngekhompyutha, iprinter kuquka nothotho lweencwadi zesiNtu. Le nzwakazi ivele amatyeli amane elandelelana kumnyhadala wenkcubeko nobugcisa eRhini. 
“Ngo2011 ndagqiba kwelokuzibandakanya nesikhululo iLukhanji FM ekomani njengonondaba wesixhosa, ndisenza nenkqubo yolutsha Ikhaya Lothando,” utshilo uMagazi. 
Kungoku nje  le nzwakazi yinkxalenye yesikhululo iVukani FM eCala apho asebenza khona njengonondaba wolwimi lesiXhosa, kwaye imbongi yooZibula uMagazi ukhe wavela kumfanekiso bhanya- bhanya owaqulunkqwa kuKomani othi “Isitabane”. 
“Olona ncedo ndiludingayo ngoku kukupapasha zonke iincwadi zam kuquka nemibongo esele ndiyibhalile, kuba azikho iindawo zokupapasha apha kule ngingqi yeChris Hani.”",Isakhono sikaLinda silele kusiba
"Kumalinge okuphucula ulimo eMpuma Koloni isebe lezolimo nophuhliso lamaphandle kweli phondo lisungule iphulo lokubalwa kweefama ezikhoyo kweli phondo.  
Othethe egameni leli sebe uMvusiwekhaya Sicwetsha uthi baneenjongo zokuthatha ulimo balibele kwelinye inqanaba eMpuma Koloni.  
“Olu balo silenza sibambisene nesebe lezolimo kwiyunivesithi yase Fort Hare, sifuna ukwazi inani leefama, iimveliso zabo, inani labantu abasebenza apho kunye neendawo abarhweba kunye nazo,” ucacise watsho uSicwetsha. 
Le ngxelo ithi enye yeenjongo eziphambili zeli phulo kukunika la mafama ithuba lokuxhamla kwiinkqubo zoshishino kunye norhulumente wephondo leMpuma Koloni. 
“Sijonge ukubeka kumashumi amahlanu eepesenti ekhulwini inani lemveliso esizithengayo eziveliswe kweli leMpuma Koloni ngeenjongo zokuxhasa la mafama,” utsho uSicwetsha.  
Ela sebe libongoza onke amafama eli phondo ukuba athathe inxaxheba kolu balo leefama kuba injongo ikwakukunceda bona ukuze baphuhle. 
“Sikunye neyunivesithi yaseFort Hare sele sijikeleze kwiiNkosi, ooceba kunye nemibutho yamafama sicacisa indlela elizakuqhubeka ngayo olu balo,” uthethe watsho uSicwetsha.  
Ukusukela ngomhla wesine kule nyanga abasebenzi abazakwenza olu balo baqalisile ukungena kwifiama ezahlukileyo becho chola ulwazi bebala ezi fama, itsho ingxelo.  
“Akukho mali nampahla ifuyiweyo ekulindeleke ukuba ichaphazeleke kolu balo kuzakuthethwa namafama kubuzwa imibuzo kubo,” ucacise watsho uSicwetsha. 
Yimali ephaya kwisiqingatha sesigidi seerandi ekulindeleke ukuba sisetyenziswe ukwenza lo msebeni nekulindeleke ukuba ugqitywe phaya ngempelanyanga kwinyanga yeThupha. 
“Ukufumana ulwazi oluthembekileyo kubaluleke kakhulu kuthi kumalinge okuphucula ulimo leMpuma Koloni lubekumgangatho ophucukileyo,”utsho uSicwetsha.  
Lo ka Sicwetsha uthi isizathu sabo sokusebenzisa la yunivesithi kukuba ngaphambili baqhube uphando olalubonakala ukuba lungabanika ulwazi olungathembekanga baza balinqumamisa.",Zizakubalwa iifama zephondo leMpuma Koloni
"NgeCawe le sisuka kuyo abahlali belali yaseLaleni kwaSocikwa kuQumbu bebebetha udolo phezulu bedikwe yeyokosa besithi abavoti lingabuyanga idama labo.  
Bebehlangene kwikomkhulu lala lali kwaNkosi uDaluxolo Socikwa. Othethela abahlali, uMalibongwe Socikwa, uthi ngomhla weshumi elinesihlanu kule nyanga babona kwiphephandaba ukubana sele ikhona imali yokwakha amadama iNtabelanga neLaleni nelizokuqala kwekaTshazimpuzi kulo umiyo.  
Bathi bave amahumhum okuba idama liyatshintshwa ukusuka eLaleni lisiwa kumbokazi.  
Yaba khwankqisa ke lo nto ngoba uthi owayenguMongameli welizwe uJacob Zuma wayeyinxalenye yokusungulwa kweli dama ngo 2014 waqinisekisa ukuba zonke izinto zeli dama ukuba ziqhubeke zime ngonina.  
Bathi bothuswe kukuva ngentlanganiso eCaba apho bekubizwe iinkosi neelali ezibandakanyekayo kodwa eyabo inkosi khange ibandakanyeke kwanabahlali, uthi baye baziyela ke ngeliya kusabela.  
Uthi baphatheka kakubi kakhulu nalapho uMphathiswa weSebe laManzi noGutyulo uGugile Nkwinti wabathuka ebabiza ngezaphuselane ezingazinto nezisafikayo kumbutho weANC, ezo zezinye zezinto ezibenze bazibona bengabalulekanga.  
Kulo mbhodamo kuye kwafika uSenzo Mchunu nolilungu leqoqo elilawulayo kwanentloko yekomiti eququzelela ezolonyulo kuzwelonke. 
Lo kaMchunu uthembise ngelithi makusungulwe ikomiti azosebenzisana nayo, ethembisa ukuba lo mba uzowusa kuMongameli ophetheyo njengangoko yayiseyiqalwe nguMongameli owashiyayo.  
Ecela kananjalo ukuba abahlali bavote ngokuba leyo iyeyona nto elungileyo kuye nawuphi na ummi woMzantsi Afrika.  
Ukuqiniseka okokubana ilizwe lethu lisebenza ngendlela eyiyo. Amazwi kaMchunu ashiye ithemba kakhulu kwabo bebeqhankqalaza.  
Osisithethi sesebe lezaManzi noGutyulo, uSputnik Ratau uthi uMphathiswa weSebe lezaManzi noGutyulo usathetha neelali ezichaphazelekayo kwaye ezinye iilali azikho ndaweni enye.  
URatau uthi lo mcimbi waseLaleni kusafuneka kujongwe ukuba kuqala kuzoba nemiphumela enjani na okanye engakanani na.",Abavoti lingabuyanga idama labo kuQumbu
"Ijelo leendaba iWashington Post yaseMelika ithe: “UWinnie Madikizela-Mandela uswelekile ekwiminyaka engamashumi asibhozo ananye (81). Ebelitshantliziyo elalichasene nenkqubo yocalucalulo kwaye wayesakuba yinkosikazi kuNelson Mandela.” 
Iphephandaba laseBhritane iThe Guardian yona ithe: “UWinnie Madikizela-Mandela, itshantliziyo elalichasene nenkqubo yocalucalulo usweleke ngokuzukileyo emva kwengulo ende.” 
Ijelo likamabonakude iAl Jazeera yaseDoha yaseQatar ithe: “UWinnie Mandela, obesakuba yinkosikazi kaNelson Mandela, usweleke eneminyaka engamashumi asibhozo ananye (81). Ebeligqala kumzabalazo wokulwa nocalucalulo eMzantsi Afrika.” 
Kusenjalo, uMphathiswa kwi-Ofisi kaMongameli uJeff Radebe uchaze uMadikizela-Mandela njengentsika yedabi lomzabalazo kweli lizwe. “Wayengelogwala kumlo wokuqubisana nenkqubo yocalucalulo. Wadlala indima enkulu ngethuba umyeni (Nelson Mandela) wayebanjiwe,” utshilo uRadebe. 
USihlalo weANC uGwede Mantashe uthumele amazwi ovelwano kusapho lakwaMandela nelakwaMadikizela, esithi igalelo leli qhawekazi asokuze lilityalwe ngulo mbutho. UMantashe ukwathe uMongameli Cyril Ramaphosa uzakutyelela usapho lakwaMadikizela-Mandela ngokuhlwa nje.",Ihlabathi liqaphela ukubhubha kukaWinnie
"Abantu abalala kwizitalato zedolophu yaseMonti abangapha kwamashumi amathandathu nabaziwa ngokuba ngoobherhi bangungelene eSouthernwood Park eMonti ngoMgqibelo besonwatyiswa ngethuba kubhiyozelwa usuku lokuzalwa kukaNelson Mandela. 
Ababahlali bebedityaniswe ngumbutho ojongene nokucebisa uluntu ngezezimali nowaziwa ngokuba yi-Isibane Life. 
Lo mbutho ukhuphe kuwo epokothweni ngenzame zokwenza umahluko koluluntu lungena makhaya. Aba bantu bathe batendwa ngeziqhamo kwakunye nemifuno. 
Ilungu le-Isibane Life uSikho Msutwana uthi, bebengalilindelanga inani elingakaya labantu. Uthi bayavuya kuba bakwazile ukonela kwaye enye yezinto ebonelisayo kungokuba kufumene wonke umntu. 
Abafundi abenza izifundo zonxibelelwano kwiYunivesithi yaseWalter Sisulu, nabenza uqeqesho lwabo lokufundiswa umsebenzi kwi-Isibane Life, ngabo nebabeyinxalenye ekuququzelelni eliphulo lokwenza umahluko kwababantu nabo bavakalise ukuchulumankca kukwenza oku. 
Omnye wabafundi abakoluqeqesho uSivuyile Bekentla uthi, babenochulumanco ngokuba yinxalenye yoku nanjengoko bewazi umsebeniz kaNelson Mandela, wokuba lowo uthatha entweni makakwazi ukunceda abanye abantu. 
Uthi bakwinzame zokubonakalisa ukuba nalo ulutsha lunako ukwenza umahluko nanjengoko lusoloko lujongelwa njengoo ngantweni bazama ukuphakamisa igama lolutsha.",Uncedo kubantu abalala ezitalatweni
"Umqeqeshi weBaroka FC, uKgoloko Thobejane, ufumene igwiba lokhuseleko kwigqala lomqeqeshi uTed Dumitru emva kokuba ethe wahlaselwa kabukhali ngumanejala wabadlali, uMike Makaab, apha ezintsukwini.  
IBaroka FC isecicini lokudlala kumagqibela kankqoyi wokhuphiswano oluxhaswa yiNedbank emva kokuba ihlaze iPolokwane City ngokuyibetha ngo’2-0 kwimpelaveki edlulileyo.  
UThobejane uthethe izinto ezingafanelekanga kuthethwa ngomntu okumgangatho akuwo ngokukaMakaab. “Akafanelanga kuzincoma, kufanele anconywe sithi, angazincomi,” utshilo uMakaab kwikhasi lomnatha apha evekini. 
Kodwa uDumitru uyiqhwabele izandla le ndedeba yakwaThobejane ngomsebenzi omhle, watsho esithi lo mqeqeshi ufanele akhuthazwe.  
“Ngomnye wabaqeqeshi abambalwa apha eMzantsi Afrika abaqeqesha amaqela adlala ibhola enomtsalane kubalandeli bebhola.  
Zimbini izinto azigxininisayo emdlalweni wakhe; ukugcinwa kwebhola kuphindwe kuhlaselwe ezona zinto zibalulekileyo kwibhola ngokubanzi,” utshilo uDumitru kwikhasi lomnatha wakhe. 
Lo kaDumitru uthi, igama lo mqeqeshi ateketiswa ngalo elithi ‘La Liga’ licacisa gca ukuba le ndoda inengqondo ephangaleleyo kwaye uyazamkela iinguqu ezikhoyo kwibhola yehlabathi. 
 “UThebejane uyabakhuthaza abadlali bakhe ukuba babaxheshe abadlali abadlala nabo xa kudlalwa. Yinto entle kakhulu futhi engaxhaphakanga kubaqeqeshi abaninzi kule mihla,”utshilo uDumitru. 
Njengokuba isizini isiya ekupheleni nje iBaroka FC edlala kwiNational First Division inethuba lokunyukela kumgangatho ongasentla wePremier Soccer League ukuba izinto ziyihambela kakuhle.",UDumitru ukhusela umqeqeshi weBaroka
"Oosomashishini abasakhasayo abashishina kwisakhiwo esaziwa ngeTRANSIDO eNgcobo bathi baxolele ukumila ingca emqolo abaphumi tu kwesi sakhiwo bagxothwa kuso.  
Oku kuza emva kokuba befumene incwadi evela kwinkundla kamantyi kule dolophu ibazisa ukuba umasipala ufake isimangalo ngakubo emva kokuba bezithathele ngaphandle kwemvume izitshixo kubasebenzi benkampani eqeshwelwe ukuhlaziya esi sakhiwo. 
Ngokwengxelo kaBantu Songa okuluhlu labamangalelwa nokwalilungu lombutho wabahlali iSANCO uthi ukukhutshwa kwabo kwesi sakhiwo nabaneminyaka besisebenzisa ayamkeleki kwaphela.  
Uhambisa athi “Bangaphaya kwamakhulu amabini abantu abashishina apha, bonke ngamalungu eSANCO yaye abanye baneminyaka belapha, xa kuthiwa mabaphume kuthiwa mababheke phi bazondle ngantoni iintsapho zabo”. Uyavuma ukuba beyiSANCO bazithatha ngesinyanzeliso izitshixo zamagumbi alungiswe agqitywa ngumasipala ngesizathu sokuba babekhutshelwa ngaphandle kungavunywa ukuba bawasebenzise.  
ISANCO igxeka ngelithi akukho thethwano phakathi kwabo nomasipala, babone bephoswa enkundleni. Balikhabela kude ibango elithi esi sakhiwo sesikamasipala bathi banawo amaphepha abazakuwaveza enkundleni angqina ukuba abo bangaphakathi banelungelo. 
Ovela kwikomishoni yamalungelo abantu uNombulelo Taleni uthi aba somashishini banelungelo lokulwa nesi sinyanzeliso sokukhutshwa kule ndawo ngaphandle kokwaziswa ngendlela.  
Uthi ‘’Ndizamile ukudibanisa umasipala naba somashishini kodwa umasipala akavumi, yonke le nto iza- kugwetywa yinkundla”. Usodolophu uLamla Jiyose uthi ukuhlaziywa kweTransido kwenzelwa ukuba abantu baqeshe la magumbi ngeenjongo zoshishino ukuze kukhuliswe uqoqosho lwale dolophu. Ityala lizakuxoxwa ngomhla wama-28 kule nyanga.",Bavutha ngumsindo oosomashishini
"Isolezwe,  ndibulisile kuni.  
Ndithi ngoku makhe ndivakalise uluvo lwam. Igqirha apha kwaXhosa ngumprofethi. Lulama (umphilisi) yeka ukuquka konke xa uchaza amaphupha. Ingxaki zabantu azifani, ukuba uyakwazi ukucazulula amaphupha chaza ngokwengxaki yomntu; ungathi kwaXhosa into ethile ithetha ukuthi. Asifani ngezigulo neengxaki. Njengamprofethi kufanele akuxelele amanyange; ithini ingxaki yalo mntu ephupheni.  
Okwesibini ndinengxaki nale nto kuhleli kukhutshwa iziganeko zokufa kwabakhwetha.  
Asizi nasisombululo, siza neengxaki phezu kweengxaki. Imbono yam ithi uMpondo uyohlala elimpondo, ngokufanayo nomZulu amasiko wabo awathi maboluke, isizathu sokuba boluke kuba behlekwa ngamaXhosa ngobukhwenkwe babo.  
Kum le nto mayithathwe njengobuhlanga kuba kaloku ukuhleka umntu ngokungaluki kukumcalula oko ngobuhlanga bakhe. 
Thabang Fani, eMdantsane",Isikhalo somfundi ngolwaluko namaphupha
"Isekelamqeqeshi leMamelodi Sundowns, uManqoba Mngqithi, lithi likulungele kwakhona ukuzimela ngenqay’elangeni njengomqeqeshi oyintloko. 
 UMngqithi ungcamle impumelelo engummangaliso namava anqabileyo kwiSundowns emva kokuthathwa nguPitso Mosimane kwiminyaka edlulileyo.  
Le ndedeba yaseMzimkhulu ithi yavuma ukusebenzela iSundowns kuba yayifuna ukufunxa ulwazi oluphangaleleyo ngezoqeqesho. UMngqithi wazenzela igama kwibhola yaseMzantsi Afrika ngethuba esengumqeqeshi weGolden Arrows awayincedayo yaphumelela iMTN 8 Cup ngo2009.  
Kutshanje uncokole neSolezwe ngethuba etyelele iPinetown Senior Primary School. 
“Ndavuma ukusebenzela iSundowns ngesizathu esinye qha: ndandifuna ukufunxa ulwazi oluphangaleleyo ngezokuqeqesha. Ndandifuna ukuqonda ukuba zeziphi iingxaki umntu adibana nazo xa efuna ukuphumelela indebe yeAbsa Premier Soccer League. Uya kukhumbula ukuphumelela eyona ndebe ibalulekileyo kwiPSL yeyona nto bendingayazi ngoba ndazenza ezinye kwiArrows. Bendifuna ukwazi ukuba ndingasifumana njani isicoco neengxaki ezithi zibekho endleleni. Nangona ndisenesivumelwano sengqesho neSundowns – kodwa ndifuna ukuyibeka icace into ethi ngoku ndifuna ukuzimela kwelinye iqela. Ndicinga ukuba lifikile ixesha lokubonisa konke endikufunde kwiSundowns,” utshilo uMngqithi. 
Ukusukela mhla wasebenza kwiSundowns njengesekelamqeqeshi, uMngqithi uphumelele iindebe ezininzi kakhulu kule minyaka mihlanu idlulileyo.  
Ezo ndebe ziquka iindebe ezintathu zePSL, iNedbank Cup, iTelkom Knockout, iSuper Cup neCAF Champions League. Kanti uMngqithi waye kwayiyo inxalenye yeSundowns eyadlala kwiFIFA Club World Cup.  
Amatyeli aliqela, uPitso Mosimane, uyibalule indima enkulu eyenziwe nguMngqithi kwimpumelelo yeDowns. 
 “Andifuni kuxoka, ndifunde lukhulu kuPitso. Okokuqala ndifunde indlela yokumelana neqela elikhulu elinabadlali abahlonitshwayo. Khumbula xa uqeqesha iqela elinabadlali abahlonitshwayo indlela abaziphatha ngayo ayifani. Abanye baye baziphakamise nezinye izinto ezinokumphazamisa engqondweni umqeqeshi. Yiyo lo nto ndizibona ndikulungele ukuzijonga kwiqela elifuna ukuphumelela indebe yePSL,” utshilo uMngqithi.",UMngqithi uthi ukulungele ukuzimela kwakhona
"Wenze adume ngazo kwakhona uSteve Barker! Kwiveki ephelileyo, ubhale iincwadi zembali yebhola ekhatywayo ngokutsha kwiveki ephelileyo ngethuba enceda iStellenbosch FC enyuselwe kwiPremier Soccer League okokuqala embalini yayo yebhola. Iqela likaBarker libambene ngeqanda neMaccabi FC emdlalweni obubanjelwe kwibala ekuthiwa yi-Idas Valley Sports Ground kwiveki ephelileyo. Ibikokwesibini uBarker esusa iqela kwaNational First Division elisa kwiPSL. Ukunyuselwa kwayo iStellenbosch akhothusanga konke konke ngoba ibe lelona qela elinamandla kunamanye ukusukela ekuqaleni kwalo nyaka. Ifince iinyanga ezine zonke ivule umsantsa weenyanga ezine zonke phezulu kwiNFD. 
“Uhambo lwethu beluluhle futhi luyancomeka ngoba luphele siphumelela,” lawo ibe ngamazwi womqeqeshi weStellenbosch emva kokuba iqela lakhe libambe indawo yokuqala kwaNFD. IStellenbosch ivale isizini iqokelele amanqaku angamashumi amahlanu anesithandathu (56) emva kokuphumelela imidlalo elishumi nantandathu. “Abadlali benze into ebaluleke kakhulu. Lonke iqela liwenzile umsebenzi walo. Ukuzimisela kwabadlali kuko okuqinisekise indawo yeqela kwiPSL. Ngoku sithi neCape Town City esiza kuqubisana namaqela elizwe lonke. Yinto entle kakhulu leyo kwibhola yaseKapa. Siza kubhiyezela ukuphumelela kwethu – kodwa silungiselele isizini elandelayo kwakamsinyane,” utshilo uBarker – obethiwe wambu yimincili. 
Umlawuli oyintloko, uEdries Burton, uthe isicwangciso seminyaka emihlanu senziwe kunyaka wokuqala liqela. “Besizimisele ukugcina iqela kwiNFD ngoba besikhangela indlela yokuza nento eyahlukileyo. Besinenani labadlali elingabhekelephi kwaye bayibamba eyona nto siyifunayo,” utshilo uBurton kwiphepha lethu eKapa. “Besisazi ukuba kufuneka siqhube kakuhle emdlalweni ukuze sikwazi ukuya kwaPSL. Sidlale omnye wemidlalo eyakhe yanzima kwaye kuye kwanyanzeleka ukuba sinyamezele kude kube sekupheleni,” utshilo uKapteni, uJarrod Morrole, emva komdlalo.",UBarker uzingomba isifuba ngomsebenzi weStellenbosch FC
"Umbutho iputcomafani Consulting (PMC) uzakube ubhiyozela usuku lokuzalwa kukaTat’ uNelson Mandela kwikhaya iThamsanqa Project elikwilokishi yaseMotherwell eBhayi namhlanje apho kuzakube kunikezwa ngezixhobo ezifana neencwadi, ithala leencwadi, iingubo, izixhobo zokulima nokunye. 
 Umsitho wokunikezwa kwezi zixhobo uzakube uzinyaswe nguPutco Mafani buqu wePMC kwakunye noMphathiswa wophuhliso lwamaphandle uMlibo Qoboshiyane.  
IThamsanqa Project igcina abantwana abangamashumi amane anesithoba (49).",Inkxaso kwikhaya labantwana eMotherwell
"UMkhuseli woLuntu uAdvocate Busisiwe Mkhwebane uyikhuphile ingxelo malunga nokudyarhazwa kwemali eyayihlelelwe imisitho yezikhumbuso sokubhubha kobesakuba nguMongameli uNelson Mandela, watsho igxeke eliphosa kumlawuli-jikelele karhulumente waseMpuma Koloni uMarion Mbina-Mthembu ngelithi, watyeshela imithetho ngethuba ephumeza imali yale misitho. 
UMbina-Mthembu wayeyintloko yesebe lezezimali ephondweni ngelo xesha. 
NgoMvulo, uMkhwebane ubhengeze ingxelo kulandela imali ekwizigidi ezithandathu zeerandi ezachithwa nguMasipala iBuffalo City ngethuba lokubhubha kukaMandela ngonyaka ka2013. 
Yimali engangezigidi ezikumakhulu amathathu eerandi (R300 million) eyaphunyezwa ngurhulumente waseMpuma Koloni, phantsi kwentende yeArhente yezoPhuhliso yaseMpuma Koloni (ECDC), ukuze ijongane nomsebenzi wokuququzelela ukubhubha kukaMandela. 
Endaweni yokuba isebenze eyona nto iphunyezelwe yona le mali, amagosa karhulumente aseMpuma Koloni ayehlisa ngomlenze enye yale mali. 
Ngenxa yoku, ibutho lophando lwamapolisa iiHawks labamba owayesakuba nguSodolophu waseBuffalo City uZukiswa Ncitha, obesakuba lisekela likaSodolophu uThemba Tinta, uNobhala onqunyanyisiweyo weANC eBCM uPhumlani Mkolo, uceba weANC uSindiswa Gomba, obesakuba ngusomlomo waseBCM uLuleka Simon-Ndzele, owayeligosa laseBCM uOndela Mahlangu, oosomashishini uZintle Nkuhlu, Viwe Vazi, Nosiphiwo Mati kwakunye noDean Fanoe. 
UMkhwebane uthi inyathelo lokuphunyezwa kwale mali lwalungekho semthethweni, watsho esithi izenzo zikaMbina-Mthembu zazingekho semthethweni futhi zizimpawu zolawulo olunobubhutyu-bhutyu. 
Lo kaMkhwebane uthi inyathelo lokufakwa kwemali engange-R250 000 kwibhanki kaNkulumbuso uPhumulo Masualle, owayengumphathiswa wezezimali ngelo xesha, lalingekho semthethweni. 
UMkhwebane ukwakhankanye umasipala waseNelson Mandela Bay, King Sabata Dalindyebo nase-OR Tambo, esithi nabo bachitha imali ngokungekho semthethweni ngethuba lemisitho yokulungiselela ukungcwatywa kukaMandela. 
Kwizindululo zakhe, uMkhwebane uyalele ukuba kuphandwe uMbina-Mthembu, uGomba, Simon-Ndzele kwakunye namagosa aseBCM, Nelson Mandela Bay, OR Tambo naseKSD awayesemfuthweni wolwazi ngethuba kuphunyezwa ezi mali. 
UMkhwebane ukwayalele isebe lezezimali kuzwelonke ukuba licele uMongameli Jacob Zuma ukuba aphumeze ukuphandwa libutho lophando elikhethekileyo (SIU) kobu butyadidi bokudyarhazwa kwemali kaMandela.",Umqol’ uphandle kwabadyarhaza imali kaMandela
"Iphupha labantwana abaphuma kwiindawo eziphantsi kwe-O.R.Tambo Municipality lokudlala ibhola yomnyazi kwinqanaba eliphezulu liphelele emoyeni emva kokungqingwa kukufa endleleni eya kwitumente kazwelonke eNtshona Koloni. Oku kwenzeke emva kokuba ibhasi ebelihamba ngayo iqela lomnyazi lase-O.R.Tambo ibhukuqe ngeCawe ephelileyo endleleni yekwidolophi yase-Aberdeen ekuphumeni eMpuma Koloni endleleni eya eBellville – apho bekuza kuqala imidlalo yeSpar Netball Championships ekuqaleni kwale veki ngoMvulo. Kuloo ngozi konzakele amashumi amabini anesihlanu kwaze kusweleke abantu abane: uNocamagu Mvunyiswa obengumqeqeshi noPhelo Charless, Indiphile Mfengu noThabisile Maxikika abangabadlali. 
Umphathiswa weZemidlalo kwiphondo leMpuma Koloni, uNksz. Fezeka Nkomonye, uvakalise ukukhathazeka kwakhe sisiganeko esisube imiphefumlo yabantu abane. UNkomonye uthumele amazwi ovelwano kwabaswelekelweyo kwelinye icala uthe ufuna ingxelo egcelweyo kumagosa ezothutho eza kubhentsisa unobangela wokuwa kwebhasi. Ngokuqengqeleka kweentsuku, amazwi ovelwano aye aphokoka ngokuphokoka. Umphathiswa weZemidlalo kazwelonke, uMnu. Nathi Mthethwa, ukuchaze ukubhubha kwabadlali njengelahleko enkulu kwilizwe loMzantsi Afrika. “Ndifuna ukuthi ngxe kuzo zonke iintsapho ezilahlekelweyo,” utshilo uMphathiswa. 
Ukubhubha kwabadlali yinto embi kakhulu ebholeni yomnyazi eMzantsi Afrika. Ngabadlali abebesiya kwitumente eza kukhupha abadlali abaqaqambileyo abaza kumela ilizwe kwitumenye yehlabathi (Netball World Cup) eza kubanjelwa eKapa ngonyaka ka-2023,” utshilo uMthethwa oyalele isekela lakhe noNkomonye ukuba banike inkxaso zonke iintsapho ezichaphazelekileyo. Naye uMongameli weNetball South Africa, uNksz. Cecilia Molokwane, uvakaliswe ukothuka nokukhathazeka kwakhe yingozi eyenzeke ngeCawe ekuseni. Kwenziwe inkonzo emfutshane ebikhokelwe nguMolokwane kwathiwa itumente mayiqhubele phambili ngokwendlela ebekucwangciswe ngayo nangona elinye iqela lingakwazanga ukufika.",Nathi Mthethwa: Ibhola yomnyazi eMzantsi Afrika ilahlekelwe
"Iinkonzo zakuhlala zibalulekile kwiANC kwaye luxanduva lwalo mbutho ukusondela kufuphi nazo.  
Oku kudizwe lilungu lekomiti yephondo yeANC uSindiswa Gomba ngethuba isigqeba solawulo seANC eMonti sithe sabamba umthandazo ngeenjongo zokuthandazela amanina, uqoqosho kwakunye nepolitiki kule ngingqi yaseDr WB Rubusana.  
Lo mthandazo ububanjelwe eAbbotsford eMonti ngempelaveki.  
UGomba uthi lo mthandazo ibikwakukugocagoca nendima ethe yadlalwa ngumama uAlbertina Sisulu kulo mbutho. Uthi ngoku balandela ezinyaweni zakhe.  
Ukuba ebesaphila, uSisulu ngegqiba iminyaka elikhulu wazalwayo. UGomba uthi inkulu indima edlalwe ngamanina elizweni kuquka nasembuthweni kodwa uthi oko akukaqatshelwa.  
Uthi iicawa zisenayo indima kwezopolitiko kwaye zadlala indima enkulu kakhulu kwipolitki.  
“Okubalulekileyo kukuba singamanina sifundisane ukuba singenza njani ukuqinisekisa ukuba siqhubela phambili neemfundiso zikamama uSisulu.  
“Singavuma sonke sithi oomama ngabo abajonge isizwe. Ngoobani abakhala kakhulu xa kusenzeka iingxaki ebantwaneni, ikwasithi boomama. Ikwasithi nabasoloko benikeza inkxaso ekhayeni nakubayeni bethu. Oomama badalelwe ukuba bajonge ezonto ootata bangakwaziyo ukuzibona,” utshilo uGomba.  
Uthi nalawo amanina akwaziyo ukuthetha kuvakale kwaye akwaziyo ukuguqula izinto aye angathandwa ngamadoda abesisigrogriso.",UKhongolose uqinisa ubudlelwane neenkonzo
"Yindoda ekhululekileyo uAlfred Ndengane. Lo mdlali odlala emva ukhululwe yiBloemfontein Celtic emva kokuba ecele ukukhululwa.  
Iindaba ngokuhamba kukaNdengane ziza emva kweengxelo ezithe ufunwa ngamaqela amakhulu aquka i-Orlando Pirates.  
Ukukhululwa kwakhe kuthetha ukuthi unelungelo elipheleleyo lokuya kwiPirates – elona qela ekuvakala ukuba lizimisele ukumthatha.  
Ingqonyela yeCeltic, uKhumbulani Konco, uthe iqela lonzakele kukuphulukana nomdlali ofana noNdengane. 
 “Kubuhlungu kuthi ukuphulukana nomdlali osemgangathweni kaNdengane. Sizamile ukuthetha naye – kodwa sibonile ukuba masimkhulule ngoba sesithathile isigqibo sokuhamba. Ndingatsho ukuthi noxa singakwazanga ukuvumelana ngokuhlala kwakhe – kodwa akukho nto imbi phakathi kwethu naye. Ngoko ke simnqwenelela okuhle kodwa; siyalibulela kakhulu igalelo lakhe kwiCeltic,” utshilo uKonco kwikhasi lomnatha. 
UNdengane uneminyaka eliqela engumdlali obalulekileyo weCeltic. Ngoko ke, ukuhamba kwakhe kuza kuyiqhokra kakubi iSiwelele emva – apho ebedlala khona nabadlali abafana noLorenzo Gordinho, ekulindeleke aye kwiKaizer Chiefs ekuqaleni konyaka ozayo.  Khange baphozise maseko abaphathi beCeltics. Babhengeze iindaba ezithi uTshepo Rikhotso uza kuhlala ixesha elide kwiCeltic emva kokwandisa isivumelwano sakhe sengqesho ngeminyaka emithathu.  
“Ungumdlali ovuthiweyo ngoku uRikhotso, wangeniswa yiCeltic kwinqanaba eliphezulu lebhola ekhatywayo. Ukuzibophelela kwakhe kusonwabisile kakhulu,” itshilo ingqonyela yeCeltic.  
Kunzima ukugcina abadlali kwiCeltic ngenxa yeengxaki zayo zemali eziyithe mbende ukusukela kwisizini egqithileyo. 
Nakubeni ukuhamba kuba Ndengane kuza kuzigungqisa izicwangciso zikaSteve Komphela nendlela iqela lakhe elidlala ngayo – kodwa ukufika kwalo mdlali kuyincede kakhulu iPirates ekhangela indlela yokubuyisa isidima sayo kokubini kwimidlalo yePSL nakwiCAF Champions League phambi kokuphela kwalo nyaka. 
Imidlalo yePSL: 
NgoLwesihlanu: Maritzburg United vs Cape Town City @Harry Gwala Stadium, 20:00 
NgoMgqibelo: Free State Stars vs Bloemfontein Celtic @Goble Park Stadium, 15:30; Kaizer Chiefs vs Polokwane City @Moses Mabhida Stadium, 18:00; AmaZulu FC vs Orlando Pirates @King Zwelithini Stadium, 20:15 
NgeCawe: Mamelodi Sundowns vs Bidvest Wits @Lucas Moripe Stadium, 15:30; Baroka FC vs SuperSport United @Peter Mokaba Stadium, 15:30; Golden Arrows vs Black Leopards @Princess Magogo Stadium, 15:30.",Ukuhamba kukaNdengane kuza kuyigungqisa iCeltic
"ISEBE lezothutho eMpuma Koloni lithi lizimisele ukuncedisa abafundi beli phondo ngezithuthi zokubasa ezikolweni kodwa iingxaki zesebe lezemfundo zixabe kwindlela yalo. 
UMphathiswa wezothutho ephondweni uWeziwe Tikana ubhengeze kwii-ofisi zeli sebe eQonce kule veki ukuba abafundi abakumawaka angamashumi asixhenxe anamakhulu asibhozo anamashumi amahlanu anesine (70 854) bakazuba phantsi kwenkqubo yothutho karhulumente kunyaka ka2017. 
Eli nani lenyuke ngamawaka amathathu anamakhulu amathathu namashumi amahlanu ananye (3 351), kuna xa kuthelekiswa nabafundi abangamawaka angamashumi amathandathu anamakhulu amahlanu anesithathu (67 503) abebephantsi kwenkqubo yolu thutho ngonyaka ka2016. 
Yimali engange-R462 yezigidi zeerandi ezakuthi ichithwe ekwenzeni lo msebenzi kulo nyaka. 
UTikana uthi bayilungele le nkqubo yothutho kulo nyaka, kodwa watsho ukuba bebefanele ukuba bathutha abafundi abakwi-107 000. “Ngenxa yokunqongophala kwemali asikwazi ukubathutha bonke abantwana abaselungelweni lale nkqubo,” utshilo uTikana. 
UTikana ubalule iingxaki ezimbini zesebe lezemfundo eziquka eyokuvalwa kwezikolo ezinabantwana abambalwa kwakunye naleyo yokuncitshiswa kwenani lezithili zesebe lezemfundo esithi ukuthatha ixesha ekuqoshelisweni kwale miba kuqhwalelisa indlela ebekufanele lisebenza ngayo isebe lezothutho ngokuphathelene kuthutho labafundi. 
“Isebe lezemfundo alikayigqibi le nkqubo yokuvalwa kwezikolo ezinabantwana abambalwa. Iyasiqhwalelisa isicwangciso sethu le nkqubo yesebe lezemfundo, esingekayazi okwangoku ukuba izakugqitywa nini,” kutsho uTikana. 
UTikana ukwathe ubuninzi bezithili zesebe lezemfundo bukwangumceli-mngeni kuthutho labafundi kweli phondo, ngenxa yokugqagqana kwazo. Izithili zesebe lezemfundo zingamashumi amabini anesithathu. Isebe libhengeze ukuba lizakuzinciphisa ziye kwishumi elinesibini ezi zithili, noxa kungekho xesha limisiweyo lokuqosheliswa kwesi sicwangciso. 
Ngethuba uTikana ethetha noonondaba eQonce, amagosa esebe lezemfundo – ekuthiwa ebemenyiwe – khange abonakale nangotshengele. Izizathu zokungabikho kwawo khange zithiwe thaca elubala. UTikana uthi isebe lakhe lithutha abantwana ngokomyalelo eliwufumana kwisebe lezemfundo.",Iingxaki zesebe lezemfundo zichan’ abafundi
"Intatheli yethu uSimphiwe kaFreddie (SF) incokole noSimbongile ‘Sim’ Mmbo (SM) ongumsasazi kwisikhululo sasekuhlaleni iAlfred Nzo eseMt Ayliff. Usibalisela ngothando lwakhe lokusasaza kunomathotholo.  
UMmbo yinzalelwane yaseFlagstaff kwilali yaseMangquzu, kodwa ngoku sele ezinze eSiphaqeni. Yinkulu kubaninawa bakhe ababini. 
 SF:  Luqale nini uthando lwakho kwezosasazo?  
SM: Mmmh!…Ndikhule ndingumntu othuleyo kodwa ofun’ ukwazi ngayo yonke into, kodwa uthando luqale xa ndiqala esikolweni samabanga aphezulu, bendimamela uVuyo Mbuli kwiSA FM ndimbukele nakwiMorning Live. Kwabalapho ndaqonda ukuba nam ndingakwazi ukuzenza zombini.  
SF: Wangena nini kunomathotholo, ungena njani?  
SM: Ndingene ngoTshazimpuzi 2009 xa ndandiyokwenza uqeqesho, ndakuligqiba, isikhululo sandifuna ngoba ndandizimisele, ndangena njengentatheli yezoPolitiko, kwaye ndikwenza nenkqubo yangoMgqibelo. 
SF: Yintoni ekunika umdla kusasazo?  
SM: Kukunika abantu ulwazi abangalufumani lula, ingakumbi kwiindawo ezisemaphandleni.  
SF:  Unomathotholo okanye umabonakude. Ngoba?  
SM: Okwangoku ngunomathotholo, yena ukwenza ubenobuchule bokwenza , unike umfanekiso-ngqondweni kumphulaphuli esekhaya. Umabonakude ulula, yonke into uyayiboniswa, kodwa ke ekuhambeni kwexesha, ndim naye.  
SF:  Wenza umsebenzi onjani kunomathotholo, kwaye yintoni oyithandayo ngalo msebenzi uwenzayo?  
SM: Ndenza inkqubo yasekuseni i-AM Vibe. Ndihlanganisela isikhululo umculo. Kumnandi ke ukuvuka usemdleni, uze udlulisele oko kumphulaphuli ekhaya.   
SF:  Umnqweno wakho kweli khondo ukulo? Ungathanda ukuzuza ntoni kulo?  
SM: Utshintsho oluguqula iimpilo zabantu emakhaya. Ukukhuthaza ulutsha ukuze lube lilizwi lotshintsho ukulungiselela isizukulwana esizayo kwezososasazo. 
 SF:  Ngoobani abatsha ocinga ukuba benza kakuhle kusasazo lukanomathotholo?  
SM: NguBukiwe Zide (Umhlobo Wenene) kunye no-Ongeziwe Mnjana (Tru FM)  
SF:  Ukutya okuthandayo?  
SM: Hahaha! Andingomntu okuthandayo ukutya, ndonwabela ukutya amagqabi (salads).  
SF:  Yeyiphi inkqubo oyenzayo kwaye iqala nini, kwaye inantoni?  
SM: Ndingomnye weqela lenkqubo yeBhrakfesi eqala ngo-6 ukuya ku-9. Sithetha ngezoPolitiko, ezeMpilo, iNkcubeko, ukuxhotyiswa kolutsha, yonke into enokwenza nomntu ohlala eMpuma Koloni ingakumbi eAlfred Nzo District. Uyayazi ke iBhrakfesi, ingxelo yasezindleleni, imoyezulu, izimvo nezinto ezimnandi.  
SF:  USim kwiminyaka ezayo uzakube ephi?  
SM: Kwiminyaka ezayo ndizibona ndingumnini-nkampani yezeNtengiso noNxibelelwano eMpuma Koloni. Ndiphinde ndibe kumabonakude.  
SF:  Xa ungekho semoyeni, wenzani?  
SM: Ndiphuma nezihlobo, ndingumntu othanda ukulinga izinto ezintsha, ndithanda indalo, ngoko ke xa ndingekho kunomathotholo ungandikhangela ezintabeni. Ngapha koko ndiyathanda ukubandodwa kwaye ndiyazithanda iincwadi.  
SF:  Uzilungiselela njani phambi kwenkqubo?  
SM: Ndibanexhala rhoqo phambi kokuya emoyeni, ndenza umthandazo omncinane ndicele amandla kuMdali.  
SF:  Abaphulaphuli bangakufumana phi xa befuna ukuncokola nawe?  
SM: Ndiyafumaneka kuFacebook: Simbongile Mmbo nakwi- Instagram: Sim_Mmbo.","Sim Mmbo, sifun’ ukwazi!"
"Abahlali belali ezingamashumi amane ananye bengingqi yaseNdwe eMalahleni batyhola inkulumbuso yeli phondo uPhumulo Masualle nosomlomo wepalamente uNoxolo Kiviet ngokuba ngunobangela wokuvalwa komgodi wamalahle eGuba. 
 Lo mgodi wamalahle wasungulwa emva kophando olwathatha iminyaka emine (2000-2004) kukhangelwa ukuba ingaba kungenziwa umgodi eGuba kusinina.  
Inkampani yomgodi iElitheni Coal Mine yanikwa igunya lokomba lo mgodi ngenjongo zokuba kuguquke imeko yezimali yalandawo. 
 Ethetha namajelo ngethuba wawuzakuqala ukusebenza lo mgodi uMazizi Msuthu ongomnye wabaphathi bale nkampani wathembisa ngezithuba zomsebenzi ezikumakhulu amahlanu kwinqanaba lokuqala. 
 Ingxelo yabakwaStatistics South Africa kwisiqingatha sokuqala sonyaka ka-2014 yadiza ukuba ngamashumi amathathu ekhulwini epesenti yabantu abangaphangeliyo eMpuma Koloni. 
Othethe egameni labahlali bale ndawo uNtsikelelo Kibi utyhola urhulumente wephondo leMpuma Koloni ngokusilela ukuqinisekisa ukuba lo mgodi uyasebenza.  
“UNoxolo Kiviet sasimxelele ukuba makangangxami asishiye ngasemva, waqalisa wamisela umgodi ngokusemthethweni ngaphandle kwethu naku ngoku umsebenzi umile abantu baphelelwe yimisebenzi,” uchaze oko uKibi.  
Lo ka Kibi uthi emva kokunqumama komsebenzi kulo mgodi benze amatiletile okucela iofisi yenkulumbuso uPhumulo Masualle ukuba ingenelele kuvulwe lo mgodi.  
“UMasualle usilele oku kwakhe, kudala simbhalela sitsala iminxeba, sicela ukuba kwenziwe inzame zokuba kuvulwe lo mgodi. Eli lahle lombiwe apha nali limile esitishini sikaloliwe eKomani, alihambi pha ngenxa yenkundla,” utsho uKibi. 
Inkulumbuso uPhumulo Masualle uyazithethelela kwezizityholo ngelithi icacile indima karhulumente kulo msebenzi wokumbiwa kwelilahle.  
“Yimpazamo enkulu ukuba kuthwe ukungasebenzi phaya kula mgodi kubangelwe kukusilela kukarhulumente, kwatyunjwa iqumrhu iElitheni Coal Mine ukuba ligrumbe ilahle,” utshilo uMasualle.  
Uthi baxhasa amalinge okufunyanwa kwenkampani entsha ezakwenza lo msebenzi kuba iElitheni isilele ukwenza umsebenzi.  
Umphathi wale nkampani uMazizi Msuthu akavumanga ukuthetha ngalomcimbi esithi masithethe nabanye abantu kuqala, akakhange afumaneke xa sibuyela kuye.  
Umsebenzi kulo mgodi unqumame nje emva kwenyanga ezimbini kuqaliwe ukusetyenzwa ngenxa yokuba abahlali bekhalazela indlela engahambelani nomthetho ebekugrunjwa ngayo elilahle kule ndawo.  
“Safaka isikhalazo kwisebe lezimbiwa sikhalazela indlela ekusetyenzwa ngayo, xa besomba umgodi luxanduva labo ukukhusela indalo, lo nto ibingenzeki, amanzi ethu apha ajika amnyama zafa neenkomo. Bavulela iziqhushumbisi ngendlela engakhuselekanga. Akukho cingo lubiyelweyo, iibhokhwe neenkomo zabantu ziyafa,” uthethe oko uKibi.  
NgoEpreli wonyaka ka-2014 ijaji yenkundla ephakamileyo eBhayi yagunyazisa ukuba inkampani iThelo Rolling Stock ithimbe izixhobo zenkampani yakwaElitheni Coal Mine kuquka nomthwalo welahle owawusendleleni eya eChina.  
Ezinye zezityholo ezabangela ukuvalwa kwalomgodi ngamatyala emali eqikelelwa kwikhulu lezigidi zeerandi (R100 Million) nekutyholwa ukuba ngamatyala kwiinkampani ezahlukileyo.",Kutyholwa urhulumente ngokuvalwa komgodi
"IMamelodi Sundowns inyukele kwindawo yesibini kwi-Absa Premier Soccer League emva kokubetha iHighlands Park ngegowuli elinye eqandeni (1-0) emdlalweni obuseLucas Moripe Stadium ebusuku namhlanje. Emva kokuba abadlali abaninzi bengakwazanga ukusebenzisa amathuba, uMauricio Affonso ubhakuzelise umnatha sekuphela umdlalo emva kokudlalelwa ibhola entle nguThemba Zwane noGastin Sirino. AmaSandawana aye emdlalweni ekhuthazekile emva kokubetha AmaZulu ngemvula yamagowuli amahlanu emdlalweni weTelkom Knockout kwiveki ephelileyo. IHighlands Park iphantse yatsazisa igazi kuqala emdlalweni ngebhola embi ebikhatywe nguMothobi Mvala. Kanti uThapelo Morena noThemba Zwane kwelayo icala iSundowns abakwazanga ukusebenzisa awabo amathuba. Kuyiwe kwixesha lokuphumla ebambene ngeqanda amaqela emva kokuyeka amathuba amaninzi. 
Kuzo zozibini iziqingatha zomdlalo, uThela Ngobeni ebengoyena nozinti oxakekileyo ngoba yiSundowns ibihlasela ngamandla. UPitso Mosimane uthe akubona okokuba ixesha liyahamba kungekho gowuli elivelayo, ukhuphe uLebo Maboe – endaweni yakhe wafaka ifolosi eyingozi, uMauricio Affonso. Akukho nto ingayizamanga iDowns ezipalini zeHighlands – kodwa ibhola ibingavumi ukungena emnatheni. Kuthe sekungeni, u-Affonso ufake igowuli elihle elonzakalise iHighlands Park emzuzwini wokugqibela womdlalo. Amanqaku amathathu ewafumeneyo namhlanje iSundowns ayibeke kwindawo yesibini emva kweKaizer Chiefs eza kuqubisana nayo emdlalweni we-Absa Premiership ojongwe ngamehlo abomvu ngempelaveki. Okuxolise uPitso Mosimane kukunciphisa umsantsa obuphakathi kweqela lakhe neChiefs ehamba phambili ngamanqaku amabini.",Yonzakaliswe nguMauricio Affonso sekuphela ixesha iHighlands Park ebixhathisile
"Uhlobo othi unxibe ngalo ikwalulo oluthi lukubonise ukuba ungumntu onjani ebomini kwaye uphila kanjani. Oku kudizwe ngu-Unathi Ndzube ngethuba esakha ekwakhuthaza amanina asematsha ngohlobo anokuthi aziphathe ngalo kwaye anxibe ngalo. 
Ebethetha kwinkomfa yamanina ebiqhutywa ngabakwaSurf eGonubie Hotel, eMonti, phantsi kwephulo iSurf School of Shine. 
UNdzube ukhuthaze amanina esithi mawazixabise. Uthi nokuba unxibe impahla ekwixabiso eliphantsi kodwa mayibeyinto efanelekileyo. 
“Kwindawo odlule kuyo makushiyeke kuthethwa ngawe, umntu arhalele ukwazi apho uthenga khona. Akunyanzelekanga ukuba uthenge iimpahla ezibiza ixabiso eliphezulu,  xa ungumntu wasetyhini sebenzisa ingqondo yakho udibanise iimpahla ubemhle,” kutsho uNdzube. 
Uthi amanina ngawona axhaphazekayo kodwa awusoze utsho ukuba anemithwalo xa esele emahle ehamba pha. “Isinxibo esihle siyazogquma iingxaki. Kubalulekile nokuba noxolo ungumntu, kuba uyakuthi ngoku sele unxibe kakuhle kubenzima ukuba uncomeke ngenxa yokungabi nabuso bondwendwe,” utsho uNdzube. 
Ukwakhuthaze amanina ukuba mawaphakame azimele naphantsi kweyiphi na imiceli-mngeni ajongana nayo. Uthi naye wakhula nzima kodwa oko akuzange kumtheze mandla, koko ekule ndawo akuyo nje namhlanje kungenxa yokwazi ukumelana nobunzima esakhula. 
ULeanne Houston wakwaSurf uthi injongo zabo zokudibanisa amanina kukubonisa ukuba, uSurf akajongananga nakuhlamba iimpahla kuphela, maninzi amathuba. Ibikwakuku dibanisa namanina acebisane ngentlalontle.",Isinxibo esihle siyazogquma iingxaki
"Umqeqeshi weBaroka FC uKgoloko Thobejane yindoda eyonwabileyo emva kokuba iqela lakhe, iBaroka FC linyuselwe laya kutsho kwiPremier Soccer League emva kwemini izolo.  
IBaroka idlale ntanganye neMilano United ibibonakalisa ukomelela, ukuze ifumane inqaku elinye eliyohlule kwiHighlands Park ehleli kwindawo yesibini. 
 IBaroka ifumene ipenalthi emva kokudlalwa kakubi komdlali wayo ebhokisini, kodwa unozinti weMilano wenze umsebenzi oncomekayo ukuyinqada le bhola.  
Kwisiqingatha sesibini iBaroka ibonakalisile ukuba lo mdlalo uthetha lukhulu kuyo ibinkqonkqoza ngamandla kodwa bengavumi abadlali bangemva beMilano.  
Ifolosi yeBaroka uThabiso Kutumela ufake igowuli lokulinganisa leBaroka.  
IHighlands Park izakuba nento yokuzixolisa xa isiya kwiplayoffs, kuba ikwazile ukubetha AmaZulu ngamagowuli amane kwelinye.",IBaroka iya kwiPSL kwisizini ezayo
"Mhleli wephephandaba, ndinesicelo kubaphathi baseDay Hospital eMonti, bakhe baphucule eli cala kuthathwa kulo iiFiles zethu baguli.  
Sifika ekuseni ngo-04h00 emaxesheni, silityaziswe kukulinda iiFiles zethu, kanti siseza kuxhaywa emayezeni.  
Abavuki abantu abaphangela kula department. Amanesi amane angena aphume neeFiles zabantu babo, thina bantu bebefike ngoo-04h00 ekuseni siyokuncedakala kudala.  
Siyacela kubaphathi besi sibhedlele, imbi noko le imeko.  
– Okhathazekileyo, eMonti",Unikezelonkonzo olungaphucukanga
"Le manyano yeyona inkulu engekho phantsi kwawo nawuphi umbutho wopolitiko kwaye iqhayisa ngamalungu angaphaya kwamakhulu amabini namashumi amathathu amawaka (230 000).  
Phakathi kweedolophu ebezikhona ziquka iGcuwa, Ngqamakhwe, Dutywa, Centane nezinye. 
Umhla wokuqala wabekelwa bucala ngurhulumente kazwelonke njengosuku lweholide nekulapho kuphawulwa igalelo labasebenzi. Iinkokheli zephondo nezikazwelonke zitshintshiselene ngeqonga kulo mbhiyozo obubanjelwe kwiholo iCivic Centre eNorwood eMthatha, namhlanje. (uMvulo). 
Iinkokheli zalo mbutho ziphawule igalelo labasebenzi kodwa kamva ziqhube umngcelele obusingise kwisakhiwo iBotha Sigcawu ngeliyokudlulisa uxwebhu lwezikhalazo kumphathiswa wesebe lezothutho ephondweni uWeziwe Tikana. 
Izikhalazo kolu xwebhu ziquka udushe lweeteksi osele lusube imiphefumlo engaphaya kwamashumi amathathu kwezi nyanga zilishumi nesibini zidlulileyo. Imanejala yakwaPSA ephondweni, uMadoda Maxhakana,  uthi beyile manyano abanakubhiyoza kusekhona imiceli-mngeni ejongene nabasebenzi usuku nosuku.  
UMaxhakana uthe:  “Abasebenzi bakarhulumente baphantsi kwesigrogriso ngenxa yodushe lweeteksi oluqhubayo kwidolophu yaseMthatha. Sithathe inyathelo lokubhalela umphathiswa wesebe lezothutho ephondweni  uWeziwe Tikana sicela angenelele, akhangele isisombululo sethutyana kolu dushe” 
Nangona kungekabikho ziganeko zichaphazela abakhweli kwezi veki zimbalwa zidlulileyo, kodwa abasebenzi bathi basephantsi koloyiko nangoku.  
“Singavuya xa kungasose kuthuleke kanje kuba abasebenzi bafika kade emisebenzini, abanye bayasweleka kungoko singenokuthula ngolu suku lwabasebenzi kuzwelonke,” utshilo uMaxhakana. 
Uxwebhu lwezikhalazo lwamkelwe ngusekela-mqondisi kwi-ofisi yomphathiswa uMzwanele Sisilana.  
Ethetha nabasebenzi ngethuba elwamkela uthembise ngokuludlulisa kumphathiswa uTikana. “Silisebe asonwabanga ludushe lweeteksi oluqhubeka kulo mmandla waseMthatha kodwa sele kukuninzi okwenziwayo ukunqanda le meko. Egameni lomphathiswa siyazigxeka ezi ziganeko ezichaphazela abafundi, abakhweli nabasebenzi.",Lubhiyozelwe ngendlela eyodwa usuku lwabasebenzi eMthatha
"AKUBE ebhaqwe enomhlaza webele wayecinga ukuba ubomi bakhe buphelile, wayenxunguphele ngokwasemoyeni, esithi uyohlwaywa okanye inokuba sikhona isiphoso esibi awasenzayo kwiminyaka egqithileyo. 
Le yayiyingcamango eyayisengqondweni kaLulama Mantanga, 37, ngethuba esothuswa ziindaba zokuba uphila nomhlaza webele ngo2015. 
UMantanga uphakathi kwentaphane yamanenekazi oMzantsi Afrika aphila nomhlaza webele. 
Ngokwekhalenda yezempilo, inyanga yeDwarha rhoqo ngonyaka iye inike ingqwalasela kwesi sifo (Breast Cancer Awareness Month). 
Encokolela I’solezwe lesiXhosa, uMantanga uthi wayengathuthuzeleki, esola oPhezulu ngokumnika esi sifo. 
“Ndandinxunguphele, ndicinga ukuba sisiphelo sam. Kodwa ngenxa yokufunda izinto ekufanele uzenze nemawungazenzi xa unomhlaza, oko kwenza izinto zangcono,” kubalisa le nzwakazi engumama kumakhwenkwana amabini. 
UMantanga waye waqalisa unyango lokulwa nalo mhlaza. 
“Ndaye ndenza ikhimotherapi iinyanga ezintandathu, eyaye yenza iqhuma lashwanca. Emva kokuba ndiphilile kuqhaqho, ndaye ndaqala iradiation (unyango lokutshisa iicell zomhlaza apho bekukho khona iqhuma),” kubalisa uMantanga. 
UMantanga uphinde wafunyanwa enomhlaza kwakhona kulo nyaka. 
“Yayiluhambo olunzima, lusenzima nangoku. Kufuneka ndomelele nokuba ikhimotherapi iwenzani umzimba wam,” kutsho le nzwakazi. 
UMantanga uthi wayehlala enesicaphucaphu, eziva efuna ukugabha lonk’ ixesha, kodwa oku wayengakuvumeli kwenzeke. 
“Bekunyanzeleka ndizinyanzele ngokutya rhoqo ndiziva ngathi ndiza kugabha. Bendingakwazi kulala kakuhle ngenxa yesifuthufuthu esenziwa yikhimo. Bendihlala ndidiniwe lonk’ ixesha kwaye ndidizi. 
“Bekubanzima ukungcamla ukutya kuba umlomo wam ubuhlala umbi. Kwafuneka ndichebe iinwele nanjengoko ikhimo ibizenza ziwe. Bendingakwazi kuya kwiindawo zoluntu kuba amajoni omzimba wam bewebuthathaka, into ethetha ukuba bendinokubamba nasiphi na isifo ubani anaso. Bekufuneka ndihlale ndizivalele ekhaya lonk’ ixesha, nto leyo ibindenza ndidakumbe ngakumbi,” kubalisa uMantanga nagagene nako. 
Nangona nje besikhe saphela esi sifo emzimbeni kaMantanga, bekufuneka ejamelene nomonakalo esiwushiyileyo. 
“Njengosindileyo kuso akukho lula, ngelinye ixesha xa ubona imiqela esiyishiyileyo emzimbeni wakho ikwenza uzive udakumbile, kuba ikukhumbuza odlule kuko.” 
UMantanga ufumana inkxaso nothando kusapho lwakhe, iqabane nezihlobo zakhe. Bebehlala bemnceda kwimisebenzi yendlu, becoca kwaye bemphekela. 
“Wonke umntu xa endityelele bendimenza athethe ngaye ukuze ndilibale ngokwenzeka kum, oku kundincede kakhulu,” kutsho uMantanga. 
Ngelokuzikhuthaza, uMantanga uthi uye azixelele ukuba mkhulu kunomhlaza kwaye alikafiki ixesha lakhe lokunduluka emhlabeni. Uye abukele imidlalo kamabonakude, amamele umculo kwaye ancokole nezihlobo zakhe kumaqonga onxibelelwano. 
“Ndizixelela ukuba kuninzi ekusafanele ndikwenze kulo mhlaba. Ndinamakhwenkwana am amabini asadinga umama wawo kwaye andizimiselanga kuwashiya ngemva,” utshilo. 
UMantanga wazibandakanya neqela lamanina aphila nomhlaza webele. Bazibiza AmaQhawekazi. Babelana ngolwazi namacebo okuqubisana nolwamvila lonyango. 
“Silila kunye, sihleke kwaye sikhuthazane. Kuye kundenze ndizive ndingendodwa, bekhona abanye abantu abalwa nesi sifo sikhohlakele kangaka.” 
Ucebisa abo basandul’ ukufunyanwa benomhlaza webele ngelithi mabanyamezele, bamamele imizimba yabo ukuze benze oko bakuxelelwa yiyo. 
“Khangela izinto eziza kugcina uxakekile ukuze ungacingi ngokujamelene nako.” 
Ecebisa iintsapho nezihlobo zabo banomhlaza webele. 
“Ngelinye ixesha sidinga ukuba sibe sodwa, ukanti ngamanye amaxesha sifuna ukukhathalelwa. Yiba nomonde ngakuye, mphulaphule kwaye ungazibonakalisi ukuba unosizi. Mphathe njengomntu wonke, hayi isigulana.” 
UMantanga uthi umhlaza uchaphazele indlela atya ngayo. Uthi uzifundise ukuthatha iivithamini ukuze omeleze amajoni akhe omzimba. 
Uthi ukuya kuthuthuzelo lomphefumlo kumfundise ukuba angabinangxaki ukuba yedwa, ukulila nokwamkela ukuba abantu abazokuhlala bekhona ecaleni kwakhe. 
Uthi abantu mabayihlole imizimba yabo kusengethuba. Amadoda azihlolele umhlaza wedlala lobudoda, ngelixa amanina esenza imemogram. 
Eli qhawekazi lithi umhlaza ayisosigwebo sentambo. 
“Umhlaza ayisosigwebo sokufa, ungawoyisa. Ndawoyisa kwaye ndisesemfazweni.”",Ibali leqhawekazi lomhlaza webele
"INKAMPANI yakwa-Eskom eMpuma Koloni ibambisene nabakwa Education With Enteprise Trust bawonge ngembasa isikolo samabanga aphakamileyo iCala High ngenxa yokuba sesona sikolo ukufundisa ngezoshishino kulutsha. 
 
Ingxelo ithi esi sikolo sifumene ibhaso lamashumi amahlanu amawaka eerandi (R50 000).  
 
Othethe egameni labakwaEskom eMpuma Koloni uZama Mpondwana uthi banenjongo ebanzi ngokwenza oku.  
 
“Minyaka le siye sikhangele esona sikolo senze kakuhle kukhuphiswano olubizwa ngokuba yiSimama Ranta School Enterpreneurship Education kuzwelonke, iCala High iphume phambili ke kwezalapha eMpuma Koloni izikolo,” utsho uMpondwana.  
 
Uthi le nkqubo iqaphela ikwanika imbeko izikolo ezitshatsheleyo ukufundisa ushishino kubafundi ekulindeleke ukuba babengoosomashishini ngenye imini.  
 
“Sikwanayo injongo yokukhuthaza ulutsha ukuba lubone izifundo zoshishino njengenye yeendlela zokuphila ukuze baqeshe, baphilise isizwe,” utshilo uMpondwana. 
  
Iimbasa zeSimama Ranta zinikisa ngembasa kwizikolo ezithathu kwiphondo ngalinye ngokomsebenzi abawenzayo ukukhuthaza ushishino lwabasaqalayo. 
 
UKamva Yozi ngumfundi owenza izifundo zoshishino eCala High, uthi kuyamvuyisa ukubona isikolo sakhe sifumana inkxaso.  
 
“Kubuhlungu ukuba ube nombono ungenazo izinto zokuqalisa ukuqhubela phambili umbono wakho, ndifunde ukuba akubalulekanga ukwenza ingeniso kodwa kufuneka kuhlale kusenzeka umahluko ezimpilweni zabantu abaninzi ngenxa yoshishino,” ucacise watsho uYozi.  
 
Ongumlawuli kwaEskom eMpuma Koloni Collin Reddy uthi: 
 
“Kubalulekile ukuba abafundi bafundele ukwenza umahluko kwintlalo logama bexhasa imeko yezimali yelizwe labo.” 
 
Uthi ihlabathi lifuna abantu abatsha abasebenzela ukwenza inguqu kwimeko yentlalo yabo logama bekwancedisa inguqu zokuphuculwa koluntu jikelele. 
  
“Ukuxhasa iinkqubo zemfundo, ushishino nezempilo ngezimali nezinye iindlela yinxalenye yamalinge eEskom Foundation ajoliswe ukuphucula impilo zabantu boMzantsi Afrika,” utsho uMpondwana.  
 
Idolophu yaseCala inembali yokuzibalula kwezemfundo nangokuvelisa oompondozihlanjiwe beenkokheli ezifana noDumisa Ntsebeza, Bathandwa Ndondo noGwede Mantashe nabanye abaninzi.",UEskom unikise ngeR50 000 kwiCala High
"Pedro Mapelo: Siyakwamkela kweli phephandaba. Gqaba gqaba, uBhuti lo ngubani? 
Umlandeli: Ndiyabulela, igama lam ndinguThembisile Mayekiso. Ndingowalapha eMqanduli, kulapho ndazalelwa khona. 
PM: Khawutsho nto’ kaMayekiso, uqale nini ukulandela iPirates? 
Thembisile Mayekiso: Yooh! Kudala kakhulu ndiliBhakaniya, ndibhadlele kuyo iPirates. Umntu owabangela ndithande ibhola ekhatywayo ngumakazi wam. Wayengumlandeli omkhulu weBucs. Kodwa ke eyona nto mna eyanditsalayo apha kuyo kakhulu ngumdlalo wayo omhle. 
PM: Njengomlandeli omkhulu, uziva njani xa ujonga indlela iqela lakhe eliqhubengayo kule sizini? 
TM: Andonwabanga ncam. Into endayiphawulayo kukuba umqeqeshi ohambileyo, uMuhsin Ertugral, wayitshintsha mpela indlela iPirates edlala ngayo ibhola. Phantsi kuka-Eric Tinkler zange siphumelele nto – kodwa zange itshintshe indlela esidlala ngayo. Sibuye umva kuErtugral, andonelisekanga kwaphela. 
PM: Zeziphi iindawo ocinga ukuba zifuna ukuqiniswa kwiPirates xa kuvulwa? 
TM: Indlela abadlali basesiswini abadlala ngayo ayindonwabisi. Ngokwendlela endibona ngayo, abadlali basemva benza iimpazamo kuba esiswimi bengadlali kakuhle. Ndingavuya ukuba bangadlala abadlali abafana noThabo Rakhale noThabo Qalinge. 
PM: Ngoobani abadlali obathandayo, kuba kutheni? 
TM: Umdlali endimthandayo nguOupa Manyisa. Ngamaxesha onke udlala ngokuzimisela kakhulu nangona ekhathazwe kukonzakala kutshanje. Omnye umdlali endandimthanda nguThandani Ntshumayelo. Wayengumdlali omhle kakhulu ngokwasebholeni. UGimah ngomnye umdlali endimthandayo. 
PM: Kutheni abalandeli bengayi emabaleni? 
TM: Ndicinga ukuba indlela ibhola edlalwa ngayo ngoku ayifani nakudala. Le yangoku ayisenawo umtsalane. Yayekwa la nto yayiheha abantu.","‘Ibhola yangoku, ayifani neyakudala’ – Mayekiso"
"UHashim Amla kuphela komdlali weProteas ophume esathembisa emva kokubethwa kweli qela yiWest Indies kwiveki ephelileyo. Ngoku * -Amla sele ekulungele ukudlala okokuqala kwiCarribbean Premier League namhlanje. 
Lo mdlali uqhokrayo kwiProteas unethemba lokunceda iTrinbago Knight Riders nebisaziwa njengeTrinidad Red Steel. Eli qela lizakube likhusela intshinga yalo xa lidlala umdlalo wokuqala neSt Lucia Zouks, namhlanje, eQueens Park Oval. 
“Ndinethamsanqa kakhulu lokuba ndidlale kwiCPL okokuqala, sele ndichithe iiveki ezintathu ezidlulileyo apha kwiCaribbean, ndizibonile phantse zonke ezi ndawo ndizakube ndidlala kuzo. ,” utshilo * -Amla. 
“Lityeli lokuqala eli ukuba ndithathe inxaxheba kolu khuphiswano, kwaye emva kokuba ndincokole nabantu baseTrinidad, wonke umntu unethemba lokuba esi sisiqalo esitsha esikuthi. Ngokuqinisekileyo emva kokuba ziintshatsheli kunyaka ophelileyo, sizakuzama ukuba sikhusele intshinga. Bendonwabe kakhulu kwezi ntsuku sele ndizichithe apha nabanye abadlali.” 
Ngaphandle kokudlala kukaAmla kweli qela, lo mdlalo wokuvula wale tumente uzakuba nento ekhethekileyo ngawo kuba iTKR iqeqeshwa ligqala lomdlali elalidlala kwiProteas uJacques Kallis. 
 Abanye abadlali beProteas ekulindeleke ukuba babizwe ukuza kuncedisa iiZouks nguMorne Morkel, David Miller no-Eddie Leie. 
“Aba badlali babini uMorkel noMiller ndichithe ixesha elininzi kakhulu nabo kwiProteas, ndingavuya ukudlala nabo,” uvale ngelo * -Amla.",UKallis uzakuqeqesha * -Amla kwiCPL
"Iqela lesizwe lombhoxo loMzantsi Afrika liphume emidlalweni emibini elandelelanayo lingciphuza emva kokubethwa kwinyanga yeThupha ngendlela engaxolisiyo. Emva kokuphumelela kakuhle emdlalweni wokuqala eMpumalanga – kodwa abuye abaphoxa abalandeli bawo ngokubethwa yiNew Zealand ngo’35-23 emdlalweni obuse-Ellis Park Stadium. Aphindiwe AmaBhokobhoko ziintshaba zawo ezinkulu, iAustralia, ngo’25-17 emdlalweni weCastle Lager Rugby Championship obubanjelwe eAdelaide kwiveki ephelileyo. UMzantsi Afrika uza kudibana ne-Australia futhi emdlalweni wesibini eAllianz Stadium, eSydney, ngoMgqibelo. USteven Kitshoff noDeon Davids bathe basithembile iSpringbok futhi batsho besithi ukuze sigcine ithemba laso kwiRugby Championship – kunyanzelekile siyibethe iAustralia. 
“Ukubethwa emidlalweni emibini kusishiye sinesigqukru – kodwa ndiyakholelwa ukuba sisenalo iqela elinamandla emdlalweni wombhoxo,” utshilo uKitshoff, ethetha namajelo eendaba ekuqaleni kwale veki. “Sishiyeke nemidlalo emithathu kwiRugby Championship. Eli lithuba lokuba siguqule izinto. Sihleli kakuhle eSydney kwaye iseshoni yethu yokuzilolonga ihambe kakuhle kakhulu. Wonke umntu uqhelene ngoku nemeko yase-Australia,” utshilo uKitshoff. Umqeqeshi weSpringbok, uDeon Davids, naye akazimiselanga ukulahla ithemba nangona iqela lakhe litywatyushiwe kwiveki ephelileyo. Abaqeqeshi benze iinguqu ezilithoba kwiqela labadlali eliza kuqala umdlalo ngempelaveki benethemba lokuzuza impumelelo phambi kokuhamba eAustralia. 
“Sisesekhondweni elihle. Into emnandi ngeqela esinalo kukuba lingumxube wabadlali abasebatsha nabadala. Iyasinceda lo nto sitsho sikwazi ukumelana nokonzakala kwabadlali. Siyakholelwa kwelokuba abadlali bethu abatsha baza kufumana amathuba okudlala emidlalweni eshiyekileyo,” utshilo uDavids phambi kokuphawula ngokubethwa yiWallabies kwiveki ephelileyo. “Sizijongile zonke izinto esingazenzanga kakuhle emdlalweni ogqithileyo. Ikwazile kudala amathuba iAustralia ngokufanayo nathi. Into ebengumahluko kukuba iAustralia iwasebenzisile awayo, thina asikwazanga. Xa silungiselela umdlalo olandelayo, siza kugxila kakhulu kwizinto esiziphazamileyo,” utshilo uDavids owongeze ngelithi iRugby Championship yitumente esemgangathweni ophezulu kakhulu.",Akafuni ukunikezela AmaBhokobhoko asazikhotha amanxeba
"UXolisani “Nomeva” Ndongeni usebenza nzima enkampini yakhe – apho alungiselela khona umlo we-International Lightweight enemijikelo elishumi eKhayelitsha ngeCawe. 
 Lo kaNdongeni uzakulwa okokuqala eKapa nendedeba esuka kwilizwe laseGhana egama linguRazak Nettey – angayazi kakuhle noxa imbali iyichaza njengendoda ewaziyo umsebenzi wayo.  
UNomeva, 27, ongekabethwa kwimilo engamashumi amabini anesibini, uthi ufuna ukumqhekeza kwangoko lo mfo waseGhana nangona wagqibela ukulwa kwiinyanga ezintandathu ezadlulayo ngethuba ebetha uJuan Mendez kumlo owawuseCalifornia, eMelika. 
“Kunyanzelekile ndimqhekeze zisuka uNettey. Ndiwulungele umlo, uRazak andimazi kwaye akukho nto endiyifumeneyo ngaye – kodwa ke lo nto ndiyithatha njengomceli-mngeni,” utshilo uNomeva kweli phephandaba. 
 Ngenxa yeso sizathu, le mbethi manqindi kuthiwa ithelekiswe neembethi manqindi ezifana noWarren Jourbet, uTshifiwa Munyai noRicky Tshabalala kwimilo yokuzilolonga ngelizama ukuzilungiselela ngokupheleleyo. 
UNomeva yenye yeembethi manqindi ezithathelwa phezulu yimibutho yehlabathi ngenxa yomsebenzi wakhe omhle awenzileyo kwikhono lakhe.  
Kule mpelaveki, le mbethi manqindi inethuba lokufumana abaxhasi abatsha nekhaya elitsha eKapa, ngakumbi ukuba izinto zimhambela kakuhle.  
UNettey akayiyo idyongo ngoba imbalwa imilo abethwe kuyo, kwaye uwangqengqisile amadoda kwimilo yakhe.",Nomeva: Ndinyanzelekile ndimqhekeze uNettey
"Sele iyiveki yesibini le usapho lakwaMbangezeli  kwindawo yaseMisty Mount eLibode lulala ecaleni kwendlela kwaye kungekho nale isiwa phantsi kwempumlo. Apha kukwakho nosana oluneenyanga ezintandathu kuphela luzelwe kwezo ngqele ziqhaqhazelisa amazinyo. 
Oku kuza emva kokunikwa uphumaphele yilali kuba umama weli khaya etyholwa ngokuthengisa iziyobisi. 
Intombi endala yalo mama, uThandeka, 37, ibalisela oonondaba intlungu kwanentsuselaphi yokugxothwa kwabo, uthi into iqale emini emva kokufika komyalezo kowabo wokuba umama wabo uyabizwa yilali kwaSibonda kunendibano ekhoyo yabahlali. Ngoko bekuphakathi enyangeni yeThupha. 
“Sithe sisahleli silinde ukubuya kukamama kwindibano leyo ebebizelwe kuyo yabahlali, wafika sele ehamba negquba labahlali, efika sele esixelela ukuba sinikwa uphumaphele kweli khaya lethu nakule lali kuba abantu bathi badiniwe nguye kuba uthengisa iziyobisi. Ngenene umama ebezithengisa zona iziyobisi asiphik’ into kuba besixhomekeke kuzo ukuze silale sityile. Umama akaphangeli nathi apha ekhaya akukho mntu uphangelayo, besixhomekeka kwimali yazo njengoko umama engatshatanga,” utshilo uThandeka. 
Uthi ebengaqali ukubizwa yilali umama wakhe imlukisa ngento yakhe yokuthengisa iziyobisi. Uthi kwiiveki ezimbalwa ezidlulileyo wayebiziwe yilali yathi makayeke ukuthengisa iziyobisi, wayeka ngenene ukuzithengisa, kodwa bothukile xa ephinda ebizwa futhi begxothwa. 
La malungu osapho aqala inyanga entsha ephandle kwaye nabantwana bayekile esikolweni. Balithoba (9) kuquka kubo nabantwana abathathu, oneenyanga ezintandathu, omnye uneminyaka emibini (2) omnye emine (4) kuphela bezelwe. 
UThandeka uthi ngosuku lokuqala umama wabo (59) kwakunye naba bancinci abantwana balala kwisikhululo samapolisa, ze yena nabanye abantakwabo balala phandle, beshiyeka begade iimpahla zakowabo eziquka iibhedi, iikhabhathi kwakunye neembiza. 
Amaxhoba athi awanazo izihlobo abanokuxhwarha kuzo kuba ziseMisty Mount kule lali bagxothwe kuyo njengoko nomama wabo ezalwa kwakule lali. 
“Kona kunzima asikwazi nokubalekela kwizihlobo zivaliwe ukuba zingasamkeli. Sesinqwenela ukubonelelwa ngendawo yokuhlala oku kokufihla iintloko,” uvale ngelo uThandeka. 
IKomiti kwaWadi 7 eLibode, uSiyabonga Qhange, uthi ezi ndaba uzive ngamapolisa emva kokutsalelwa kwakhe umnxeba kusithiwa makenze icebo malunga nabantu abalele phandle. UQange uthi akakwazanga ukubamkela kuba la maxhoba oyanyaniswa nezityholo zokuthengisa iziyobisi. Nabahlali zange bavume ukubamkela aba bantu ngenxa yezi zityholo. 
“Ekugqibeleni ke aba ngabantu, kukho nabantwana apha. Sele kubuhlungu ngoku kuba balala phandle. Bayavota aba bantu xa kuvotwa kwaye bavotela urhulumente ophetheyo. Siyamcela norhulumente asincedise kule ngxaki kuba ngoku isifundo amaxhoba nawo asifundile,” utshilo uQange. 
UQange ngethuba ethetha neI’solezwe phambi kokuba lipapashe ebesekwindibano. Uthe uza kuphuma ayokujonga imeko kwakhona yala maxhoba alala phambi kwesikhululo samapolisa. 
Usihlalo weCPF kwilokishi yaseLibode kwaWadi 7, uLoyiso Njemla, uthi babathathile bayokubabeka ngasesikhululweni samapolisa kwenzele bakhuseleke kunokulala esitratweni. 
UNjemla uthi ulwaphulomthetho abalwamkeli nabo kodwa bebeqinisekisa ukuba bakhuselekile kwaye atyile la maxhoba kuba kukho nabantwana abancinci. 
“Sele imbi noko ngoku le imeko kwaye nomama inokuba isifundo usifundile ngoku. Ilali yakhe mayithethathethane imxolele. Nakwincwadi emlomo ubomvu ibhayibhile ithi, nabo aboni bayaxolelwa kwaye akukho mntu unokulala phandle nokuba ungumoni,” uvale ngelo uNjemla. 
Umhlali wale lali yamaxhoba nowaziwayo leli phephandaba, ongafunanga kuchazwa kuba esoyikisela ukugxothwa naye, uthi izenzo zokuthengiswa kweziyobisi abahambisani nazo kuba zitshabalalisa abantwana babo, kwaye abatshaya iziyobisi baye bamoshe. Uthi kodwa kunjalo baninzi abathengisa iziyobisi kula lali koko kubenelishwa lo mama kuba ibinguye owaziwayo. 
Uqhube wathi ngoku ibuhlungu kuba kukho nabantwana abalala phandle babe bengazi, urhulumente makazibonakalise angenelele. 
I’solezwe lisaqhubekeka nokwenza iinzame zokuva kuSibonda okanye iNkosi yendawo malunga noku.",Balala phandle abanikwe uphum’ aphele yilali
"Ifolosi yeKaizer Chiefs, uLeonardo Castro, ivuyela ukufumana ithuba lokudlala ebaleni kwakhona emva kokukhonkxwa kukonzakala. UCastro, 32, udlale okokuqala kwiveki ephelileyo phantsi kukaStuart Baxter kwisizini eqhubekayo ukusukela ngenyanga yeSilimela kunyaka ophelileyo awonzakala ngawo. Ngenxa yokonzakala, le ndedeba yaseColombia ayikwazanga ukuqala isizini nabanye abadlali kwiChiefs ngoba ibisabhilwabhilwa ngoogqirha. Noxa ukudlala ngendlela yakhe kwakuthatha ixesha – kodwa uCastro uthi kumnandi kakhulu ukubuyela ebaleni. “Kumnandi ukudlala ibhola kwakhona. 
Bendibakhumbula oogxa bam, nokudlala ebaleni bendikukhumbula,” utshilo uCastro. “Ndonzakala kakubi kakhulu. Kuye kwanyanzeleka ukuba ndibe nomonde kakhulu. Yonke lo nto ibifuna ndomelele ngokwasengqondweni ukuze ndikwazi ukudlala kwakhona,” utshilo uCastro. Ubukho bukaCastro ziindaba ezimnandi kuBaxter ngoba udinga ifolosi ekwaziyo ukufaka amagowuli njengaye. Okunika umdla kakhulu kukuba ubuya uKhama Billiat noKeagan Dolly besenza ezibukwayo emidlalweni yeChiefs. 
“Njengokuba ndikwazile ukuphuncuka ekonzakaleni, ndifuna ukusebenza ngokuzimisela ukuze ndiphucule indlela endidlala ngayo. Sineqela elomeleleyo. Phantse bonke abadlali bakhona kwaye bakulungele ukudlala nanini na. Njengokuba imidlalo isiza phakathi evekini nangeempelaveki, kufuneka bonke abadlali,” utshilo uCastro emva kokuhlala phantsi iinyanga ezintlanu zonke engadlali. Umqeqeshi ukwamkele ngovuyo ukubuya kukaCastro – kodwa uthe akakakulungeli ukudlala ixesha elide ebaleni. 
“Kwakuthatha ixesha elide ukuze abuyele kwisimo sakhe. Ndinethemba lokumande ndimnika imizuzu embalwa emidlalweni ade afumane amandla,” utshilo uBaxter emva kokuba iChiefs ibethe iMaritzburg United ngegowuli elinye eHarry Gwala Stadium ngempelaveki. Umdlali ongekabuyeli enkampini nguSamir Nurkovic naye owonzakeleyo. Amakhosi aza kulwela amanqaku amathathu xa edibana neSwallows emdlalweni weDStv Premiership ngo-15:30 ngeCawe.",Ukubuya kukaCastro kuyinika amandla iChiefs evusa eyayo iCBD!
"Kukho ezi filimu zithandwa gqithi kweli lakuthi, zaseNigeria. Bathi yi “Nollywood” xa beziteketisa. Ukuba ungaya kwindawo yokwenza iinwele okanye kwivenkilana enomabonakude elokishini okanye ezilalini ungafika kudlala le miboniso yaseNigeria ukuba akubukelwanga iimpinda zooGenerations, Muvhango okanye oo-Isidingo. Kukho into enomtsalane mpela ngale miboniso yaseNigeria ngoba ibalisa amabali ngobunjalo bawo maxawambi ade abebuntsomarha. 
Kutheni na thina eMzantsi Afrika sisilela emva kangaka kulo msebenzi wokuziyilela imiboniso bhanya-bhanya eyeyethu? Umntu angasuke azithengele ikhamera efikelelekayo angene esitratweni arekhode abantu erenkini okanye kumzi othile okanye kwibala lezemidlalo. Ndisithi angaya naphi na kungenxa yokuba singqongwe ngamabali kuzo zonke ezi ndawo. La malume wasoloko eqhuba amatakane, la mmelwane usoloko ethukisela, la nyana ka- melwane uba iimoto, njalo-njalo. 
Kwiphepha lanamhlanje sibhala ngethuba lokungenela ukhuphiswano lweefilimu. Sisimemo kubafundi abakwizikolo zeli phondo. Kukhuthazwa ukuba baze ngaphambili bazibhalele amabali abo.  
Into engakhange ihlale kakuhle nathi yeyokuba aba bafundi kufunwa bathumele la mabali abo ngesiNgesi. Sibuze ke thina ukuba oko na ayikokuvalela abantwana abaziva bhetele xa bethetha okanye bebhala iingcingane zabo ngesiXhosa na oko?  
Mhlawumbi imbi into yokuba sithi sikwiphondo laseMpuma Koloni elibemi abangaphaya komyinge we- 80% abangamaXhosa sibe sinyanzelisa isiNgesi kubo ukuze bakwazi ukubalisa amabali abo kumabonakude. 
Ayikazukutshintsha lo nto de nathimz’oNtsundu siphakame sincedise le mizi yeefilimu; sithi mayamkele neengcingane ezibhalwe ngesiXhosa. Ukanti singazenzela nathi ngokwethu le miboniso. Pha eNigeria abahlali nabantu abangathathi ntweni basebenzisana neeCawe, ingakumbi ezi zomoya, ukuze bakwazi ukuzenzela eza filimu zingaka sizibona ziphuma pha yonke imihla.",Sizenzela nini ezethu iifilimu?
"Mandithathe eli thuba ndibule kumaqhawe angamatsha-ntliziyo nemibutho yawo ngokuqinisekisa ukuba xa kunamhlanje, thina bemi boMzantsi Afrika sixhamla ubomi benkululeko kweli lizwe lookhokho bethu.  
Kaloku la maqhawe ngalawo asaphilayo kwanalawo alele ukuthula aphuma kwimibutho yezopolitiko efana neANC; iPAC; iAZAPO; iBCM; iUDF; iSACP; iCosatu neminye. Ngenxa yaloo maqhawe nemibutho yawo xa kunamhlanje nomntu ontsundu unalo ilungelo lokuvota; ilungelo lokufunda asebenze naphi na; ilungelo lokulingana nohlanga lwasemzini ngokomthetho, iinkonzo zikawonke-wonke, nkqu nakumathuba engqesho nemisebenzi. 
Ngenxa yaloo maqhawe, amaqhawekazi nemibutho yawo, xa kunamhlanje umntu ontsundu ubuyelwa yimihlaba eyahluthwayo, umntu ontsundu akasahambi ethe qhiwu incwadi yedompasi eyayimenyelisa ixhaphaze nesidima sakhe. 
Xa kunamhlanje wonke umntu, kungakhethe bala, angathenga nakuyiphi ivenkile, akhwele nasiphi isithuthi sikawonke-wonke, kwaye ahlale nandawoni na apho athanda khona kweso sithuthi, angahlala nakweyiphi indawo okanye ihotele azikhethele yona.  
Ngenxa yenkululeko alisekho ihlazo lokusetyenziswa kwezindlu zangasese ezahlukileyo phakathi komntu ontsundu nomhlophe, kwaye umntu angazeka kungenjalo kwendiselwane nakuluphi na uhlanga athande kulo. Nangona amanani engekancumisi kuya phi kwezemidlalo, kodwa ngenxa yedabi lenkululeko umlisela nomthinjana ontsundu ukwazile ukungena nokugqama kumaqela esizwe ombhoxo, iqakamba neminye. Inene, mna ndixhamla inkululeko, andazi wena! 
Umhla nezolo xa ndisiya enkomeni, ndidlula kuzo zonke izitalato kumi umlisela ontsundu ezikoneni nangakwiirobhothi. Abemanga apho ngakuthanda, bemi ngeenjongo zokubizwa nangubani na ogqithayo, abanike nokuba ngumsebenzi wosuku, ukuze ngolo suku kulale kutyiwe ziintsapho zabo.  
Kuyakuthi kwakumisa isithuthi sifuna nokuba mnye okanye babini kwelo hlokondiba lilapho lingenamsebenzi usisigxina, ufikelwe lusizi xa ubona ootata bemizi, amadoda, nabafana bomzi ontsundu begxalathelana kugilwana, unge ubona ooxam bephaxulana ukuya kweso sithuthi, ingulowo efuna kuthathwe yena ukuze asebenze afumane imali yokugxotha indlala. Inene mna ndixhamla inkululeko, andazi wena! 
Ngokophando lwakutsha nje lweIDASA malunga nomakulingwane kwiindawo zemisebenzi, kuvele iziphumo ezithi kuninzi lwezikhundla zolawulo kwimisebenzi emininzi kweli lizwe loMzantsi Afrika, kwisigqeba solawulo, abaphathi, iintloko kwaneebhodi zabalawuli, abona bantu baninzi ngabantu basemzini.  
Kuninzi lwemisebenzi esisebenza kuyo nabantu basemzini kusetyenziswa ubukhulu becala iilwimi zabo zasemzini ezifana nesiNgesi nesiAfrikansi. Oku kubangela ukuba kwiingxoxo ezibalulekileyo ezingomsebenzi, umntu ontsundu ongazichani kakuhle iilwimi zasemzini ashiyeke ngasemva. Ngokusetyenziswa kwezi lwimi zasemzini emisebenzini nakumaziko athile emfundo, umntu nomntwana ontsundu bavinjwa amathuba okugqama nokukhula kwezo zikolo nakuloo misebenzi. 
 Xa unethuba uzukhe uncede uye kwizikolo ezilawulwa ngabantu basemzini, nekufunda kuzo abantwana abaninzi basemzini negcuntswana elintsundu, ujonge izixhobo zokufundisa, oovimba bokufundisa, izakhiwo, amabala okudlalela, uthelekise nezikolo ekufunda kuzo abantwana abantsundu, inene uya- kundingqinela xa ndisithi, mna ndixhamla inkululeko, andazi wena! 
Yiya kuninzi lweendawo ezihlala abantu basemzini, ujongisise indlela abahlala ngayo, ucoceko olukwezo ndawo, ukuphola komoya weendawo abahlala kuzo, ukuphangalala kwemihlaba yabo nezitalato zabo ezibanzi, ingakumbi kwiindawo ezifana neMidrand, iCenturion neWaterkloof (eGauteng) kunye neendawo ezifana neKnysna; Wilderness; Sedgefield; Mosselbay neConstantia eNtshona Kapa, uze uzithelekise neendawo zabantu abantsundu ezimelene nazo.  
Ndiyakuthembisa ungathi wakuzijonga ezi ndawo uzithelekise, uqale ngokubona ukuba ubutyebi, ubomi bobuncwane, ukuhlala ngoxolo nangokukhululekileyo okanye ngokukhuseleka okuqinisekisiweyo, zonke ezi zinto zikwiindawo ezihlala abantu basemzini.  
Umntwana ontsundu uhlala kwiindawo eziqhuma uthuli, izindlu ezixineneyo, kwiindawo ezingenankonzo zizinzileyo zokhuseleko, kwanezokunikezwa kwamanzi nokucocwa kwelindle. Mntakwethu, dadethu, ndiyaphinda, mna ndixhamla inkululeko andazi wena! 
Kweli nqaku mawethu ndicazulula le nkululeko sasithenjiswe ngayo, sisilwa side sincame iminyango yemfundo, kuvalelwe abantakwethu noodadewethu baxhatshazwe ezintolongweni, kubulawe kalusizi, kuvalelwe kuze kutshutshiswe amaqhawe akowethu ayesilwela thina ukuze sikhululeke.  
Phila ngonaphakade moya kaBra Steve Biko; Cde Chris Hani; Albertina Sisulu; Oliver Tambo; Nelson Mandela; Robert Sobukhwe; Solomon Mahlangu; Lilian Ngoyi; Edgar Ngoyi; Fort Calata; Matthew Goniwe; Ruth Mompati; Qaqawuli Godolozi; Toni Mgweje; nabanye, umoya wenu mawuphile ngonaphakade, sisajonge enkalweni maqhawe nani maqhawekazi akowethu! Wakhalim`umam`uLetta Mbulu: “Not yet uhuru!” Walek`uToivo ya Toivo: “Aluta Continua!”",Ndixhamla inkululeko mna andazi wena!
"Awukaziwa ukuba ngokabani waphi umzimba ofunyenwe kulwandle iMonwabisi eKhayelitsha eKapa.  
Oku kudizwe ngamapolisa aseNtshona Koloni, kulandela ukufunyanwa komzimba womfana oqikelelwa kwiminyaka engamashimi amabini ubudala. 
 Umsebenzi kwicandelo lezohlangulo kulwandle laseMonwabisi obhaqe lo mzimba uthi uwubone ngethuba ejikeleza kunxweme. “Ndithe ndijikeleza njengesiqhelo ndabona lo mzimba ndothuka ndaxelela umphathi wam oye wabiza amapolisa,” utshilo lo msebenzi ocele silifihle igama lakhe. 
Uthi into ayiqapheleyo kukuba ixhoba lidumbile kwaye linomonzakalo entloko kwaye alibonakali ngathi lityekezwe lulwandle. 
Oonondaba bafike kwindawo yesiganeko umzimba wexhoba ongamxibanga mpahla wombathiswe ngeplastiki, intloko ingathi ingcwatywe esantini. 
Isithethi samapolisa eNtshona Koloni uKhapteni Frederick van Wyk uthi “Kusaqhutywa uphando ngenkcukacha ezingqonge esisiganeko, kwaye nexhoba alikaziwa ukuba ngubani waphi.”",Abhaqe umzimba ongaziwayo ukuba ngokabani amapolisa eKapa
"Inye indlela yokuchaza umdlalo wokuqala wendebe yehlabathi obuphakathi kweRussia neSaudi Arabia: ubungcwaaaa!!! Umdlalo ubusemgangathweni ophezulu kwaye naMarashiya awubhakuzelisile umnatha izihlandlo eziliqela. ISaudi Arabia iphume ibokoboko macala ebaleni yinduku emva konogumbe wamagowuli amahlanu afakwe (5-0) yiRussia kumdlalo we-2018 FIFA World Cup obubanjelwe eLuzhniki Stadium ngorhatya lwanamhlanje. Imvula yamagowuli emdlalweni wokuqala ithetha ukuthi AmaRhashiya azimisele ukuwisa kwanto ephambi kwawo ukuze aqinisekise ukuba azibekela indawo kumjikelo olandelayo. Kanti kwelinye icala ukubethwa kweSaudi Arabia kubonise ukuba umgangatho webhola yayo usephantsi futhi kucime nalo ntlantsi yethemba lokuya phambili. 
 
Umfanekiso: FIFA World Cup Facebook. 
Idemesha iqale kumzuzu weshumi elinesibini ngethuba uYuri Gazinsky ebeka ibhola entle emnatheni ngentloko emva kokufumana ibhola egotywe ngobuchule kwicala lasekhohlo. Amarashiya awuthathele kuwo umdlalo kwaye ibikwangawo adale amathuba kwisigaba sokuqala somdlalo. Abadlali beSaudi Arabia bayakwazi ukudlala ibhola – kodwa into abangakwazanga ukuyenza kukugqobhoza kwiRussia ebedlalela phambi kwamashumi asibhozo amawaka abalandeli bebhola eLuzhniki Stadium. UDenis Cheryshev ubeke iRussia endaweni entle kakhulu ngethuba efaka emnatheni igowuli lesibini phambi kwexesha lokuphumla. 
Emva kwekhefu iSaudi Arabia ikwazile ukudlala umdlalo odibeneyo. Ingxaki ebinayo kodwa kungakwazi ukudlala ibhola eya phambili. Bambini kuphela amathuba acacileyo ewafumeneyo emdlalweni, nawo athe gqi kwisigaba sesibini somdlalo. Lo nto ithetha ukuthi bebedibene nelizwe ebelizilungiselele ngokupheleleyo. Ngoku iRassia iza kuya kumdlalo wesibini edibana kuwo neYiphutha (Egypt) kwiveki ezayo inamandla futhi ifuna isiqinisekiso sendawo kumjikelo olandelayo. Kubonakala ngathi iSaudi Arabia ukhona umdlalo enokuwuphumelela emva kokuxangxathwa yiRussia namhlanje. 
 
Russia: Igor Akinfeev, Mario Fernandes, Iya Kutepov, Sergey Ignashevich, Lury Gazinsky, Alan Dzagoev, Fedor Smolov, Roman Zobnin, Aleksandr Golovin, Yury Zhirkov, Alexander Samedov 
Saud Arabia: Abdullah Almuaiouf, Osama Hawsawi, Omar Hawsawi, Mohammed Alburayk, Saliman Alfaraj, Yahia Alshehri, Mohammed Alsahlawi, Yasser Alshahrani, Abdullah Otayf, Taiseer Aljassam, Salem Aldawsari.","AmaRashiya axangxathe iSaudi Arabia, eLuzhniki Stadium"
"Iintshatsheli ezikhuselayo ze-Absa Premiership kunye neMTN 8 iKaizer Chiefs izakuqala ukukhusela indebe yayo yokuqala ngokuhlwa kwanamhlanje xa bequbisana neqela laKwaZulu Natal iMaritzburg United. Lo mdlalo uza kudlalelwa e-FNB eRhawutini kwaye izakuba ngumdlalo wokuqala kamqeqeshi uSteve Komphela njengo mqeqeshi weChiefs, uzakube edlala neqela ebelikhokela kwisizini ephelileyo. 
IChiefs ibe zintshatsheli ze MTN 8 kwisizini ephelileyo emva kokubetha intshaba zabo i-Orlando Pirates kumdlalo wamagqibela kankqoyi kwibala iMoses Mabhida. 
IChiefs ibibambe iinkomfa noonondaba ukuthetha ngalo mdlalo wanamhlanje, nalapho umqeqeshi uKomphela ebethetha ngendlela aziva ngayo nento enokulindelwa ngabalandeli beKaizer Chiefs. UKomphela ukuchazile ukuba ukukhusela lendebe yenye yenjongo zakhe eziphambili, neliqela. 
“Ingwe ayiwatshintshi amabala ayo, kufuneka siwenzile umsebenzi wethu kwaye ndilazi ukusuka nokuhlala eliqela,” utshilo uKomphela. 
UKomphela uye walishiya iqela leMaritzburg United ebutsheni buka Juni, emva kokufumana isithuba sokuqeqesha kwiChiefs. USteve uthi akayithatheli phantsi iMaritzburg neqeqeshwa nguMandla Ncikazi obengumncedisi wakhe kwisizini ephelileyo.  
“Banomceli mngeni nabo, kuba batshintshe umqeqeshi kunye nabadlali, kukho amaqela angoompondo-zihlanjiwe bodwa kwiMTN 8, kwaye ndizakuba nabantu ababekade benga baqeshi bam kwaye uMandla Ncikazi ngumqeqeshi onesakhono kakhulu,” utshilo uKomphela ethetha noonondaba, eRhawutini. 
IChiefs ivule kakubi kule sizini kuba babethiwe yi-Orlando Pirates kumdlalo wendebe iCarling Black Label wangoMgqibelo. UKomphela uthi banethemba kakhulu ngolu khuphiswano, kwaye bazakusebenza nzima ukubuyisela isidima sabo. 
“Ndiyabulela ukuba ndifumene ithuba elaneleyo lokuba ndingene kweliqela,” utshilo. “Imidlalo yethu yaphambi kokuvula kwesizini indinike ixesha elaneleyo lokuba ndifumane iziphumo endingakwazi ukusebenza ngazo kule sizini. Andikho phantsi konxinezelelo, siwulindele umdlalo wangokuhlwa.” Ikapteni esandula kwenyulwa yeChiefs uSiphiwe Tshabalala nodlala ecabangeni uthi uqinisekile ukuba nje ngabadlali sele bewulungele umdlalo wangomso. “Sizintshatsheli ezikhuselayo . Isizini ephelileyo ibinzima, kodwa kulena kuzakuba nzima kakhulu. Sifuna ukukhusela intshinga yethu,” utshilo uShabba.",Amakhosi afuna ukuyigcina indebe
"Ityholwa ngokubandlulula abasebenzi ngobuhlanga ngeendlela ezahlukeneyo inkampani yakwa Beyond Zero eMonti.  
Abasebenzi batyhola abaqeshi babo ngokubaxhaphaza ngeendlela ezisekelezelwe kubuhlanga eziquka ukugrogriswa, ukuthukwa kwanokunikwa imiyalelo engekho mthethweni.  
Ngenxa yokoyika, abasebenzi abavumanga ukudiza amagama abo ngethuba beqhuba udliwano ndlebe nephephandaba I’solezwe lesiXhosa malunga nezi zityholo. Bathi kudala besenza amacebo okuzama ukulwa ingxaki yobandlululo olugquba ngaphakathi kula nkampani yakwaBeyond Zero.  
“Siyathukwa soyikiswe ngeentetho ezisekelezelwe kubuhlanga sinikwe imiyalelo engekho mthethweni sinyanzelwa, amalungelo athile afunyanwa ngabantu abathile,”batsho abasebenzi.  
Batyhola ngelithi, ukuthukwa nokundyukulwa okusekelezelwe kubuhlanga sisidlo semihla ngemihla kule nkampani. Abasebenzi bathi kumalinge okulwa le ngxaki bagqithise umqulu wabo wezikhalazo kwibhodi elawulayo kwanabaphathi benkampani. 
Le nkampani yakwaBeyond Zero yenza umsebenzi omhle wokuncedisa amalinge okulwa isifo sikagawulayo kunye nesifo sephepha kumaziko empilo ahlukileyo kweli leMpuma Koloni, Limpopo naKwaZulu Natal.  
Ongumlawuli obambeleyo kule nkampani uGqirha uSybert Liebenburg akakhange alibazise ukuphendula kwezi zityholo zijoliswe kwinkampani yakwa- Beyond Zero.  
“Zona zikhe zafika kuthi izityholo zobandlululo, inkampani yaphanda kodwa akuzange kufumaneke bungqina bezo ziganeko zobandlululo, kodwa ke ikho imicimbi engekagqitywa emalunga noku,”ucacise watsho uLiebenburg. 
Le nkampani ithi ayizinyamezeli iziganeko zobandlululo phakathi kwabasebenzi bayo. Abasebenzi batyhola ukuba kukho izikhalazo izilishumi elinesibhozo ezingekasonjululwa.  
“Asazani nazo ezi ziganeko kuthethwa ngazo zilishumi elinesibhozo, asizange sifumane nto injalo ngaphambili,”uthethe watsho uLiebenburg. 
Emva kweenzame zabasebenzi kwangenelela abakwaCCMA ngeenjongo zokusombulula iingxaki zobuhlanga, ukuxhatshazwa, ukoyikiswa kwanokuthotywa kwesidima sabantu. 
 “Akukho nasinye isigqibo esakhe senziwa emva kokuba abakwaCCMA beyalele ukuba makwenziwe utshintsho kwindlela ekuphethwe ngayo abasebenzi,”batsho abasebenzi. Umbutho weNehawu uyangqina ukuba uyazazi iingxaki zala nkampani.  
Ongumququzeleli weNehawu eMonti uCecilia Mashologu uthi, le nkampani ityeshele izivumelwano ababezityikitye ngoDisemba wonyaka ophelileyo.  
“KuDisemba wonyaka ophelileyo satyikitya isivumelwano neBeyond Zero sokuba zizakuphela iziganeko zobandlululo nezinye ezibangela ukungonwabi kwabasebenzi, kodwa akukho nguqu, ngoko ke siyabaxhasa abasebenzi,” uthethe watsho uMashologu.",Ityholwa ngobuhlanga iBeyond Zero
"Kulo Mgqibelo sisuka kuwo, umhla wesibini kule nyanga yeNkanga, kwenzeke imbali engasoze ilibaleke kubemi boMzantsi Afrika nakwihlabathi liphela.  
Le mbali yenzeke kwizwekazi iAsia, kwilizwe laseJapan, kumazantsi entlokodolophu iTokyo kumabala aseYokohama.  
Ibingumdlalo wamagqibelakankqoyi weNdebe yeHlabathi yoMbhoxo phakathi kweqela loMzantsi Afrika amaBhokobhoko namakhwenkwe amaNgesi kwelaseNgilane.  
Phambi kokuba luqale olu khuphiswano lweNdebe yeHlabathi, abathandi bombhoxo nabaMabhokobhoko bebememeza behlaba umkhosi besithi, “Mayibuye indebe yethu Mabhokobhoko!” Oku kubuya kwale ndebe bekunqwenelwa kuba kaloku eli qela likhe layiphumelela izihlandlo ezibini le ndebe, kumnyaka ka1995 likhokelwa nguFrancois Pienaar njengekapteni, laze laphinda nango2007 likhokelwa nguJohn Smit njengekapteni. 
 Kweli ityeli ke le ndebe uMzantsi Afrika uyiphumelele ukhokelwa lithole lomgquba, uSiyamthanda, unyana kaKolisi, nokhulele kwisithili saseZwide, kumhlaba waseBhayi.  
Yeyona nto ke le zidwesha zakuthi endenze ndachukumiseka, kangangokuba ndalixhasa ngaphandle kwamathandabuzo iqela laMabhokobhoko.  
Kaloku abo bandaziyo bandazi ngokuthanda nokulandela ngokungazenzisiyo iqela leAll Blacks laseNew Zealand. 
 Olu thando lwabethelelwa lwazinziswa ngubawo ondizalayo uNgqayimbana Nkunzi Mavela ongasekhoyo nowayengumongameli weqela iUnion Rugby Club eKhubusi eCumakala, nomkhuluwa wam, naye ongasekhoyo uMalusi Mangangenyathi Mavela owayedlalela iqela lombhoxo lakwaMlungisi iUnited Brothers, ekwakwisigqeba esasilawula iBorder Rugby phambi kokusweleka kwakhe.  
Bobabini, nangona babewuthanda ngokungazenzisiyo umbhoxo, belithanda neqela leSpringboks, akukho nto yayibahlupha ngaphezu kokuba eli qela lithi ngoku lidlalela ilizwe elinomntu omninzi ontsundu, kodwa libe nabadlali abaninzi basemzini, suka aba bantsundu babe ligcuntswana.  
Wawusithi xa unokuva bethetha ngale nto, bahlomle ngakumbi kwinto yokuba abasazi isizathu sokungachongwa ngokwaneleyo kwabadlali abantsundu, kuba kakade nokuba umntu uyathanda okanye akathandi, umdlali wombhoxo ontsundu unetalente nengqondo ehlakaniphileyo yendalo ekudlaleni umbhoxo.  
Babesitsho benika imizekelo emininzi yabadlali abantsundu ababenetalente, kodwa bengalinikwa ithuba lokudlalela aMabhokobhoko, abadlali abafana nooStokes Wani, Zola Zamani, Norman Mbiko nabanye abaninzi. 
 Esi sikhalo sabo saye savakala kum, nam ndazibona ndivukelwa luthando lokulandela nokuxhasa iiAll Blacks, nanjengoko ilizwe laseNew Zealand nombuso walo, ngokwembali kuthwa lakhupha ilizwi elinye elithi xa umntu eqwalasele iqela leAll blacks, kufuneka abone ukulingana phakathi kwabadlali abamhlophe nabo bemveli yela lizwe bangaMaori.  
Nangoku ke zidwesha zakuthi, uthi xa ujonge iqela leAll Blacks, ufumanise ukuba amaxa amaninzi, abadlali abangaMaori baliqela kunabo basemzini, kwaye bahlonitshiwe ngenxa yesiphiwo sabo kwanesakhono sabo embhoxweni, abachongwa ngenxa yemeko yesinyanzelo nesuka ibizwe ngeQuota njengakwiqela leSpringboks.  
Nangani kunjalo ke, kulo mdlalo wamagqibelakankqoyi mna njengesiqu nomlandeli wee-All Blacks, okokuqala embalini ndizibone ndingakuthandabuzi ukulandela nokuxhasa aMabhokobhoko. Ndiwaxhasile aMabhokobhoko kuba okokuqala iqela lam endilithanda ngokungazenzisiyo nelingacaluli badlali ngokobuhlanga, iAll Blacks, belingekho.  
Okwesibini, ndiwaxhasile aMabhokobhoko kuba intliziyo yam nengqondo yam bezingenakuze zivume ndixhase ilizwe lamaKoloniyali ayegonyamele ilizwe lethu ngeenjongo zokwandisa ubukumkani balo ngokwezithanga nangoovimba bendyebo.  
Okwesithathu nokokugqibela, aMabhokobhoko ndithathe isigqibo sokuwaxhasa kulo mdlalo wamagqibelakankqoyi kuba kwiqela lawo, ikhangeleke ikho intlantsana yokusondeza abadlali bomzi ontsundu kwaye negalelo lePhondo lethu, iPhondo leMpuma Kapa, labonakala lixatyisiwe embhoxweni ngokubanzi.  
Kaloku mawethu umqeqeshi weli qela onguRassie Erasmus yinzalelwane yaseDespatch, cebu kuhle eBhayi kweli phondo leMpuma Kapa.  
Ukapteni weli qela uSiya Kolisi, nanjengoko senditshilo, lithole lomgquba eliphuma kwilokishi yaseZwide.  
Kwalo Siya Kolisi, ube yikapteni yokuqala entsundu kwizwekazi leAfrika ukuphakamisa le ndebe yehlabathi yombhoxo, eyiphakamisa ekwakhokela eli qela laMabhokobhoko ekukho kulo nabantwana bethu bomthonyama, nabo ekubonakele gca okokuba xa bebengekho, le ndebe besingasoze siyiphumelele, abadlali abafana noLukhanyo Am waseQonce, uMakazole Mapimpi waseTsholomnqa ngaseMonti, bekunye namaxhwangusha ooMbonambi nooNyakane.  
Ngenxa yesi sizathu, nathi mz`ontsundu singatsho ngazwi linye ukuba ekugqibeleni, side nathi sanebango kwiNdebe yeHlabathi yoMbhoxo.  
Masithembe ukuba emva kokuphumelela le ndebe, iinguqu kulo mdlalo wombhoxo ziza kwenzeka, ingakumbi ukwanda kwamanani abadlali abantsundu, nako kuza kwenzeka.",Abuye nayo amaBhokobhoko!
"Abhengeziwe amagama amaxhoba engozi yebhasi yaseQolweni eNxaxhu kuCentane kwaye ubuninzi bababhubhileyo ngamakhosikazi. 
Omdala kwabo babhubhileyo lixhego elineminyaka engamashumi asibhozo enesibhozo (88) logama omncinane ingumntwana oneminyaka emithathu. 
Nanjengoko uluhlu lubonakalisa, amaxhoba ebesingise kwinkamnkam kuCentane naseGcuwa. Emva kwenkamnkam, bebeza kuthenga ukutya kwezindlu zabo baphinde babethe imali yemibutho kubangcwabi. 
Kukhe kwakho into yokuba inani linyuke layokutsho kumashumi amabini anesithoba kwabo babhubhileyo, kodwa I’solezwe lesiXhosa belingekakuqinisekisi oku ngethuba sipapasha eli nqaku. 
USamson Canca obhujelwe ngumalume wakhe uNkosiyedwa Ntshebe uthi imeko isembi kakhulu kwilali yaseChebe, apho la maxhoba ebesuka khona. “Abantu boyika kwaukukhwela le nto iyimoto,” utshilo uCanca, esithi sele ikhutshiwe inkosikazi yakhe uNombeko, neyophuke umlenze emva kwale ngozi. 
Nalu uluhlu lwamaxhoba: 
1. Sihlali Kili, indoda ena-59 
2. Andrew Mpendulo Ntsomboyi, indoda ena-61 
3. Nobandla Eunice Papa, inkosikazi ena-60 
4. Nozukile Mzayifani, inkosikazi ena-50 
5. No-End Ntombekhaya Matroshe, inkosikazi ena-56 
6. Mandisa Millicent Ndzotyana, inkosikazi ena-74 
7. Timoti Mpongolo, indoda ena-68 
8. Thandeka Soga, inkosikazi ena-55 
9. Buyiswa Mba, inkosikazi ena-55 
10. Asavela Mba, inkosikazi ena-23 
11. Alfred Ntetha, indoda ena-84 
12. Nomzi Susela, inkosikazi ena-61 
13. Nomsa Mabengu, inkosikazi ena-53 
14. Bongeka Cakatha, inkosikazi ena-60 
15. Lashawuta Gana, indoda ena-88 
16. Nosimele Soresi, inkosikazi ena-44 
17. Thembisa Mtshayisi, inkosikazi ena-77 
18. Nomelikhaya Magusheni, inkosikazi ena-47 
19. Nolisia Mkunqwana, inkosikazi ena-69 
20. Michael Mandita, indoda ena-63 
21. Nkosiyedwa Ntshebe, indoda ena-84 
22. Gcobani Hlanganise, indoda ena-36 
23. Novanish Dumezweni, inkosikazi ena-62 
24. Novusile Komani, inkosikazi engachazwanga minyaka 
25. Umntwana ongachazwanga oneminyaka emithathu.",Uluhlu lwamagama amaxhoba engozi
"Ibhola entle efakwe ngentloko nguSurprise Moriri incothule engxakini iHighlands Parks ezihambela nzima kwi-Absa Premier Soccer League. Ngale njikalanga iHighlands Park ibethe iMaritzburg United ngo’1-0 kumdlalo obunzima kumaqela omabini eMakhulong Stadium. Ukuphumelela kwayo iHighlands Park kuyinike ithuba lokuphefumla emva kokufuthamiseleka phakathi kwamaqela asemva kakhulu kwiPSL kule sizini.  
  
Umdlali okhathazayo kakhulu nobekade edlalela iMamelodi Sundowns iminyaka emininzi, uMoriri, ubonisile kwakhona ukuba kungathenjelwa kuye nangona engoyena mdlali omdala ngokweminyaka kwiHighlands Park. Ngoku iqela likaGordon Igesund lithe ngcu kwindawo yeshumi elinesithathu kwiPSL – libeke emva kwalo iBloemfontein Celtic, iFree State Stars neBaroka FC.  
  
ITeam of Choice ingene eMakhulong Stadium inomnqweno wokugoduka nempumelelo emva kweziphumo ezingancumisiyo ezifumene kwimidlalo edlulileyo. Umdlali we-United oyingozi kakhulu, u-Evans Rusike, ukhe wazama ukukhangela ithuba lokufaka igowuli – kodwa ilinge lakhe aliphumelelanga emva komsebenzi omhle owenziwe yiHighlands emva. UCharlton Mashuma – ifolosi yeHighlands Park – ayikwazanga izihlandlo eziliqela ukusebenzisa iibhola azifumene koogxa bake ngenxa yokungxama phambi kweepali.  
  
Emva kokuhamba phambili ngegowuli elinye ixesha elide, uGordon Igesund, uqinisekise ukuba abadlali bakhe balikhusela ngobukhulu ubunono kwade kwaphela ixesha lomdlalo. NgoLwesihlanu i-Ajax Cape Town idlale ntanganye ngo’2-2 neFree State Stars kumdlalo wePSL obutaka iintantsi eNtshona Koloni. Inqaku elinye elizuzwe liqela ngalinye kulo mdlalo aliwancedanga la maqela omabini ngoba ayakunukiselwa lizembe ukuba akawunyusi umxakatho kwimidlalo yawo ezayo. Yona iBloem Celtic ayikwazanga ukubetha iCape Town City kumdlalo ophele ngo’0-0 eDr Molemela Stadium emalanga izolo.  
  
Nangona iCape Town City ihleli phezulu kwiPSL, umqeqeshi wayo u-Eric Tinkler ugoduke engonelisekanga yindlela abadlali bakhe abadlale ngayo kulo mdlalo wayizolo. Kanti ebusuku kwayizolo, iBaroka FC iphantse yahlaza iKaizer Chiefs kumdlalo obutshisa bhe ePeter Mokaba Stadium. Umdlalo uphele ingu’2-2 macala – kodwa yiChiefs enkqenkqeze phambili izihlandlo ezibini.",UMoriri uyincothule engxakini iHighlands Park
"IPHONDO leMpuma Koloni liza kube likuMsinga weSithathu (Third Wave) wolosuleleko lweCovid-19 kwezi veki zimbini zizayo ukuba akukho tshintsho kwinani eliphezulu lolosuleleko lwabantu yile ntsholongwane. 
Noxa kunjalo, yona ingingqi yaseNelson Mandela Bay sele idizwe njengeyona ngingqi esele ikuMsinga weSithathu wololuseleleko lweCovid-19. 
Oku kuthethwe nguMphathiswa wezeMpilo ephondweni, uNomakhosazana Meth, eMthatha kule veki ngethuba ebebambe inkomfa noonondaba. 
“Iyaxhalabisa iNelson Mandela Bay, kuba nangexesha loMsinga wokuQala noweSibini, yayiyiyo eyayiphala phambili. Iinzululwazi zifumanise ukuba intlalubela yeDelta eNelson Mandela Bay naseSarah Baartman. 
“Le ntlalubela yeDelta iyaxhalabisa kuba ibangela ukuba abantu baye ezibhedlele,” utshilo uMeth. 
UMeth uthi bakwafumene iingxelo zokuba amagosa abo ezempilo eNelson Mandela Bay ayosoluleleka yiCovid-19 nangona nje sele egonyile. “Okuhle kukuba nangona nje esosuleleka, ubani xa egonyile akade asiwe esibhedlele okanye asweleke ngenxa yale ntsholongwane”. 
Ukuqinisa inkqubo yogonyo, uMeth uthi iphondo lineziza ezingama-774 ukuqinisekisa abantu abaselungelweni bayagonywa. “Siyabavumela abantu abaselungelweni ukuba bangqawuze baye kumaziko ogonyo, kodwa bayazi ukuba abona baza kuthatyathelwa ingqalelo ngabo babhalisileyo,” utshilo uMeth. 
Kwiphulo lokugonya abantu abangama-30 000 ngosuku ephondweni, uMeth uthi baseke intsebenziswano nequmrhu iSASSA kwanenkampani uClicks kuquka neevenkile uRhino, Boxer noShoprite – ukuze kugonywe abantu abatyelela la maziko ngeenjongo zokuya kufumana imali yendodla. 
NgoLwesibini iphondo besele ligonye abantu abangama-386 605. Injongo kukugonya abantu abakwizigidi ezine nangaphaya ukuze iphondo lifikelele kwinkcochoyi yengqiniseko yokuba uninzi lwephondo lugonyile. 
UMeth ukwabhengeze ukuba abantu abaneminyaka engamashumi amane nangaphaya baza kuqala ukubhalisela ugonyo kwinyanga ezayo.",UMsinga weSithathu ephondweni kwanosuleleko labagonyiweyo
"Iqela lebhola ekhatywayo laseMpuma Koloni elidlala kwiPremier Soccer League lifumene omnye umdlali obalulekileyo njengokuba lilungiselela isizini entsha. ULehlogonolo Masalesa uyiChilli Boy epheleleyo ngoku futhi engangxengwanga. Isibhengezo ngokufika kwakhe senziwe emini namhlanje kwaye kulindeleke okokuba uMasalesa abengomnye wabadlali aza kuxhathisa ngabo uClinton Larsen njengokuba ekhangela indlela yokuqinisekisa okokuba iChippa United iphakathi kwamaqela alwela iindebe kwisizini ezayo. UViera udlalele iBlack Leopards kwisizini egqithileyo phantsi kwesandla sikaDylan Karr – ozichithileyo naye iintente eLimpompo emva kokuvalwa kwesizini ka-2018/19. 
Usihalo weChippa, uMnu. Siviwe Mpengesi, umamkele ngezandla ezishushu uViera watsho esithi unethemba lokuba amava awazuzileyo kwamanye amaqela ayakuthi enze umahluko kwiqela lakhe. “Ukufika kwalo mdlali yinxalenye yesicwangciso sethu sokuqinisa iqela lethu. Sizimisele ukuqinisekisa okokuba iqela liqhuba kakuhle kwisizini ezayo. Sinethemba lokuba amava athe azuzwa nguMasalesa kwimidlalo yeCAF naseYurophu ayakuthi enze umahluko,” utshilo uMpengesi kwingxelo ebhaliweyo ekhutshwe liqela lakhe emini namhlanje. Kulindeleke uMasalesa akhuphisane nabadlali abafana noTercious Malepe noDonashano Malama esiswini emva kokudlala kakuhle kwiBlack Leopards kwisizini egqithileyo. 
Kwiveki ephelileyo, iChippa ityikitye uPatrick Tignyemb, njengomnye wabadlali bayo abatsha. Kanti emva koko, i-Orlando Pirates ithe uGladwin Shitolo, uDiamond Thopola, uPhetso Maphanga noCaio Marcelo baza kudlalela iChippa United xa kuqala isizini entsha kwinyanga engaphaya kwale izayo. UThopola ubuyela kwiChippa emva kokuchitha isizini kwiBucs angafumananga thuba kakuhle lokudlala kuyo. Ukufika kwabadlali abatsha, abasemgangathweni ophezulu nokugcinwa kwabadlali abadlale kakuhle kwisizini egqithileyo – yinto uClinton Larsen awathi ufuna yenzeke phambi kokuba azibophelele kwiChippa United kwiinyanga ezidlulileyo. ULarsen wathi ukuthengiswa kwabadlali yeyona nto ebangela iChippa ingakhuli futhi ebenefuthe nasekusokoleni kwayo kwiisizini ezidlulileyo.",ULehlogonolo Masalesa uyiChilli Boy engangxengwanga!
"Imbaleki yaseDutywa, uYanga Malusi, ikwamkele ukushiywa kwayo nguMelikhaya Frans – kodwa ithi ijonge ukwenza ngcono kwiSA Champs. UMalusi, 24, ubambe indawo yesibini emva kuka Frans emdyarhweni weembaleki obunekhilomitha ezilishumi (10km) ekuthiwa yiSt Albans Correctional Services obuseGqeberha kwimpelaveki egqithileyo. Le mbaleki yaseDutywa iye emdyarhweni weembaleki ingacingi ngoFrans, koko iye incwase ukubaleka umgama obubekiwe ngexesha ebiziqingqele lona. 
“Andonelisekanga yindlela endibaleke ngayo. Undibethile yena uMelikhaya Frans – kodwa andenzanga ngendlela ebilindelekile. Mhlawumbi ndibethwe yile nto yeKhorona. Xa uzilolonga uye ucinge ukuba konke kulungile, izinto zingahambi kakuhle ngomhla wogqatso,” utshilo uMalusi. 
UMalusi yimbaleki egqugqise ixesha elide eMquma nakwiindawo eziwungqongileyo. Ngoku ubaleka nooxholovane ngoba ufuna ukukhula njengembaleki. Ukushiywa nguFrans ukuvumile – kodwa wathi akufuneki ithathe ixesha elide lo nto. “Akundikhathazi ukushiywa nguFrans ngoba uyimbaleki ephezulu kakhulu. Mna ndiqhathwe ngumzimba wam. Ndiye eGqeberha ndinethemba lokubaleka ishumi leekhilomitha (10km) emizuzwini engamashumi amabini anethoba. 
Ngoku ndiphoxekile ngoba imizuzu endiyibalekileyo ngamashumi amathathu. Ukubaleka nabantu abafana noFrans kundichulumancisile ngoba nam nditsho ndazibona ukuba umgangatho wam uyenyuka. Nangona nje esandibetha uFrans – kodwa akufuneki iminyaka ibe mininzi endibetha,” utsilo uMalusi. 
Nangona ephoxekile, ngoku uMalusi ufuna ukunyusa igiya yakhe xa ebaleka iSA Champs kwinyanga ezayo. “Kulo nyaka ndifuna ukubaleka ishumi leekholomitha (10km) emizuzwini engamashumi amabini anesibhozo. Kwinyanga ezayo, ndiphindela eGqeberha – apho ndizimisele ukwenza ixesha endiziqingqele lona ngoba lilo eliza kundivulela amathuba okubaleka emidyarhweni yamazwe ngamazwe. Yandibetha iKhorona, yafika xa kanye umgangatho wam uphezulu,” utshilo uMalusi.",UYanga Malusi ugxeleshe iSA Marathon Championship!
"Ipolisa elaxhwila, laqweqwedisa, labetha kwindawo kamatshonisa eseNdondo Square eCala kwinyanga ephelileyo lisanyamalele njengoko lathi labaleka ngoMvulo weveki ephelileyo, ngethuba livela kwinkundla yamatyala eCala malunga nezi zityholo zingentla lityatyekwa zona. 
Ngokwengxelo ephuma kwisithethi samapolisa eli phondo uBrigadier Tembinkosi Kinana, eli polisa, uConstable Mfundo Ntshiba, ufumene ithuba lokuqhwesha ngethuba amapolisa ehambisa amabanjwa esiwa entolongweni eSada, nobengasemva kuloo mabanjwa yena uNtshiba. 
UNtshiba ngolu suku saye sakhatywa isicelo sakhe sebheyile yinkundla. 
UBrigadier Kinana uthi amatyala ajongene nawo okaNtshiba ongeziwe njengoko kuvulwe ityalwa lokuqhwesha,  kwaye kuza kujongwa ukuba uqhweshe njani na. 
Abahlali bayabongozwa ukuba xa bembona umrhanelwa bangathethi naye okanye bazame ukumbamba kuba unobungozi, koko batsalele kwangoko isikhululo samapolisa esikufutshane okanye uSajini Unathi Kula kule nombolo: 071 771 3316. 
Iqela elikhutshiweyo lamapolisa lisaqhubekeka nokukhangela.",Linobungozi ipolisa eliqhweshe enkundleni
"Isine kumadoda amahlanu athi aqhekeza ze ahlasela ngokungenalusini ivenkile uShoprite eMbizana agwetywe ubomi entolongweni.  
La madoda aphakathi kweminyaka engamashumi amabini anethoba ukuya kumashumi amane anesibhozo afumune isigwebo sobomi ngokubulala ipolisa, ze umntu ngamnye wafumana iminyaka emihlanu ngokuzama ukubulala, iminyaka engamashumi amabini ngokuqhekeza ebe. 
Baphinde bafumana iminyaka emihlanu ngokufunyaniswa benemimpu kunye neembumbulu, yalishumi ngokubanezixhobo ezingekho mthethweni, ze yalishumi elinesihlanu ngokubanezixhobo ngenjongo yoqhekeza 
Le miguvela yathi yaqhekeza yonzakalisa amapolisa kunye nomhambi ngendlela ngaphakathi kule venkile ngexesha lophango ze yabhungca nesixa mali esingange R200 000, isiba nesithuthi samapolisa esathi sacholwa ngakwihlathi lakwaNdunge kubusuku besiganeko.  
Oku kwenzeka ngoSeptemba ka2011 kwasuba imiphefumlo emibini kuquka nowepolisa. La madoda afunyanwa kwiindawo ezahlukeneyo ze agcinwa eseluvalelweni ukusukela ku2011. 
Aye evela phambi kwenkuhla ephakamileyo yaseMthatha eyaye ichophe kuNtabankulu kwiveki ephelileyo. 
UMlungisi Matidane othethela amapolisa uthe: “Isigwebo esi sizakubangumzekelo kwizikrelemnqa, sibuyisa isidima sikwanika ithemba kumaxhoba olwaphulo mthetho nabahlali ngokubanzi.” 
Ukanti uLuxolo Tyali othethela iGunya-Bantu lezoTshutshiso (National Prosecuting Authority [NPA]) uthe: “Siyi-NPA sonelisekile ziziphumo zeli tyala. Belingelulanga kodwa ubunyani sibuvezile kwaye siyathemba ukuba nabo baseceba ukuzibandakanya kulwaphulo mthetho bazakubona ukuba ingalo yomthetho ayidlali, iqinisekisa ukhuseleko kuluntu ze yohlwaye qatha kwimigulukudu.”",Zigwetyiwe izigelekeqe ezaqhekeza eMbizana
"NgoMvulo umfundi waseFort Hare uzibulele. Ngumfundi wesithathu waseFort Hare, kulo nyaka, ogqibe kwelokuba makazibulale. KuTshazimpuzi umfundi weYunivesithi iRhodes uzibulele.  
Kulo nyaka uphelileyo uKhensani Maseko, owayefunda eRhodes, naye wazibulala. Naxa usiya pha kooWits nooUCT ikwayinto enye; ulutsha kule mihla lubona ukuzibulala njengenye yeendlela zokuphumla kulo mhlaba.  
Kutheni? Izizathu zininzi kodwa esona sixhaphakileyo sesi soxinizelelo ngokwengqondo okanye iDepression – nalapho umntu aye abe nesigulo sokuphelelwa lithemba, konke kube mfiliba kuye, intsingiselo yobomi iphele nya, de ukuzibulala kubonakale njengondlelalula. Kuye ke kushiyeke iintsapho ezizibuza ukuba ngezenze ntoni?  
Okanye zizibuze ukuba zona zenza ntoni ukuba umntwana wabo ade azibulale? Ukuzisola akufane kuncede ngoba umntu sele ezibulele. Kukwanzima nokubona umntu oneengxaki zokuphelelwa lithemba.  
Maxa wambi iba ngabantu abanodlamko abasoloko bencokola nabanye abantu kwaye bephulaphula neengxaki zabanye abantu. Osogqiba nothuke xa kusithi gqi elokuba uzibulele.  
Kwiiyunivesithi kuba nzima mpela ke ukuzibona ezi mpawu ngoba umntwana uba yedwa kwigumbi lakhe kwaye kunzima nokuya koonontlalontle besikolo xa kukho iingxaki. Le nto iza kufuna ukuba sikhuthaze abantu bathethe phandle xe benesimo sokuphelelwa lithemba.  
Sibhala nje kukho nalo mphanga kaNichume Siwundla, imvumi esuka apha eMonti, nebisaqala ukukhula kwizwe lomculo.  
Njani umntu osaqala ukuzuza udumo nokuthandwa ngabaninzi njengemvumi ukuba azibulale? Ingaba ukhona na umntu ongeyibonile le nto?  
Sifikelele kwixesha apho kufuneka khe sibeke ezi fowuni zethu sisoloko sithe ntsho amehlo kuzo khe siphume phandle sihlale nabantu, sincokole nabo buso nobuso, sizisondeze kwizihlobo zethu ngoba ingathi zininzi izinto esiziphosayo ngokunxulumana ngooWhatsapp nooFacebook.  
Mane uzikroba izihlobo zakho, kwaye ningoyiki ukuncokola ngeengxaki zenu.",Masiyiphelise into yokuzibulala!
"Umqeqeshi weMamelodi Sundowns, uPitso Mosimane, nabadlali bakhe babuyela kwimidlalo yeCaf ngokusesikweni kule veki.  
Nangona iDowns isiya kulo mdlalo inokuzithemba okukhulu emva kokuphumelela iCaf Champions League ngo2016 neCaf Super Cup kwinyanga ephelileyo – kodwa kukho ukungciphuza okuyikhathazayo ngenxa yokwenzakala kwabadlali.  
AmaSandawana amkela iKampala City Council kumdlalo weCaf Champions League ozakube useLucas Moripe Stadium ngo 19:00 ngoLwesihlanu. UMosimane unethemba lokufumana amagowuli nokuba mathathu kulo mdlalo – eyona nto ibalulekileyo kwiqela elidlalela ekhaya. 
 “Baliqela elinzima, izakuba ngumdlalo omkhulu lo. Kufuneka sifake amagowuli ekhaya ngokuba kuba nzima xa singaphandle. Ndilibonile eli qela liphumelela umdlalo ngo 7-0, linomdlali odlala ekunxele ofaka amagowuli. Bayingozi enkundleni yabo, kufuneka sifake amagowuli apha ekhaya,” utshilo uPitso kwiSolezwe. 
“UTiyani Mabunda wenzakele, uHlompho Kekana akakwazanga ukugqiba umdlalo eKapa ngenxa yokwenzakala. Akakayibambi ncakasana indlela esidlala ngayo uLucky Mohomi. Kuye kwanyanzeleka ndonge uBangaly Soumahoro ukuze adlale kulo umdlalo, kanti uWayne Arendse unamakhadi – kodwa sifuna ingcaciso ngawo kwiCaf,” utshilo uJingles. 
IiBrazilians ziyahlonitshwa ngokupheleleyo ngoku kwizwekazi le-Afrika emva komsebenzi omhle kunyaka ophelileyo. Lo nto isanconywa kakhulu nalapha eMzantsi Afrika. Njengokuba emane amaqela eli lizwe adlala imidlalo yeCaf, kukho ithemba lokuba ayakulandela ekhondweni leSundowns namanye. IBidvest Wits ityelela i-Al Ahly kumdlalo ose-Al Slam Stadium ngo 18:00 ngoMgqibelo.  
Lo ngumdlalo omkhulu futhi obalulekileyo kuwo omabini la maqela. KwiCaf Confederation Cup, iPlatinum Stars iya kwiVipers kumdlalo ongoMgqibelo. Kuze kuthi ngeCawe iSuperSport United idlale ne-Al Ahly Shendi kumdlalo oseShendi ngo 18:30.",IDowns iya kumdlalo weCaf ingciphuza
"EBENGUMNTU ongathandi kungqinela mntu, engathandi nokungqinelwa xa ehlomla kuMhlobo Wenene FM. 
Le yindlela uModi Maqabaza, woManyano Lwabaphulaphuli boMhlobo Wenene FM, amchaze ngayo uReuben Matewu (62) ubhubhe kwiveki ephelileyo. 
Ixhwele, imbethimanqindi kwanomhlomli kwiinkqubo zoMhlobo Wenene FM, uMatewu uya kukhunjulwa ngezimvo zakhe ezingathandisi bantu. 
UMaqabaza uthe: “Ubaw’ uMatewu besisithi nguTshayingwe. Sakumkhumbula ngemihlomlo yakhe phaya kuMxholo woMhlobo Wenene FM kula nkqubo katat’ uSiphiwo Magoda.” 
“UTshayingwe ebengumntu ololu hlobo, ebengakuthandi ukungqinelwa xa ehlomla nokuba uthetha into elungileyo okanye engalunganga. Ebengakuthandi naye ukungqinela abanye abantu,” utshilo uMaqabaza. 
UMaqabaza uthi uMatewu ebengaphelelanga nje ekuhlomleni, koko ebephanda phambi kokuba ayokuthetha emoyeni. 
“Ebeyingcaphephe kulwazi, ephanda ngezinto phambi kokuba azizise emoyeni. Kusothusile ukubhubha kwakhe kuba asikhange sive ukugula kwakhe. Ndithe ndiwela iNciba ndisuka emngcwabeni kagxa wethu (umphulaphuli) uNkebenkebe waseBhayi, ndeva iindaba zokuba akasekho emhlabeni uTshayingwe. 
“Kubaphulaphuli boMhlobo Wenene nakusapho lukatat’ uMatewu,  ndiyafuna ukuyidlulisa eyokuba mabathuthuzeleke. UThixo unezicwangciso zakhe ezaziwa nguye malunga neempilo zethu,”  utshilo uMaqabaza. 
UMatewu ukhe waduma kakhulu ngo2013 emva kokuvakalisa kwisikhululo i-trufm ukuba angayinika umthi simahla iBafana Bafana ukuze ikwazi ukuphumelela imidlalo. Ngelo xesha eli qela lebhola ekhatywayo lalitywatyushwa kunene, kuba lisangonjwa nangoku. 
Umngcwabo kaMatewu uza kuqhutyelwa kwiholo yoluntu yaseGinsberg eQonce ngomso (Lwesihlanu) kwinkonzo ekulindeleke ukuba iqale ngentsimbi yesithoba kusasa.","Liyangcwatywa ixhwele nengcaphephe, uMatewu"
"Lithi ibali qho kusasa ngemini yokunikezelwa ngentetho yobume bephondo, iintatheli ziye ziyokuvalelana nenkulumbuso kwicawe ethile eBhisho.  
Apho kuloo cawe, kuye kuqokelelwe iifowuni zeentatheli, zibekwe bucala phambi kokuba iintatheli zifumane ithuba lokubuza nantoni na kwinkulumbuso nabaphathiswa bayo. Kule veki iphelileyo khange kube njalo.  
Ewe, kudityenwe kodwa kuye kwanzima ukubuza yonke into. Sixakwe ke thina ngoba awukwazi ukuthetha ngobume bephondo libe lona iphondo lingakwazi ukuba ume ndawoni.  
Kudala kusithi gqi amahumhum nezigrogriso zokuba inkulumbuso, uMasualle, angasuswa nanini na kuba engafuni ukusebenzisana nesigqeba esitsha solawulo lweANC eMpuma Koloni.  
Xa iintatheli zibuza imibuzo ngentsebenziswano yakhe neANC yephondo, iye yanomsindo kakhulu inkulumbuso isithi imiba edibene neANC mayiyokubuzwa pha kuyo, hayi kuye, yena uzokuthetha ngobume bephondo qha. Babengawujikajika lo mbuzo oonondaba, akagungqa.  
Yhini inkulumbuso esiyibona njengenye yezo zisebenze kakuhle nebezimanxadanxada ukuba izokusiphoxa ngeentsuku zokugqibela?  
Oonondaba zizicaka zomdla woluntu kwaye ubudlelwane benkulumbuso neANC yephondo ngumba osematheni kakhulu. 
 Ayiboburhalarhume beentatheli ukubuza ngabo. Kwaloo ntetho yobume bephondo eyenzelwe kwintentekazi eshushu ukufa ibe yinkcitha-xesha. Kwiminyaka edlulileyo sasidla ngokuphuma sinethemba lezinto eziza kwenziwa ngurhulumente kuloo nyaka. 
 Kodwa kule intetho yangoLwesihlanu, siphume sabuya kungekho nto ibambekayo; inkulumbuso inikezele ngesishwankathelo seenkqubo esizaziyo ukuba ziyaqhuba ephondweni yaze yathi “siyaqhuba.” Nkqi izithembiso!  
Kodwa ke asinakumtyhola uGcwanini ngoba iimeko asebenza phantsi kwazo azikho lula kwezi ntsuku. Kwapha kubaphathiswa bakhe kukho abangxamele ukuba ahambe, kubekho abo bamxhasayo. Noko ayizomeko zokusebenza ezikhuthazayo ezo. 
 Siyathemba ukuba kungahamba kuhambe kulunge kwamsinya ukuze kuqhutywe ngophuhliso.",INtetho yoBume beMpuma Koloni
"Ngaminazana ithile kwiminyaka emithathu edlulileyo ndandivulele unomathotholo emva nje kwentsimbi yeshumi kusasa. 
Ummo wam andikwazi ukuphulaphula isikhululo esinye ithuba elide, kungoko xa kulixesha lokudlalwa kweentengiso kwesinye isikhululo, ndikhawuleza ndivulele esinye ndive ukuba kuthethwa ngantoni na.  
Ngale mini ke ndandiphulaphule uKhanya Gqiyazana kuMhlobo Wenene kwakunye noMorning Talk e-SA FM. Ezi nkqubo zombini zazisasazela ngqo kwindawo ekuthiwa kuseShixini kuGatyana, phesheya kweNciba. Ndandiqala ngqa ukuva ngale ndawo. 
Isizathu solu sasazo yayikokuba uMphathiswa wezeNzululwazi nobu Chwepheshe, uNaledi Pandor, ekhatshwe ngusekela mphathiswa wezemfundo kuzwelonke, * -Enver Surty, babenikezela ngee-mobile science labs ezisibhozo kwizikolo zaseShixini. 
Iinkqubo ezilolu hlobo zezona ndikholwa zizo, kuba kaloku zigxininisa into uninzi lwethu esiyaziyo yokuba ngokwenene lo rhulumente ukhokelwa nguKhongolose uyazama kangangoko ukutshintsha ubomi babantu bethu bubebhetele, noxa kusekude phambili. 
Ngale mini yayingumdliva nje woodliwano-ndlebe, izithethi kuquka kuzo uMphathiswa uPandor nabanye eburhulumenteni. Nabo oosingaye, abafundi ukutsho oko, banikwa ithuba lokuba mabathethe ewayilesini, nalapho bavakalisa uchulumanco lwabo ngezi zipho baziphathelwe zona, neziza kudlala indima enkulu nebalulekileyo kwizifundo zabo zenzuluwazi. 
Kodwa yaba ludliwano-ndlebe noNkos’ uNgwenyathi Dumalisile olwathi lwandenza ndanomdla omkhulu ndaziva ndinqwena ukusebenzisana nolutsha lwaseShixini.  
Wathetha ngodlamko olukhulu, ebonakalisa ukuzinikela kwakhe okungaphaya ekuphuculeni iimpilo zabantu baseShixini nokuphuhlisa indawo abahlala kuyo. Wayevakala nje ngendlela athetha ngayo ukuba ungumntu okhutheleyo nokholelwa kakhulu ekwenzeni xa ecinge into edibene nophuhliso. 
Nguye ubuqu owazidina wabhalela i-ofisi kaMphathiswa uPandor ecela uncedo ngezi mobile labs, kuba exhalatyiswe lizinga eliphezulu kakhulu lokutshonwa kwezifundo zenzululwazi eDumalisile S.S.S.  
Kwintetho yakhe uMphathiswa uPandor, wamqhwabela izandla lo kaDumalisile, encoma le ntshukumo ayenzileyo yokuphuhlisa izinga lemfundo eShixini.  
Xa sendisiva, ibingekokuqala isenzeka into efana nale, kuba akhona namanye amasebe karhulumente kwakunye neenkampani ezikhe zatyelela eShixini ngezinto ezidibene nophuhliso, ngokumenywa ngokaDumalisile.  
Olu sasazo ke lwafika kanye kwela xesha uthando lwam ngemiba yezophuhliso lwaluvuseleleka, emva kokuzikhwebula iminyaka engephi kwizinto ezidibene nemibutho yesisa.  
Enye into ekwakudala ndifuna ukuyenza kukusebenzisana nombutho wolutsha oluhlala ezilalini apha ephondweni. Ndaqonda ke ukuba eli ingalithuba lam lokufezekisa lo mnqweno. 
Kuthe kungaphelanga veki zingaphi emva kolu sasazo, ndathumela umyalezo kumhlobo wam ongumqulunqi wenkqubo uKhanya Gqiyazana ndicela iinkcukaca zika Nkos’ uDumalisile. Ukuzizuza kwam zange ndiphozise maseko, ndamtsalela ndizazisa ukuba ndingubani na, yaye yintoni isizathu sokuba ndimtsalele.  
Noxa ngelo xesha ndandingaqinisekanga ncam ukuba yintoni kanye kanye endandinqwenela ukuyenza nolutsha lwaseShixini, kodwa ndakubona kubalulekile ukuba ndiqhagamshelane noNkos’ uDumalisile lo mqweno wam usavutha. Ngethamsanqa ke incoko yethu emnxebeni yadibana, sagqiba ke ukuba ndiza kuthumela umbhalo omfutshane ngam, namava am omsebenzi. Yaba ke oko kukuqala kwentsebenziswano yethu.  
Ethubeni, okaDumalisile wandidibansia nabantu abatsha baseShixini, khon’ukuze ndiqale ukuthethana nabo ze sihlahl’ indlela ngesifuna ukwenza ukubheka phambili.  
Zaqingqitha iinyanga ndinxibelelana nenkokheli yolu lutsha ngembalelwano nasemnxebeni, kwade kwafikelela ilixa lokuba khe ndehle ndiyodibana okokuqala nolu lutsha ubuso ngobuso. Sagqiba ke ukuba olu tyelelo lwam masele silwenza lube yintlanganiso yokuqala negqiza lolutsha olungadlulanga kwisihlanu. Iinjongo zoku, ndandifuna ukuva kubo ukuba yintoni engamandla ethwaxa ulutsha lwendawo yaye bona bacinga ukuba singayisombulula njani loo ngxaki.  
Noxa utyelelo lwam ndaluceba ngethuba, kodwa ndatyhafa xa kwaphumelela abantu ababini kwisihlanu ebesisilindele. Kwathi kunjalo, ndakhumbula amazwi kaNkos’ uDumalisile xeshikweni endilumnkisa ngolutsha lwaseShixini oluthanda ukurhuq’iinyawo xa kumele kusetyenziwe. 
Kodwa zange ndityhafe umphelo, kuba ndiyazi ukuba izinto ezinjalo zithatha kade ukuyondelelana.  
Ndalifulathela elaseShixini ndinethemba lokuba kwiinyanga ezingephi ndiza kubona intshukumo ethile kulutsha lwendawo sithezel’ emnxebeni. Ngelishwa ithemba lam lafa namthanyana, kuba zaphanza zonke iinzame zophinde ndinxebelelane nalo. 
IsiXhosa sithi ke ‘akulahlwa mbeleko ngakufelwa.’  
Intliziyo yam ayifuni kuxola ncam ndingekayifezekisi iminqweno yam yokusebenza noNkos’ uDumalisile nolutsha lwaseShixini, ingakumbi kwimiba yezophuhliso kwezemfundo, sisebenzisa ubugcisa nenkcubeko nezosasazo.  
Kweli tyeli ke, niza kuva ngam kwisithuba sonyaka sendinithela gqaba-gqaba ngenkqubela phambili ngenye yeenkqubo esiza kuyiqulunqa.",Ithemba liyaphilisa
"Kulindeleke ukuba buguquke ngokumandla ubomi babasebenzi besebe lemfundo eMpuma Koloni kuquka nabo babesayakuba ngabasebenzi beli sebe ngenxa yendlela entsha yokugcinwa kweenkcukacha. 
 Isebe lezemfundo eMpuma Koloni limisele indlela entsha yokugcinwa kweenkcukacha zabasebenzi zisuka kumamaxwebhu akudala kuzakusetyenziswa ubuchwepheshe bale mihla.  
Ongumlawuli oyintloko kweli sebe uSiza Netshilaphala uthi le ndlela intsha yokugcinwa kweenkcukacha izakubuyisa isidima sabasebenzi. 
 “Ezi nkcukacha zizakugcinwa apha komkhulu eMonti zisuka kuzo zonke iinqila zesebe ephondweni ngokubanzi, ngoku zizakukhuseleka zizakuhamba ngokukhawuleza ezo zifuna impendulo,” uthethe watsho uNetshilalaphala.  
Le ngxelo ithi oku kuza- kubekwa kumgangatho ophezulu indlela yokugcinwa kweenkcukacha zabasebenzi beli sebe. 
“Kukho abasebenzi abathatha umhlala phantsi, iinkcukacha zabo abanye ziyalahleka abanye bade babhubhe bengazifumananga iimali zabo, le nkqubo izakusinceda ukuba silandele iinkcukacha zomsebenzi ngamnye sikwazi ukubona nabo bangekahlawulwa iimali zabo,” uhambise atsho uNetshilaphala.  
Uthi abasebenzi abasandula kuqala ukusebenza kweli sebe bathatha iinyanga eziliqela phambi kokuba bafumane iintlawulo zabo ngenxa yendlela ebekugcinwa ngayo iinkcukacha zabasebenzi.  
“Apha ephondweni silelona sebe linabasebenzi abaninzi abangazifumaniyo iimfanelo zabo emva kokuyeka ukusebenza, ngamawaka amathathu namakhulu asixhenxe abasebenzi ekufuneka sibancedile,” uthethe oko uNetshilaphala.  
Eli sebe ligagene noqhankqalazo kubasebenzi kule minyaka igqithileyo ngenxa yokungafumani imirholo yabo ngexesha. 
Eli sebe lithobe inani lee-ofisi ezikwiinqila zisuka kumashumi amabini anesithathu zisiya kwishumi elinesibini kuphela.  
“Senze oku kuba sifumanise ezinye ioifisi zethu azisebenzi ngokulindelekileyo inkcitho iphezulu kodwa umsebenzi eziwuvelisayo uphantsi kakhulu, xa sineli nani sizakukwazi ukuqwalasela yonke into eqhubekayo lo gama sivelisa ngokukuko,”utsho uNetshilaphala.  
Le nkqubo izakunceda ukuphelisa inani labantu abamnkela imali karhulumente beziitishala ezingekho mthethweni okanye ezingekhoyo.  
“Ngo2012 besibhaqe ootishala abangekhoyo sabacima emva kokuqaphela ukuba bafumana imali karhulumente ngomgunyathi, le nkqubo izakusinceda ukunqanda izinto ezinjalo,” uvale ngelo uNetshilaphala.  
Ingxelo ithi akukho msebenzi uzakulahlekelwa ngumsebenzi ngenxa yale nkqubo.",Utshintso kubomi babasebenzi bezemfundo
"USIHLALO weANC eMpuma Koloni uOscar Mabuyane umemelela kumalungu eANC eMpuma Koloni ukuba ohlukane nokusetyenziswa ngabantu abanjongo zabo ikukuchitha isikhokelo sombutho ephondweni. 
“Nangoku sisatsho ukuba sizimisele ukwenza uxolo kuwo wonke amalungu eANC ephondweni, abawaziyo amasiko alo mbutho kodwa besetyenziswa ngoobholel’ ecaleni,” utshilo uMabuyane. 
UMabuyane uthi umsebenzi weANC ephondweni uthe gqolo ukuphazanyiswa ngabantu abangafuni kubona uxolo kwiANC.  
Ebethetha kwinkongolo yomfelandawonye wabasebenzi iCOSATU yaseMpuma Koloni ebi banjelwe eOrient Theatre eMonti. 
“Ukusebenzela ubunye beANC eMpuma Koloni asiyonto elula, ingakumbi xa kukho abantu abanjongo zabo ikukuba kuchithwe isikhokelo sephondo esasonyulwe kwinkomfa esemthethweni. 
“Umsebenzi wesikhokelo sephondo ibikukolula isandla kuwo onke amalungu eANC nakuluntu luphela, kodwa lo msebenzi wenziwa nzima ngabantu abangafuni ukwamkela isikhokelo sephondo. 
“Yiyo le nto sisamkela isigwebo senkundla esigunyazisa ubume beANC kweli phondo. Eli qela lamalungu amane lohlulekile kwinkundla yaseMakhanda, lohluleka nakuleyo yaseSouth Gauteng,” utshilo uMabuyane. 
Kule nkongolo yeCOSATU, ebi zinyaswe ngamalungu akumakhulu amahlanu anamashumi amathandathu anesithathu (563), uXolani Malamlela wonyulwe njengonobhala wephondo, uThabile Kunene wonyulwa njengosihlalo, uNomonde Mthembu wonyulwe njengosekela sihlalo ze uSithembele Mhlana wonyulwa njengonondyebo. 
Le nkongolo igqibe kwelokuba kuthatyathwe amanyathelo ngokonyuswa kwerhafu (VAT) ngesinye ekhulwini (1%) ukusuka kwishumi elinesine ekhulwini (14%) ukuya kwishumi elinesihlanu ekhulwini (15%). 
Kumba wamaKomanisi awayegqibe kwelokungenela unyulo, iCOSATU ithe iza kuwaxhasa amaKomanisi kweli nyathelo. 
Amalungu eCOSATU akwavumelene ngokuthetha norhulumente wephondo kwanoomasipala ukuba kupheliswe umba woonogada kwanabacoci abarhwebeshwa kwiinkampani zabucala. 
Le nkongolo ithi urhulumente kufanele ukuba uyaziqeshela oonogada kwanabacoci. 
sithandiwe.velaphi@inl.co.za",Mabuyane: Sanukusetyenziswa ngoobholel’ ecaleni
"UNkosi uMwelo Nonkonyana ongusihlalo weNdlu yeeNkosi eMpuma Koloni nokwangusihlalo wombutho weeNkosi kweli phondo iContralesa, uthi mazingaxhali iiNkosi zeli phondo akanakuze azishiye.  
Oku kusemva kokuba lo kaNonkonyana ebonakalise umdla wakhe wokuba ngumongameli wombutho webhola ekhatywayo iSouth African Football Association.  
Uthi uqaphele ukuba kukho uloyiko kwiiNkosi zicinga ukuba uzakulishiya iphondo leMpuma Koloni ngenxa yesi sikhundla ebesinqwenela.  
“Ndibona kufanelekile ukuba ndicacisele iiNkosi noluntu ngokubanzi eMpuma Koloni ukuba andisaqhubeki nolu khuphiswano lokuba ngusihlalo weSAFA, kodwa nokuba bendiza kuphumelela bendingasokuze ndilishiye,” uthethe watsho uNonkonyana. Lo kaNonkonyana unikise ngenkxaso yakhe kuTokyo Sexwale erhoxa yena kwidabi lokukhokela lo mbutho webhola ekhatywayo kweli. “Ngabalandeli bebhola abazixhamle beza kum besithi mandizigqatse kuba bebona umonakalo kwibhola ekhatywayo eMzantsi Afrika,” ucacise watsho uNonkonyana. 
Le Nkosi yesizwe samaBhala iveze oku ngethuba kuvulwa ngokusesikweni iNdlu yeeNkosi eMpuma Koloni ngeliphawula isiqalo salo nyaka ka2018. UNonkonyana ekunye neNkulumbuso yeli phondo uPhumulo Masualle batshintshiselene ngeqonga kulo msitho wokuvulwa kwale ndlu.  
Kumsitho ubukumgangatho ongaphantsi kowesiqhelo, ezi nkokheli zombini zisebenzise eli thuba ukumema iiNkosi ukuba ziqhubeke zisebenzisane norhulumente.  
Usihlalo weNdlu yeeNkosi kuzwelonke uNkosi Mahlangu Nzuza, namalungu aphuma kuzwelonke uNkosikazi Nosandi Mhlawuli noNkosikazi uVuyelwa Tsotetsi ophuma kwiphondo laseFreyistata.  
UNonkonyana ufumene izigxeko kwabathile emva kokuba ebonakalise  umdla wakhe kwisikhundla sokukhokela umbutho weSAFA.  
“Ukuza kukhokela kwam le Ndlu ndafunwa kwaziiNkosi, ngoko ke ndilapha ukuza kuqinisa intsebenziswano yethu norhulumente,” utshilo.  
Ukanti uMasualle ucacisele ezi Nkosi ukuba ukuqiniswa kwamaqhina entsebenziswano phakathi kweeNkosi norhulumente ziimbono nenkqubo yombutho weANC. “Sivuselela intsebenziswano nani, siqhubela phambili iimbono zombutho weANC okhokelwe ngumongameli uCyril Ramaphosa. 
UMasualle wenze intetho ephambili njengesiqhelo kulo msitho eqinisekisa ukuba ngenene ivuliwe le Ndlu yeeNkosi. NgoLwesibini wale veki, iiNkosi zixoxe banzi le ntetho kaMasualle ngelizama ukukhangela ukuba iyahambelana na neembono zeeNkosi.",Nonkonyana: Thobani amaxhala andiyi ndawo
"Kapa: 
LusaxheleKE kunangoku usapho lakwaBayana kwilokishi iSite View kummandla waseGrabouw, eNtshona Koloni.  
Oku kulandela emva kokuhlatywa kubulawe unyana wolu sapho kweyoMqungu kulo nyaka.  
Umfi uMncedi Bayana (19) wahlatywa inxeba elinye esiswini wabhubha engekangeni kwiziko lezempilo lasekuhlaleni.  
Le dyongwana kudizwa ukuba yahlatyelwa kwindawo eshishina ngotywala kwaMdingi eSiyanyazela, nalapho ibidlala khona umculo njengeDJ. Esi siganeko sehla ngomhla weshumi elinesine kweyoMqungu. 
“Umbulali kanyana wam usabhadula esithubeni, akazange wabanjwa nangona esaziwa,” utshilo uNomazwe Bayana (39) ongunina kamfi.  
Uthi intsusa yokuhlatywa kudluliswe amafu unyana wakhe, ilandela emva kokuba kwabakho ingxabano malunga nokudlala kwakhe umculo emva kokuba umnini wale ndawo ithengisa utywala wathatha yena ukuba abe nguDJ, emva kokuba warhoxisa lowo wayenguDJ kuba ixabiso lakhe lalixhomile kunelo lalibizwa ngumfi. 
 Oku kwabangela ukuba ajongwe ngezikhondo zamehlo ngokungathi wohluthe intlaka emlonyeni walowo ebenguDJ. 
UNomazwe Bayana noxelengela inyama njengegosa lezendlela kula mmandla uthi akazange afumane ncedo kumapolisa kuba akukho nento ebonakalisa ukuba lavulwa kusini na ityala lokubulala, nadiza ukuba nomcuphi kweli tyala akazange wambona ngeliso lenyama. 
Ukuvakala kweli tyala kulandela emva kokuba okaBayana wazityanda igila ngethuba la mmandla wawutyelelwe nguSekela Mphathiswa wamaPolisa kuzwelonke uBongani Mkongi kwinyanga ephelileyo.  
OkaMkongi wathembisa ukuba ziyakulandelwa zonke izikhalazo zabo bazithe thaca phambi kwakhe ngomhla wamashumi amabini anesithandathu kwinyanga ephelileyo. 
“Kusaqhutywa uphando malunga nalo mba yaye zininzi iindlela esele zilandelwe ukuzama ukufumana umrhanelwa,” utshilo uKhapteni Frederick Van Wyk uSomlomo wamaPolisa eNtshona Koloni.  
UVan Wyk uthi unina kamfi waxelelwa ukuba eli tyala linqunyanyiswe nangona kusekho ulwaphulomthetho olungekasonjululwa.  
Uyavuma uVan Wyk ukuba ukhona umtyholwa kweli tyala nangona bengekawafumani awona magama okwenene. 
UNomazwe uthi ufuna umthetho udlale indima yawo nanjengoko umrhanelwa esaziwa.  
Uthi kungokunje kukholeleka ukuba wabalekela kwilokishi yaseDelft kwaseKapa.  
Uthi kwikhaya lomrhanelwa kukhala ibhungane nanjengoko noyise womrhanelwa wabhacayo.",Umbulali kaDJ usabhadula esithubeni!
"IBHUKUQE yalala ngecala nezigulane ezimbini inqwelo yezigulane, kwindlela ephakathi kwedolophu yaseCumakala kwakunye neMonti. Ezi zigulane kwakunye nomqhubi zibalekiselwe kwisibhedlele esikufutshane ngenye inqwelo yezigulane. Ngethuba I’solezwe lesiXhosa lifika kwindawo ebhukuqe kuyo le nqwelo yezigulane bekugcwele amagosa ezempilo kwakunye namapolisa, nababalise ngelithi isibini sezigulane kwakunye nomqhubi sebedluliselwe kwesinye isibhedlele. Balile ukunaba ngokubanzi ngokwenzekileyo ngelithi lisebe lezempilo elizakukhupha iingxelo. Isithethi sezempilo kweli phondo uSiyanda Manana khange afumaneke phambi koshicilelo.",Ibhukuqe nezigulane inqwelo yezigulane
