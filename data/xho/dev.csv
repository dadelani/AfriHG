text,title
"Ligaleleke eBhayi ekuqaleni kweveki iqela lesizwe loMzantsi Afrika leqakamba elijongene nomsebenzi onzima kakhulu. 
 UMzantsi Afrika uza kuswantsulisana neNgilane emdlalweni wesithathu wovavanyo obalulekileyo eSt George’s Park kusasa namhlanje.  
Ukubethwa yiNgilane emdlalweni wovavanyo wesibini kubeke uxinizelelo emagxeni wabadlali beProteas esazama ukubuyisa isidima emva kokugqwidiza kwitumente yehlabathi nakutyelelo obeluse-India kunyaka ophelileyo.  
UFaf du Plessis, ophantsi koxinizelelo ngenxa yendlela engancumisiyo adlala ngayo, unethemba lokuphumelela itosi namhlanje eya kumnika ilungelo lokuqhokra kuqala emdlalweni. 
 UDu Plessis unethemba lokuba indlela adlala ngayo uPieter Malan iya kuthi ilifunqule iqela lakhe.  
Amakhwenkwe kaDu Plessis avuthululwe yiNgilane ngemitsi elikhulu elinamashumi asibhozo nethoba, namhlanje kunyanzelekile ayiphucule indlela adlala ngayo.  
Ukuba akubanga njalo, iNgilane iza kugoduka nodumo. 
“Ngamanye amaxesha uyakwazi ukuphulukana nemidlalo ube umdlalo weqela uphucuka. 
 Kwicala lokuqhokra, iqela lethu lingakhuthazeka yindlela abaqhuba ngayo abantu abafana noPieter Malan.  
Kubekho iimpawu ezithembisayo kwicala labaqhokri emdlalweni obuseNewslands Stadium,” utshilo uDu Plessis ethetha neentatheli.  
AmaNgesi afumene amandla emdlalweni awuphumeleleyo eKapa kwiveki ephelileyo.  
Emdlalweni wanamhlanje afuna ukuphumelela kuphela.  
Ingenzeka lo nto ngoba athembele ngabadlali abayingozi abaquka uDom Bees noJames Anderson. 
 Kodwa kuyo yonke into, ibala ekudlalelwa kulo liba nefuthe emdlalweni kakhulu.  
UMzantsi Afrika awubanga nayo intlahla emidlalweni oyidlale neNgilane kwibala laseBhayi.  
AmaNgesi asabethwe kanye eBhayi emidlalweni yangaphambili elithoba ayidlale noMzantsi Afrika.  
“Siza kulihlola ibala ngoba anento yokuguquguquka ngokuhamba kwexesha,” utshilo uPaul Cilingwood olisekela kwiNgilane.",Ithemba loMzantsi libekwe kuMalan
"Owayedlalela iKaizer Chiefs kwiminyaka egqithileyo, uJosta Dlala, uthi usalindele izinto ezinkulu kuNkosingiphile Ngcobo eminyakeni ezayo. UDladla ukuthetha oku ngexesha elibi uNgcobo esalwela indawo yakhe kwiChiefs eqeqeshwa nguArthur Zwane. Phantsi kwesandla sikaGavin Hunt, abadlali abafana noNgcobo babeqhathula futhi benendima ebonakalayo abayenzayo abadlali abasakhasayo. Yaguquka lo nto kwakufika uStuart Baxter owathi akayazi indawo anokumdlalisa kuyo uNgcobo kwiChiefs. Iintetha ezinjalo zange zihlale kakuhle kubalandeli abalaziyo unyawo likaNgcobo. 
Akumka uBaxter, khange kube lula nalapha phantsi kukaZwane – kodwa phambi kokuvalwa kwemidlalo yeDStv Premiership kwinyanga ephelileyo, uNgcobo wenze adume ngazo iChiefs idlala ne-Orlando Pirates. Ubukho bomdlali onamava ofana noKeagan Dolly kunomthelela ekungadlalini kwakhe uNgcobo oyimveliso yeChiefs Academy. UDladla uthi kungekudala, uNgcobo uza kube engomnye wabadlali ababalulekileyo kwiChiefs phantsi kukaZwane. “UNgcobo, 23, ngumdlali webhola ekhatywayo osemgangathweni ophezulu. Kwisizini egqithileyo, ngoyena mdlali obeyinceda iChiefs xa isokola emidlalweni,” utshilo uDladla owachitha iminyaka emithandathu njengomdlali weChiefs. 
“Asiyazi into ebangela ukuba angadlali. Ngumqeqeshi yedwa owaziyo – kodwa kum, ngoyena mdlali onokuyinceda iChiefs xa kufuneka idale amathuba emidlalweni futhi uyakwazi nokufaka amagowuli. Emdlalweni obuphakathi kweChiefs nePirates kwinyanga ephelileyo, wangena wandlala kakuhle kakhulu noxa wayebonakala ukuba ubuthuntu ngenxa yokungadlaliswa rhoqo. Kufuneka alinikwe ithuba lokulwela indawo yakhe ukuze kunyuke ukuzithemba kuye,” utshilo uDladla kwi-IOL Sport. Amakhosi aza kubuyela enkomeni ekupheleni kwale xa edibana neGolden Arrows emdlalweni weDStv Premiership oza kube useMoses Mabhida Stadium. Emva kwesiqalo sesizini esidikidi, uZwane uza kulwela ukuvala umsantsa omkhulu ophakathi kweChiefs neSundowns ehleli kwindawo ephezulu kwiDStv Premiership.",UJosta Dladla uthi ulindele lukhulu kuNkosingiphile Ngcobo xa kuvulwa isizini
"Ndise ndanethemba kuRamaphosa yazi, andazi noba ndizithembisa njee, siyaphela thina yindlala kwiinkampani zabucala, osogqiba siphathwe kakubi kube ngcono kwa izinja kunathi siziSecurity ngoba noko zona ziyayenzelwa kwa indlu yayo. 
Ngathi ulambe ngengqondo kanti sisisu. Ndikhupha nje intlungu akhonto.  
– Unogada",– Thumela eyakho ileta eya kuMhleli ngeSMS okanye ngoWhatsapp ku: 063 743 9538
"KUBHUBHE abantu abathathu bosapho olunye ngenxa yomlilo ngentseni yanamhlanje kwilali yaseZeleni eQonce.  
 
Ngokwengxelo ephuma kwisithethi samapolisa ephondweni uKapteni Siphokazi Mawisa, ithi kulo mlilo kubhubhe owasetyhini oneminyaka engamashumi amathandathu anesixhenxe ubudala (67), abazukulwana bexhoba ababini abangamantombazana, oneminyaka emithathu (3)  kwakunye noneminyaka emithandathu (6)  bezelwe.  
 
Lo mlilo awaziwa ukuba uqale njani. 
 
UMawisa udiza ukuba akukho nyawo lwamfene lukrokrelwayo okwangoku. Uthi amapolisa asaqhubekeka nophando malunga nonobangela wokubhubha kolu sapho.  Amapolisa alivulile ityala.",Kuphandwa ngokutsha kubhubhe usapho eQonce!
"Isizini inye yile izayo, kwi-English Premier League, kuzakudlala iintsimbi abantu bebukele.  
Amaqela esixeko esidumileyo kwihlabathi iManchester, omabini anabaqeqeshi abatsha, lo nto ithethe ukuthi ukhuphiswano phakathi kwawo luzakuthi chatha kuneminye iminyaka.  
Ayingobaqeqeshi nje ke aba; ngoompondo zihlanjiwe, ophopho neenkcuba buchopho zebhola ekhatywayo. Abo nguPep Guardiola noJose Mourinho.  
Umqeqeshi omtsha weManchester City, uPep Guardiola, uthi ukulawulwa kakuhle kweli qela zezinye zezinto ezimtsalileyo. Ukutsho oku kwintetho yakhe ayenze esidlangalaleni ngethuba esaziswa kwinginginya yabalandeli beqela lakhe elitsha.  
Lo mfo kaGuardiola usuka kwilizwe laseJamani, apho ebeqeqesha iqela elingoorha satsha iBayern Munich. Phambi kokuya kwakhe kwelamaJamani, wayeqeqesha iBarcelona FC yaseSpain, awazibalula kuyo ngebhola eyaziwa ngokuba yiTikateka.  
“Ndikhulele kwelinye lamaziko abalulekileyo ehlabathini elivelisa abadlali abatsha eBarcelona, kuloo ndawo abadlali abancinci babalulekile. Esinye sezizathu esibangele ukuba ndize apha kungoba ndiyakwazi ukubaluleka kokuveliswa kwabadlali bangomso,” utshilo uGuardiola.  
Akukho apho aqeqeshe khona uGuardiola angayifumani impumelelo. Nalapha kwiManchester City kulindelwe lukhulu ngabalandeli abafuna ukubona iqela labo ligqugqisa kwakhona kwi-EPL nakwiChampions League yaseYurophu.  
Lo mqeqeshi kuwo onke amaqela awaqeqeshileyo ukwazile ukufumana impumelelo, ngoko ke nalapha kwiManchester City kulindeleke ukuba afumane impumelelo efanayo nakuloo maqela asuka kuwo.  
Ubukho bakhe kwi-EPL buzakuthi bufunqule ukhuphiswano phakathi kwamaqela amakhulu.",Ugalelekile uGuardiola eManchester
"IPHUPHA likaMlindi Ntloko lokubona iMpuma Koloni ihlonitshwa kwaye ifumana ingqwalasela kumculo weJazz lizalisekile. 
Kaloku ukuqala ngomso umhla wama20 de ibe yiCawa umhla wama22 kweyoMsintsi 2019, iyaqala iEastern Cape Jazz Festival yokuqala. 
Lo mnyhadala, ngokutsho komsunguli wawo uNtloko, iza kuba liqonga lweemvumi zomngqungqo weli phondo zidibene nezinye ezithandwayo eMzantsi Afrika. 
“Injongo yalo mnyhadala kukumanya iimvumi zeJazz kwaye zifumane neqonga eliza kuzenza zizingce nanjengoko lingekho iqonga lomculo weJazz ephondweni,” kutsho uNtloko encokolela I’solezwe lesiXhosa. 
UNtloko uthi le ngcamango yamfikela kwiminyaka emithathu, kulapho wagqiba kwelokuthabatha inxaxheba kweminye iminyhadala yeJazz ukuze abone uhlobo ekuqhutywa ngalo. 
“Kweminye ufika kuxutywe iindidi ngeendidi zomculo noxa nje kuthiwa ngeyeJazz. Ndabona ithuba lokwenza iqonga lokuhlonipha iimvumi zeJazz zodwa,” kutsho uNtloko. 
Uthi ufuna umnyhadala ongengowedolophu yaseMonti nje kuphela, kodwa owephondo lonke. 
UNtloko udize ukutsala nzima kwicala lenkxaso kodwa esithi oko akukhange kumtyhafise. 
“Ukuba bendiyenzela udumo lwam ngendiye ndatyhafa ngenxa yokuswela inkxaso, kodwa konke ndikwenza egameni leqonga lomngqungqo,” utshilo, ekwabulela isebe lobuGcisa neNkcubeko nezeMidlalo ngokuzama ukumxhasa. 
Lo mnyhadala ontsukuntathu, uza kuqala eGuild Theatre ngoLwesihlanu, nalapho uza kuvulwa ngodlwabevu lwentetho kaNjingalwazi Mongane Wally Serote ongumbhali nembongi. IBuffalo City Metro Orchestra ekhokelwa nguRichard Lento nayo iza kukhwela eqongeni. 
Ukanti ngoMgqibelo, eAbbortsford Christian Centre ukuqala ngentsimbi yesibini emalanga, iimvumi ezifana noSibongile Khumalo, Selaelo Selota, Lulama Gaulana, Lindiwe Maxolo, Lwanda Gogwana, Dumza Maswana, Titi Luzipo, Mlungisi Gegana, Retsi Pule nabanye baza kube begilana eqongeni. 
SIPHISA NGAMATIKITI AMANE, KUBANTU ABANE!! 
Sinamatikiti mane (4) esiphisa ngawo, ukuze uzifumanele elakho phendula le mibuzo mithathu ilandelayo. 
Igama lemvumi enye oyithandayo eza kube ikulo mnyhadala? 
Ngubani omseki walo mnyhadala? 
Uza kube uphi, nini? 
Thumela impendulo ikhatshwa ngamagama akho nenombolo yomnxeba kwi-Inbox kaFacebook wethu: Ilisolezwe okanye kuTwitter wethu @ilisolezwe 
Abaphumeleleyo bakutsalelwa ngoLwesihlanu!",Umnyhadala wokuqala weJazz eMpuma Koloni
"Abadlali beqela lombhoxo kwenye yeelali zaseNcerha bafumene impahla entsha kraca emva kokuphumelela itumente yepasika kutshanje.  
Abantu beelali babuthelene kumabala emidlalo eNcerha – apho amaqela alishumi elinesixhenxe akhuphisene khona kwitumente yombhoxo.  
Nangona ingqele ibiqhaqhazelisa amazinyo – kodwa abantu bebephume ngobuninzi babo.  
Le tumente ibinkulu kwaye bekukhuphisana amaqela aziwayo ekuhlaleni afana neYoung Leopards, S.A. Barbarians, Black Hawkers, Young Stars, Rhinos, Storm Breakers, Winter Rose, Sky Blues, Village 3, Hungry Lions, Gxethu Hungry Lions, Wonderful 15, Strandloopers, Brother, 15 Attackers, Tigers, Bombers neGreen Aloes.  
Le tumente ibizinyaswe nguNkosi uMthuthuzeli Makinana, uNkz. Mntuse Ntsokoma noMandla Moshani weBuffalo City.  
Iqela eliphumeleleyo lifumene izikipha zombhoxo ezilingene abadlali beqela elipheleleyo. “Indima edlalwa yimidlalo ekubumbeni iinkokeli ibalulekile,” utshilo uNkosi Makinana.",Incede abadlala umbhoxo iContralesa
"USIHLALO weANC eMpuma Koloni uOscar Mabuyane uthi “ukumosha” kwamalungu eANC angasihloniphiyo isikhokelo sephondo, asokuze kunyamezelwe sisigqeba sakhe. 
UMabuyane ukuthethe oku ngethuba iANC yephondo ibibambe indibano yokucwangcisa inkqubo yolonyulo lwephondo kwihotele iOsner eMonti kwimpelaveki esiyishiya ngasemva. 
“NjengePEC (ikomiti embaxa yeANC ephondweni) sisolulile isandla sethu ngeenjongo zokwenza uxolo kwabo bebeneminqweno eyahlukileyo kwisikhokelo ngethuba le nkomfa. 
“Kodwa maqabane mayicace le nto, umanyano aluthethi ukuba kufuneka sinyamezele nokuba siyabona kusenziwa izinto ezigwenxa okanye sikubethe ngoyaba ukumosha,” utshilo uMabuyane. 
La mazwi kaMabuyane ajolise kwiqela lamalungu eANC awayexhasa iNkulumbuso uPhumulo Masualle kwiphulo lakhe lokuzigqatsa isihlandlo sesithathu sokuba nguSihlalo weANC. 
UMasualle waphulukana nolu gqatso, ebethwa nguMabuyane kwinkomfa eyayibanjelwe eICC, apho kwaliwa khona ze amanye amalungu ashiyeka elujaja ligazi. 
Amalinge okuchitha isikhokelo sikaMabuyane aphanzile, emva kokuba iANC kazwelonke igqibe ngelithi iyasigunyazisa esi sikhokelo. 
Ebalisela I’solezwe lesiXhosa, unobhala weANC ephondweni uLulama Ngcukayitobi uthe: Unobangela wokudibana kwethu kukuba sifuna ukuqinisa zonke izintlu zeANC, ukuze zilungele unyulo lonyaka ozayo.” 
“Sisenzile isicwangciso sonyulo lonyaka ozayo njengephondo, ngoku into eseleyo kukuba siye kumanqanaba angezantsi ukuze wonke umntu abekwiphulo lethu lokuzuza iivoti ezithathwe eMpuma Koloni,” utshilo uNgcukayitobi. 
UNgcukayitobi ukwathe kungekudala baza kuphengulula igalelo elenziwe ngamalungu abo athunywe kwiPalamente yephondo nekazwelonke. 
“Enye into ebesidibene ngayo kukuphengulula umsebenzi wegalelo lamalungu ethu asePalamente, kuba ngenyanga yeKhala sizakube siqala inkqubo yokulungisa uluhlu lwabo bafanele ukuthunyelwa kwiPalamente yephondo nakuzwelonke kunyaka ozayo. 
“Phambi konyaka ka2014, kukho izinto esazithembisa abantu bakuthi. Ngoko ke kubalulekile ukujonga ukuba kumaxa siphi na, ukuze sazi ukuba zintoni esisilele kuzo,” kutsho uNgcukayitobi. 
UNgcukayitobi uthi bayaqhuba nokuthetha noMasualle ngemiba echaphazela urhulumento lwephondo. 
“Siyathetha neNkulumbuso, ngemiba yokutshintshwa kwekhabhinethi yephondo, siyathetha ngemiba ebekufanele ukuba sigxila kuyo ingakumbi xa sithetha ngokusiwa kweenkonzo eluntwini.”",‘Umanyano aluthethi ukunyamezela ukumosha’
"OOsomashishini abasakhulayo abakhangela umsebenzi kumasipala waseBCM ngokufaka izicelo zabo, batyhola ukuba bangamaxhoba okuthukwa ligosa elithile kulo masipala.  
Ingxelo ithi eli gosa lisebenzisa izithuko xa libaxelela oko kumele ukuba bakwenze okanye ekumele ukuba beze nako. Bathukwa ngoonina abantu ligosa likamasipala waseBCM ngethuba betyelele ii-ofisi zikamasipala eChiselhurst eMonti.  
UThandolwethu Sawuli lixhoba lokugqibela lale ndoda edume ngokuthuka abantu abafuna iinkonzo kula masipala.  
“Ebengaqali kundithuka lo mfo emva kokuba ndiye ndabuza okuthile kuye, sithe sakungavani wandithuka ngomama esithi uzakundibulala ndinye ukuba andibhadlanga, ndithe ndakuxelela amanye amagosa, andixelela ukuba ngumthetho wakhe uyabathuka abantu,” uthethe watsho uSawuli. 
 Eli xhoba liphila ngokufumana imisebenzi kwamasipala nanjengoko linenkampani eyenza imisebenzi eyahlukeneyo.  
Ngenxa yesi sigrogriso sokundibulala, ndibaleke ndaya kuvula ityala kumapolisa aseCambridge ndinqwenela ukuba kuthathwe amanyathelo ngakulo mfo.  
UBongile Manki naye uthi uyazana nokuxhatshazwa ngokuthukwa sesi sicaka sabantu.  
“Usithuka ngoomama lo mfo, uthuka nabantu abangoomama abadala abaya phaya befuna ukuncedwa, bathi kuba bayamoyika, basuke bahleke kuba bafuna ukufumana umsebenzi,” uthethe watsho uManki. 
Le ndoda isebenza kwisetyana elijongene nokukhutshwa kwemisebenzi ngokuqesha iinkampani zabucala. Igama lomtyholwa liyaziwa leli phephandaba.  
Umqulu obonisa indlela abamele ukusebenza ngayo abasebenzi bakarhulumente kweli, uthi makuhlonitshwe, kuqalwe ngabantu kuqala kuyo yonke into eqhubeka kwarhulumente.  
“Ngale mini ebendithuka ngayo ibingumhla wesihlanu apha kule nyanga, undixelele ukuba ebendibonile egaraji eQonce, wacinga ukuhlasela andenzakalise phaya,” uthethe watsho uSawuli.  
Elinye ixhoba elingavumanga negama lalo, lithi yinto endala eqhelekileyo kubo bengoosomashishini abancinci ukuthukwa leli gosa laseBCM.  
“Xa sifaka ezi zicelo zethu zokufumana umsebenzi phaya, siye sisebenzise iifowuni zaphaya kwamasipala, uye afike lo mfo siphaya, abuze ingxaki yakho uzame ukucacisa, xa aphendulayo akakwazi kuthetha nawe engakuthukanga, ekuxelela ukuba uyincuva, le nto uyifunayo ayifanelekanga ukuba ifunwe apha emnxebeni, uyathuka yena,” litshilo ixhoba. 
Kwiinzame zethu zokufumana isetyana elijongene nonxibelelwano kumasipala waseBuffalo City Municipality, asikhange siyifumane impendulo. Bangaphezu kwesihlanu oosomashishini abasakhulayo esithethe nabo ngalo mcimbi, bengavumi kuthetha kodwa bengqina ukuba iyabathuka le ndoda.  
“Ukhohlakele lo mfana, kungcono ukuba ubengumhlobo wakhe ukuze ufumane iinkonzo kula ndawo, awuvumelekanga ukuba ubone izinto ngokwahlukileyo kuye, undincede ngegama lam, nam ndiyoyika,” litshilo ixhoba.",Libathuka ngoonina igosa laseBCM
"UMnombo Foundation, onjongo yawo ikukuxhobisa, kwanokuphuhlisa ulutsha kwizakhono zoshishino – uphehlelele ngokusesikweni iiofisi zawo ezintsha zakwaLongrich eMonti ngempelaveki, oza kuthi ujongane neemfuno zolu lutsha. 
 Umsunguli weUmnombo Foundation uHlathikazi Beni, uthi uye wagqiba ekubeni athathe eli thuba lokuba asebenzise le nkampani yakwaLongrich esele isaziwa ngokuxhobisa ulutsha olutsala nzima.  
UBeni uthi ziliqela izinto eza kuthi inkquleqhu yabo izenze ukuncedisana nabantu abaninzi ekuquka kuzo abanikazi bamashishini ekudala befuna ukukhulisa amashishini abo, imibutho engenanto yakwenza norhulumente efuna inkxaso, abanikazi beeteksi nabo bathengisa ezitalatweni. 
UMnombo Foundation usebenzisana nesikolo iNkwenkwezi Private College. Uthi bakwafundisa ulutsha nangohlobo lokubhala iileta zezicelo zomsebenzi kuquka neeCV.  
Uthi abantu abatsha into abaye bayenze kukuba bangazilandeleli izicelo zabo xa bethe bazithumela kwaye bangakwazi nokuba bazithengise kwiiCV ezo zabo ngokusebenzisa ulwazi abalufumene kule nkampani.  
Uthi kumba wemali yesibonelelo sabafundi uNSFAS, bancedisa abafundi kuba uninzi lwabo luye luyisebenzise gwenxa loo mali.  
“Into esiyenzayo siye sibathengisele iimveliso zethu, ezingundoqo, abaye bazisebenzise ezifana nezinto zokuthambisa. Esisenabo abafundi ngabaseWalter Sisulu University kwakunye neFort Hare.”  
Izicwangciso zabo kukujikeleza iphondo lonke kwaye nabanomdla abafundi nabani na wamkelekile ukungena kolu qeqesho lwezoshishino luqhutywa yiUMnombo Foundation, Longrich kwakunye ne-Inkwenkwezi Private College.",Kuphehlelelwe uMnombo Foundation eMonti
"Ukuba zingalandelwa izigqibo zenkomfa entsuku ntathu ibibanjelwe eFort Hare ngenene lingaguquka ilizwe loMzantsi Afrika. Inkomfa entsuku ntathu ibibanjelwe kweli ziko ibijoliswe ukupheka amacebo okuguqula intlalo yelizwe ngokusebenzisa amaziko emfundo ephakamileyo.  
Iinjingalwazi, oogqirha neengcali zemfundo zithathe iintsuku ezintathu zixoxa ukuba la maziko angalinceda njani ilizwe ukuba liguqule indlela abafundiswa ngayo, into abayifundiswa ukwakhiwa kweenkokheli, indima yeenkokheli ekuhlaleni nezinye ezijoliswe ukuphucula intlalo. Ezi ngcali beziphuma kumaziko emfundo aphakamileyo kuMzantsi Afrika, kumazwe aseAfrika nakumazwe angaphandle. Okona kubaluleke kakhulu ngale nkomfa ibe- kukuvuma kwakhe wonke umntu obelapha ukuba kukho imfuneko yokutshintshwa kwentlalo, nokuvumelana ukuba ukutshintshwa kwemeko yentlalo kungenzeka lula ngenxa yezifundo ezifundiswa ngala maziko. 
Uhlobo leenkokheli ezikhoyo ekuhlaleni ezinye kuzo ziphuma kula maziko ezinye azikhange zingene nokungena kumaziko emfundo ephakamileyo. Ezi njingalwazi zithi makwenziwe amacebo okuba abo bangena kula maziko baphume babenefuthe elihle kwintlalo yabantu. Ukuguqulwa kwezifundo ezifundiswa ngala maziko kubalulekile ukuze zenziwe zihambelane neemfuno zelizwe ingakumbi ezijoliswe ukuphucula intlalo.  
Ubusela nobuqhophololo zibhuqa urhulumente weli, kwanamanye amazwe aseAfrika kungumzekelo wokuba la maziko anoxanduva lokuvelisa iinkokheli ezizo ngokutshintsha izifundo ezifundiswa kula maziko. Iinkokheli zabafundi eziphuma kumaziko ahlukileyo emfundo ephakamileyo zithi abantwana abangena kula maziko mabafundiswe imbali ezakubanceda ukuba babengabantu abahlukileyo. 
Ngenene ikhona imfuneko yokuguqulwa kwendlela abantu beli nehlabathi ngokubanzi ababona nabenza ngayo izinto. Izinga lobundlobongela ezitalatweni, ezindlini nakwiindawo zokudibana nabanye abantu ziyangqina ukuba ikho imfuneko yokwenziwa kweenguqu. Ukutshiswa kwezakhiwo zikarhulumente xa kufunwa kuthetha ukuba iinkokheli zezi nkqubo zidinga unikwa ulwazi neemfundiso.",Inguqu ngokusebenza kweeYunivesithi
"Abalandeli bakaLionel Messi baqumbile emva kokuba engacholanga naphantsi kumdlalo we-Argentina wokuqala kwi-2018 FIFA World Cup namhlanje. Izolo, indoda akhuphisana nayo, uCristiano Ronaldo, ibhakuzelise umnatha yatsho yafumana amagowuli amathathu anceda iPortugal ebambene ngo’3-3 neSpain kumdlalo obutak’ iintlantsi. Namhlanje uMessi uvinjwe ithuba lokubeka ilizwe lakhe endaweni entle ngethuba unozinti, uHalldorsson, ebamba ipenela yakhe kumdlalo ophele i-Argentina ne-Iceland zibambene ngo’1-1 eMoscow Stadium. Omabini amagowuli angene kwisigaba sokuqala somdlalo. Abadlali be-Iceland elilizwe elincinane babonisile ukuba abayanga eRussia ukuyokongeza amanani. 
 
Isiqingatha sokuqala siphele amazwe ebambene ngegowuli macala. Ilizwe lase-Iceland lothuse abantu abaninzi ngokumelana ngamandla neziqwayi zabadlali be-Argentina abaquka uLionel Messi, uDI Maria noSergio Agüero. Iphelile imizuzu engamashumi amabini kwisigaba sokuqala somdlali abadlali be-Argentina bengakwazi ukufumana igowuli – kodwa kuthe sekungaseni uSergio Agüero wenza adume ngazo. Ufake ibhola entle ayibeke ekoneni ibhola emva kokuvunyelwa ngabadlali be-Iceland abadlala emva. Kodwa khange kuphele mizuzu mingaphi – uFinnbogason ufake igowuli lokulinganisa. 
 
 
Abadlali be-Iceland babuye betyhile emfeneni kwisigaba sesibini somdlalo kaGroup D. Bayixheshe ngamandla i-Argentina ebingenazo iimpendulo. UMessi ucikwe ipenela nguHolldorsson ebinikwe i-Argentina emva kokuwiswa komdlali wayo. Abekhona amathuba afunyenwe ngabadlali be-Argentina – kodwa ayikwazanga ukugqobhoza kwade kwase kugqibeleni. Umdlalo uphele ebambene ngegowuli elinye macala. Ilizwe lase-Iceland lenze umsebenzi omhle kakhulu nakubeni kwisiga sesibini lingakwazanga kangako ukuya phambili. 
Argentina: Caballero, Salvio, Otamendi, Rojo, Tagliafico, Biglia, Mascherano, Meza, Messi, DI Maria, Aguero. 
Iceland: Halldorsson, Saevarsson, Arnason, R. Sigurdsson, Magnusson, Gudmundsson, Gunnarsson, Hallfredsson, Bjarson, G. Sigurdsson, Finnbogason.",Abalandeli bakaMessi baqumbile emva kokukhonkxwa yi-Iceland
"Ukungabikho kwamathuba emisebenzi kulutsha lwaseNdevana ngaseQonce kunefuthe kwizinga eliphezulu lokusetyenziswa gwenxa kweziyobisi kwanolwaphulomthetho. Okunye ubuninzi beendawo zentselo kule Ndevana nako kunegalelo kuba ulutsha luchitha ixesha kwezi ndawo ngenxa  yokungabinanto yokwenza. 
Oku kubangele ukuba imibutho engenanto yakwenza norhulumente iMasimanyane Women’s Rights International kwakunye neBumb’ iNGOMSO  zingenelele ngokuthi zihlabe ikhwelo kulutsha ekubeni luze ngaphambili ngeenzame zokulwa oku. 
Eli phulo lokuxhobisa uluntu ngezenzo zeGBV, belibanjelwe kwirenki yezithuthi eNdevana ngoLwesibini kule veki. 
UBongiwe Menqe ongomnye wetshantliziyo nokwangumsebenzi kwiSebe loPhuhliso loLuntu uthi uyayazi ukuba amathuba emisebenzi anqabile kodwa ukhuthaza abantu abangoosisi ekubeni bavuke bazenzele, bangaxhomekeki emadodeni. 
“Uloyiko lwam kukuba xa umntu ongusisi engaphangeli exhomekeke kumntu ongubhuti ahlalisana naye, maninzi amathuba okuba axhaphazeke lo sisi kuba kaloku uxhomekeke kule ndoda, kwaye nendoda ibe negunya lokumxhaphaza kuba imazi akanamva namphambili,” utshilo uMenqe. 
ULerato Nocanda weMasimanyane Women’s Rights International uthi uthetha ngento ayaziyo kuba sele ekhe wahlala eNdevana, yeyona ndawo ihamba phambili ngolwaphulomthetho ngenxa yokuba ulutsha alunanto yokwenza. Uthi ukukhulelwa  kwabantwana abangamantombazana, iziyobisi, iHIV, ukubulawa kwamakhosikazi kwenzeka eNdevana. Uthi ziilali ezi, awakwazi ukuthetha xa exhatshazwa amanina kuba esoyika ukujajwa luluntu. 
“Silapha kuba sizokubonisa uluntu ukuba ikhona indawo yokukhalela xa lujongene nezi ngxaki. Luninzi ulutsha apha eNdevana kwaye aluphangeli, abantu baphila ngabantu apha. Abangamantombazana  baxhomekeka emadodeni nto leyo ibenza ukuba bonqene ukufuna imisebenzi kwanokuvolontiya, kungoko liphezulu izinga lolwaphulomthetho. Siza kuzama abantu abatsha namhlanje ekubeni baphakame bazenzele kwaye beze nangaphambili abafuna uncedo. 
Umama uNobefu Mthetho waseGugulethu eNdevana, 66, nobephulaphule ngethuba kuqhuba le nkqubo, encokola neli phephandaba uthe: “Ndiyavakalelwa, akumnandanga kwaphela kuba sinabantwana abahamba ngobusuku! Ukufa ngoku kusebantwaneni! Usizi lwento, bebulawa ngabantu abathandana nabo abangafuni ukulahlwa, abanye babulawe nje bezihambela. Sicenga uThixo ekubeni angenelele kwindalo yakhe. Yanga abenzi bobubi bangatyiwa sisazela xa benokumamela le nto ithethwa apha yiMasimanyane.”",Iingxaki ezombethe ulutsha lwaseNdevana!
"Ngethuba ibekwa ngokusesikweni kulo nyaka uphelileyo iKumkani yamaMampondo aseNyandeni nequka iidolophu ezintathu iSajonisi, iLibode kunye neNgqeleni, yathi iza kugxininisa kakhulu ekuziseni uphuhliso kulo mmandla waseNyandeni. 
Umnatha iIOL yamcaphula esithi, “Indawo yaseNyandeni ineedolophu ezihleli phez’ konxweme ezidinga ukuphuhliswa, iSajonisi inesakhono sokutsala abatyeleli abaliqela kodwa intswelangqesho iyagquba kula ndawo, masisebenzisaneni ekuphuceleni le ndawo yethu,” watsho uKumkani. 
NgoLwesibini kule veki sikuyo uKumkani Ndlovuyezwe Ndamase ehambisana nenkampani iReclaiming & Restoring Africa (RRA) uthe wabiza inkomfa yoonondaba kwihotele yaseMayfair eMthatha nalapho ebesithi ufuna ukwazisa ilizwe into yokuba ayiyontsomi into yokwakhiwa kwedolophu entsha eNyandeni. 
“Ndibize oonondaba ngoba ndifuna niyazi ukuba iyinyani into yokwakhiwa kweNyandeni City, ayiyontsomi nto nje yinto eseyiqhubeka kungoku,” utshilo uKumkani Ndamase. 
Wongezile esithi bona beyindlu yaseNyandeni bazimisele ngophuhliso kwaye abakhethi bani. 
“Nabanina othi uzisa uphuhliso eNyandeni ndiyamamkela, ukuba qha uqinisekile ukuba uza yimela lo nto thina asinanxa naye. Nabani na uvumelekile azothetha nathi sibubukhosi,” utshilo uKumkani. 
Othembisa ngokuphuhlisa le ndawo yaseNyandeni uLealeboga Gift Mogapi weRRA uthe isiqingatha sokuqala xa kusakhiwa le dolophu entsha iNyandeni City kuzoxabisa imali eyi7.5 trillion yeerandi. 
“Ndinabo abatyalimali endithetha nabo futhi bayivumile into yokokuba into ethi sikhona isakhono kula ndawo yaseSajonisi kwaye isiqingatha esingu35% wale mali edingekayo eyi7.5 trillion sendisifumene,” utshilo uMogapi. 
Uqhubeke esithi uzamile ukusondeza abahlali kunye norhulumente kolu phuhliso. 
“Sithethile nabahlali sibazisa ngolu phuhliso, abantu baseGomolo naseNdluzula ndathetha nabo bayayazi ukuba iyakhiwa idolophu le. Abantu abayi66 sele besebenza phaya, ningaya niyokujonga phaya. 
“Ndithethile noSodolophu waseSajonisi emva kokuba sidityaniswe nguKumkani ndimxelela ngolu phuhliso kodwa khange andithathele ngqalelo ngoba kungoku akayiphenduli imiyalezo endimshiyela yona kwaye akalicholi  
                                   Umfanekiso: Yolande Feni 
ucingo lwakhe xa ndimkhangela,” utshilo uMogapi. 
“Xa kusakhiwa idolophu le iNyandeni City asiyidingi imali karhulumente ngoba noba bona bengurhulumente bakhethe ukuzibhekelisa, okusalayo izoqhubeka,” utsho uMogapi. 
Uthi into abayidingayo yimvume yokusebenza umhlaba qha kurhulumente. Uphinde wathi bona abananjongo yokuba kukhuphiswano norhulumente. 
“Ndifuna nina niziintatheli niye kuRhulumente niyombuza ukuba kutheni engandihoyi nje. Niyandiva ndityhola abantu apha kengoku hambani nibabuze ukuba kutheni bengandithatheli ngqalelo kodwa ndiza nento enkulu kangaka?” utshilo ebonakalisa ukufunza. 
Uthi abantu abaninzi bazokuthi liphupha eli kodwa ayililo. 
“Ingxaki yile yokuba ndingumntu omnyama kwaye ndingazisondezanga kwezopolitiko,” utsho uMogapi. 
Xa ufuna ukwazi ukuba iza kubanjani iNyandeni City yiba nomfanekiso wedolophu iDubai ngoba izakhiwo ezizokwakhiwa zikhuthazwa zezi phaya.",Iyeza iNyandeni City eza kufana neDubai eMampondweni!
"UBrian Baloyi, umqeqeshi wonozinti kwiKaizer Chiefs, kuyanyanzeleka ukuba azimele ngenqayi elangeni ngoku futhi abonise wonke ubani ukuba ngenene lo msebenzi angawenza ngaphandle kokusingathwa. Igqala eliyingcaphephe kwicala lokuqeqesha oonozinti, uRainer Dinkelacker, unike uBaloyi iintambo ngokusesikweni ukuba ibenguye owenza umsebenzi wokuqeqesha nokulola izakhono zoonozinti kweli qela laseNaturena.  
Njengokuba wabuyiswa buphuthuphuthu kwixesha lakhe lokuphumla kunyaka ophelileyo emva kokuba uDennis Rudel, owayengene endaweni kaRainer, wagqiba kwelokuba ayishiye iChiefs, ngoku kuye kwafikelela ixesha lokuba abuyele ekhayeni lakhe eGermany. 
UDinkelacker, onamashumi amathandathu anesixhenxe, uncede iChiefs yavelisa oonozinti abaphume izandla esingabalula kubo uBrian Baloyi, uRowen Fernandez, * -Arthur Bartman, * -Itumeleng Khune noBrilliant Khune ukusukela ngo-1999, unyaka awafika ngawo kweli lizwe loMzantsi Afrika.  
Yena uBaloyi ubuyele kwiChiefs phambi kokuqala kwale sizini iqhubayo. Kwezi nyanga zintlanu zidlulileyo ebephantsi koqeqesho lukaDinklelacker.  
Umsebenzi wakhe ophambili ngoku uBaloyi kukuqinisekisa ukuba uKhune, uKhuzwayo noReyaad Pieterse bakwisimo esilungele umdlalo ngamaxesha onke. “URainer uthathe umhlalaphantsi ngokusesikweni,” utshilo uVina Maphosa, isithethi seChiefs izolo.","URainer umkile, intoishiyeke noBaloyi"
"Umqeqeshi waMabhoko-bhoko, u-Allister Coetzee, uyavuma ukuba iqela lakhe kufuneka lilungise izinto eziliqela phambi komdlalo olandelayo ne-Argentina – kodwa uyakubethelela ukubaluleka kokuphumelela noba kusekho iimpazamo ezilungiswayo.    Oku ukuthethwe nguCoetzee emva komdlalo izolo eMbombela Stadium – apho AmaBhoko-bhoko afumene impumelelo ngokubetha i-Argentina ngo’30-23 kwimizuzu yokugqibela emdlalweni.   Lo mdlalo ibingomnye wemidlalo emine yovavanyo ezakudlalwa nguMzantsi Afrika nelizwe lase-Argentina.   Umdlali weeBoks olithemba kule mihla, uDamian de Allende, wenze ezibukwayo kwakhona lo nto ikhokelele kwimpumelelo ebidingwa kakhulu nguMzantsi Afrika oqhwaywa ngokuphumelela imidlalo ngongciphu emva kovavanyo lwe-Ireland, eBhayi, kutshanje.   UCoetzee, njengomqeqeshi, uzivumile iziphene ezenziwe liqela lakhe – kodwa watsho encoma umsebenzi owenziwe ngabadlali bakhe ekugqibeleni.    “Kufuneka kubekho into esiyenzayo, asikwazi ukuhlala sibhungca emidlalweni ngolu hlobo. Ndiyithandile indlela esiwuqale ngayo umdlalo – noxa amandla wethu aye ehla phambi kokuphela kwesiqingatha sokuqala nasekuqaleni kwesiqingatha sesibini,” utshilo uCoetzee.  “Sizamile ukudala amathuba ngoBryan Habana ekunxele. Into nje embi kukuba asiwasebenzisanga loo mathuba futhi kuye kwakho iimpazamo ezincinci eziliqela emdlalweni wethu. Indlela esidlale ngayo amashumi amabini emizuzu okuqala emdlalweni iyancomeka. Ndifuna umdlalo onjeya oko. Into endiyithethayo kukuthi izigqibo ezithathwe ngabadlali kwiindawo ezibalulekileyo bezingafanelekanga kwaye nokukhaba kwethu kuyakhalisa. Kufuneka sibenaso isibindi kwixesha elizayo futhi siwasebenzise amathuba. Udonga lwethu emva luyandixhalabisa njengokuba sisiya kula mdlalo useSalta ngoMgqibelo ozayo. Iguqukile i-Argentina ukusukela ngo’2015 kwaye isothusile indlela edlale ngayo. Ikwazile ukusigubengela amatyeli aliqela, kufuneka sifunde kwezo zinto,” utshilo uCoetzee.   Umqeqeshi weePumas [Argentinna], uDaniel Hourcade, uthe ibacaphukisile abadlali bakhe indlela abadlale ngayo yokugqibela yomdlalo.  Lo mqeqeshi woleke ngelithi kumdlalo oseSalta iqela lakhe linethuba lokulungisa iimpazamo.    
Umqeqeshi waMabhoko-bhoko, u-Allister Coetzee, uyavuma ukuba iqela lakhe kufuneka lilungise izinto eziliqela phambi komdlalo olandelayo ne-Argentina – kodwa uyakubethelela ukubaluleka kokuphumelela noba kusekho iimpazamo ezilungiswayo. 
 
  Oku ukuthethwe nguCoetzee emva komdlalo izolo eMbombela Stadium – apho AmaBhoko-bhoko afumene impumelelo ngokubetha i-Argentina ngo’30-23 kwimizuzu yokugqibela emdlalweni.   Lo mdlalo ibingomnye wemidlalo emine yovavanyo ezakudlalwa nguMzantsi Afrika nelizwe lase-Argentina.   Umdlali weeBoks olithemba kule mihla, uDamian de Allende, wenze ezibukwayo kwakhona lo nto ikhokelele kwimpumelelo ebidingwa kakhulu nguMzantsi Afrika oqhwaywa ngokuphumelela imidlalo ngongciphu emva kovavanyo lwe-Ireland, eBhayi, kutshanje.   UCoetzee, njengomqeqeshi, uzivumile iziphene ezenziwe liqela lakhe – kodwa watsho encoma umsebenzi owenziwe ngabadlali bakhe ekugqibeleni.    “Kufuneka kubekho into esiyenzayo, asikwazi ukuhlala sibhungca emidlalweni ngolu hlobo. Ndiyithandile indlela esiwuqale ngayo umdlalo – noxa amandla wethu aye ehla phambi kokuphela kwesiqingatha sokuqala nasekuqaleni kwesiqingatha sesibini,” utshilo uCoetzee.  “Sizamile ukudala amathuba ngoBryan Habana ekunxele. Into nje embi kukuba asiwasebenzisanga loo mathuba futhi kuye kwakho iimpazamo ezincinci eziliqela emdlalweni wethu. Indlela esidlale ngayo amashumi amabini emizuzu okuqala emdlalweni iyancomeka. Ndifuna umdlalo onjeya oko. Into endiyithethayo kukuthi izigqibo ezithathwe ngabadlali kwiindawo ezibalulekileyo bezingafanelekanga kwaye nokukhaba kwethu kuyakhalisa. Kufuneka sibenaso isibindi kwixesha elizayo futhi siwasebenzise amathuba. Udonga lwethu emva luyandixhalabisa njengokuba sisiya kula mdlalo useSalta ngoMgqibelo ozayo. Iguqukile i-Argentina ukusukela ngo’2015 kwaye isothusile indlela edlale ngayo. Ikwazile ukusigubengela amatyeli aliqela, kufuneka sifunde kwezo zinto,” utshilo uCoetzee.   Umqeqeshi weePumas [Argentinna], uDaniel Hourcade, uthe ibacaphukisile abadlali bakhe indlela abadlale ngayo yokugqibela yomdlalo.  Lo mqeqeshi woleke ngelithi kumdlalo oseSalta iqela lakhe linethuba lokulungisa iimpazamo.    
 Oku ukuthethwe nguCoetzee emva komdlalo izolo eMbombela Stadium – apho AmaBhoko-bhoko afumene impumelelo ngokubetha i-Argentina ngo’30-23 kwimizuzu yokugqibela emdlalweni.  
 Lo mdlalo ibingomnye wemidlalo emine yovavanyo ezakudlalwa nguMzantsi Afrika nelizwe lase-Argentina.   Umdlali weeBoks olithemba kule mihla, uDamian de Allende, wenze ezibukwayo kwakhona lo nto ikhokelele kwimpumelelo ebidingwa kakhulu nguMzantsi Afrika oqhwaywa ngokuphumelela imidlalo ngongciphu emva kovavanyo lwe-Ireland, eBhayi, kutshanje.   UCoetzee, njengomqeqeshi, uzivumile iziphene ezenziwe liqela lakhe – kodwa watsho encoma umsebenzi owenziwe ngabadlali bakhe ekugqibeleni.    “Kufuneka kubekho into esiyenzayo, asikwazi ukuhlala sibhungca emidlalweni ngolu hlobo. Ndiyithandile indlela esiwuqale ngayo umdlalo – noxa amandla wethu aye ehla phambi kokuphela kwesiqingatha sokuqala nasekuqaleni kwesiqingatha sesibini,” utshilo uCoetzee.  “Sizamile ukudala amathuba ngoBryan Habana ekunxele. Into nje embi kukuba asiwasebenzisanga loo mathuba futhi kuye kwakho iimpazamo ezincinci eziliqela emdlalweni wethu. Indlela esidlale ngayo amashumi amabini emizuzu okuqala emdlalweni iyancomeka. Ndifuna umdlalo onjeya oko. Into endiyithethayo kukuthi izigqibo ezithathwe ngabadlali kwiindawo ezibalulekileyo bezingafanelekanga kwaye nokukhaba kwethu kuyakhalisa. Kufuneka sibenaso isibindi kwixesha elizayo futhi siwasebenzise amathuba. Udonga lwethu emva luyandixhalabisa njengokuba sisiya kula mdlalo useSalta ngoMgqibelo ozayo. Iguqukile i-Argentina ukusukela ngo’2015 kwaye isothusile indlela edlale ngayo. Ikwazile ukusigubengela amatyeli aliqela, kufuneka sifunde kwezo zinto,” utshilo uCoetzee.   Umqeqeshi weePumas [Argentinna], uDaniel Hourcade, uthe ibacaphukisile abadlali bakhe indlela abadlale ngayo yokugqibela yomdlalo.  Lo mqeqeshi woleke ngelithi kumdlalo oseSalta iqela lakhe linethuba lokulungisa iimpazamo.    
Lo mdlalo ibingomnye wemidlalo emine yovavanyo ezakudlalwa nguMzantsi Afrika nelizwe lase-Argentina.  
 
Umdlali weeBoks olithemba kule mihla, uDamian de Allende, wenze ezibukwayo kwakhona lo nto ikhokelele kwimpumelelo ebidingwa kakhulu nguMzantsi Afrika oqhwaywa ngokuphumelela imidlalo ngongciphu emva kovavanyo lwe-Ireland, eBhayi, kutshanje.  
 UCoetzee, njengomqeqeshi, uzivumile iziphene ezenziwe liqela lakhe – kodwa watsho encoma umsebenzi owenziwe ngabadlali bakhe ekugqibeleni.    “Kufuneka kubekho into esiyenzayo, asikwazi ukuhlala sibhungca emidlalweni ngolu hlobo. Ndiyithandile indlela esiwuqale ngayo umdlalo – noxa amandla wethu aye ehla phambi kokuphela kwesiqingatha sokuqala nasekuqaleni kwesiqingatha sesibini,” utshilo uCoetzee.  “Sizamile ukudala amathuba ngoBryan Habana ekunxele. Into nje embi kukuba asiwasebenzisanga loo mathuba futhi kuye kwakho iimpazamo ezincinci eziliqela emdlalweni wethu. Indlela esidlale ngayo amashumi amabini emizuzu okuqala emdlalweni iyancomeka. Ndifuna umdlalo onjeya oko. Into endiyithethayo kukuthi izigqibo ezithathwe ngabadlali kwiindawo ezibalulekileyo bezingafanelekanga kwaye nokukhaba kwethu kuyakhalisa. Kufuneka sibenaso isibindi kwixesha elizayo futhi siwasebenzise amathuba. Udonga lwethu emva luyandixhalabisa njengokuba sisiya kula mdlalo useSalta ngoMgqibelo ozayo. Iguqukile i-Argentina ukusukela ngo’2015 kwaye isothusile indlela edlale ngayo. Ikwazile ukusigubengela amatyeli aliqela, kufuneka sifunde kwezo zinto,” utshilo uCoetzee.   Umqeqeshi weePumas [Argentinna], uDaniel Hourcade, uthe ibacaphukisile abadlali bakhe indlela abadlale ngayo yokugqibela yomdlalo.  Lo mqeqeshi woleke ngelithi kumdlalo oseSalta iqela lakhe linethuba lokulungisa iimpazamo.    
UCoetzee, njengomqeqeshi, uzivumile iziphene ezenziwe liqela lakhe – kodwa watsho encoma umsebenzi owenziwe ngabadlali bakhe ekugqibeleni.  
 
 “Kufuneka kubekho into esiyenzayo, asikwazi ukuhlala sibhungca emidlalweni ngolu hlobo. Ndiyithandile indlela esiwuqale ngayo umdlalo – noxa amandla wethu aye ehla phambi kokuphela kwesiqingatha sokuqala nasekuqaleni kwesiqingatha sesibini,” utshilo uCoetzee.  “Sizamile ukudala amathuba ngoBryan Habana ekunxele. Into nje embi kukuba asiwasebenzisanga loo mathuba futhi kuye kwakho iimpazamo ezincinci eziliqela emdlalweni wethu. Indlela esidlale ngayo amashumi amabini emizuzu okuqala emdlalweni iyancomeka. Ndifuna umdlalo onjeya oko. Into endiyithethayo kukuthi izigqibo ezithathwe ngabadlali kwiindawo ezibalulekileyo bezingafanelekanga kwaye nokukhaba kwethu kuyakhalisa. Kufuneka sibenaso isibindi kwixesha elizayo futhi siwasebenzise amathuba. Udonga lwethu emva luyandixhalabisa njengokuba sisiya kula mdlalo useSalta ngoMgqibelo ozayo. Iguqukile i-Argentina ukusukela ngo’2015 kwaye isothusile indlela edlale ngayo. Ikwazile ukusigubengela amatyeli aliqela, kufuneka sifunde kwezo zinto,” utshilo uCoetzee.   Umqeqeshi weePumas [Argentinna], uDaniel Hourcade, uthe ibacaphukisile abadlali bakhe indlela abadlale ngayo yokugqibela yomdlalo.  Lo mqeqeshi woleke ngelithi kumdlalo oseSalta iqela lakhe linethuba lokulungisa iimpazamo.    
“Kufuneka kubekho into esiyenzayo, asikwazi ukuhlala sibhungca emidlalweni ngolu hlobo. Ndiyithandile indlela esiwuqale ngayo umdlalo – noxa amandla wethu aye ehla phambi kokuphela kwesiqingatha sokuqala nasekuqaleni kwesiqingatha sesibini,” utshilo uCoetzee. 
 “Sizamile ukudala amathuba ngoBryan Habana ekunxele. Into nje embi kukuba asiwasebenzisanga loo mathuba futhi kuye kwakho iimpazamo ezincinci eziliqela emdlalweni wethu. Indlela esidlale ngayo amashumi amabini emizuzu okuqala emdlalweni iyancomeka. Ndifuna umdlalo onjeya oko. Into endiyithethayo kukuthi izigqibo ezithathwe ngabadlali kwiindawo ezibalulekileyo bezingafanelekanga kwaye nokukhaba kwethu kuyakhalisa. Kufuneka sibenaso isibindi kwixesha elizayo futhi siwasebenzise amathuba. Udonga lwethu emva luyandixhalabisa njengokuba sisiya kula mdlalo useSalta ngoMgqibelo ozayo. Iguqukile i-Argentina ukusukela ngo’2015 kwaye isothusile indlela edlale ngayo. Ikwazile ukusigubengela amatyeli aliqela, kufuneka sifunde kwezo zinto,” utshilo uCoetzee.   Umqeqeshi weePumas [Argentinna], uDaniel Hourcade, uthe ibacaphukisile abadlali bakhe indlela abadlale ngayo yokugqibela yomdlalo.  Lo mqeqeshi woleke ngelithi kumdlalo oseSalta iqela lakhe linethuba lokulungisa iimpazamo.    
“Sizamile ukudala amathuba ngoBryan Habana ekunxele. Into nje embi kukuba asiwasebenzisanga loo mathuba futhi kuye kwakho iimpazamo ezincinci eziliqela emdlalweni wethu. Indlela esidlale ngayo amashumi amabini emizuzu okuqala emdlalweni iyancomeka. Ndifuna umdlalo onjeya oko. Into endiyithethayo kukuthi izigqibo ezithathwe ngabadlali kwiindawo ezibalulekileyo bezingafanelekanga kwaye nokukhaba kwethu kuyakhalisa. Kufuneka sibenaso isibindi kwixesha elizayo futhi siwasebenzise amathuba. Udonga lwethu emva luyandixhalabisa njengokuba sisiya kula mdlalo useSalta ngoMgqibelo ozayo. Iguqukile i-Argentina ukusukela ngo’2015 kwaye isothusile indlela edlale ngayo. Ikwazile ukusigubengela amatyeli aliqela, kufuneka sifunde kwezo zinto,” utshilo uCoetzee. 
 
 Umqeqeshi weePumas [Argentinna], uDaniel Hourcade, uthe ibacaphukisile abadlali bakhe indlela abadlale ngayo yokugqibela yomdlalo.  Lo mqeqeshi woleke ngelithi kumdlalo oseSalta iqela lakhe linethuba lokulungisa iimpazamo.    
Umqeqeshi weePumas [Argentinna], uDaniel Hourcade, uthe ibacaphukisile abadlali bakhe indlela abadlale ngayo yokugqibela yomdlalo.  
Lo mqeqeshi woleke ngelithi kumdlalo oseSalta iqela lakhe linethuba lokulungisa iimpazamo.",Coetzee: Kungcono ukulungisa iimpazamo siphumelela imidlalo
"Amakhosi agoduka namanqaku amathathu emva kokuba ebethe iCape Town City ngamagowuli amabini kwelinye (2-1) emdlalweni we-Absa Premiership obutshisa eNewlands Stadium ebusuku namhlanje. Ukuphumelela kweKaizer Chiefs kuthetha ukuthi ayikabethwa nakanye emidlalweni emine eyidlalileyo kule sizini. Amanqaku amathathu afunyenwe liqela lika-Ernst Middendorp alibeke phezulu kwiPSL ngamanqaku alishumi emva kokuphumelela imidlalo emithathu nokudlala ntanganye komnye. Umdlalo uqale ngesantya esiphezulu kakhulu, uKermit Erasmus ubhakuzelise umnatha emzuzwini wesithathu umdlalo uqalile – yatsho yaphala phambili iCape Town City ebikhangela impumelelo yayo yokuqala emidlalweni emihlanu eyidlale neChiefs. 
UMiddendorp uqale umdlalo ngoDaniel Akpeyi ezipalini – kanti ekhona noKhama Billiat phambili. Lizibonakalisile iqela laseKapa ukuba lidlalela ekhaya ngokudlala kakuhle futhi lihlasela phantse sonke isigaba sokuqala. Amakhosi aphose ithuba lokufaka igowuli lokulinganisa emva kwebhola engqutyelwe ecaleni nguLazarous Kambole emva kokudlalelwa kakuhle nguReeve Frosler. Kuyiwe kwixesha lokuphumla iCity ihamba phambili – kodwa izinto ziye zajika emva kwexesha lokuphumla. UDaniel Cardoso ufake igowuli lokuqala leChiefs emva kwebhola ebikhatywe nguGeorge Maluleka. UBaccus ufake igowuli ephumelele ngalo iChiefs ekuzeni kuphela komdlalo. Iinguqu ezenziwe nguMcCarthy azikwazanga ukwenza umahluko, kanti uSamir Nuekovic noLebogang Manyama ngabanye babadlali abayilweleyo iChiefs emdlalweni wanamhlanje. Komnye umdlalo, iHighlands Park ibethe AmaZulu ngo’2-1. 
   
Cape   Town City: Leeuwenburgh, Mkhize, Cupido, Edmilson, Seedat, Mobara, Mokeke, Makola, Erasmus, Norodien, Mthembu.  
Amalalela: Stephens, David, Links, Kewuti, Morris, Ralani, Martin. 
Kaizer Chiefs: Akpeyi, Ntiya-Ntiya, Mathoho, Cardoso, Frosler, Maluleka, Manyama, Parker, Nurkovic, Kambole, Billiat. 
Amalalela: Khune, Katsande, Moleko, Castro, Zuma, Baccus, Sasman.","Amakhosi ayibethele ekhaya iCape Town City, kanti yona iHighlands Park iquthise AmaZulu"
"Ukufunda kwakunye nokuhlohla kootitshala kume ngxi eVuwani kwiphondo laseLimpupo ngenxa yoqhankqalazo olwenziwa ngabahlali kula mmandla.  
Oku kulandela emva kokuba abahlali bala mmandla bengoneliseki sisigqibo esithathiweyo sokuba ezinye iindawo zaseVuwani kwakunye neMalamulele zizakwenza umasipala omnye omtsha. 
Abahlali batshise nezikolo ezingama-23 zala mimandla besonakalisa kwazixhobo zilulutho kubo.  
Usihlalo wale bhodi, uJane Thupana izolo kumabonakude uthe, ibhodi ibagqibele abahlali ngaphambili. “sicinga ukuba ibizakwenza izinto zibembi mpela ukuba sasizamile ukuthetha nabo kuqala. 
 Ngoku sele kukubi akusekho kubuyela kubo.”utshilo uThupana",Zimile izifundo eVuwani
"KunyanzelekE azibambe ziqine zisuka umqeqeshi omtsha weChippa United, kungenjalo – naye angazibona etsiba umgubasi.  
UVladislav Heric, 50, uqale ngoMvulo wale veki ukusebenza njengomqeqeshi weChippa emva kokuba igxothe uTeboho Moloi obengumqeqeshi oyintloko ukusukela kunyaka ophelileyo.  
UMoloi uchithwe ngabaphathi beChippa United emva kokuba ibethwe yiCape Town City ngo’2-0 kumdlalo wePSL obuse-Athlone Stadium kwiveki ephelileyo nasemva kothotho lwemidlalo ingaphumeleli.  
Ekuqaleni kwesizini, usihlalo weChippa United, uSiviwe Mpengesi, wathi ufuna iqela lakhe lifumane indawo kwiTop 8 xa kuphela isizini.  
Kubekho ukungaqiniseki ngalo mbono emva kokuba eMoloi engakwazanga ukuphumelela imidlalo engaphaya kwesithandathu.  
Lonke olo xanduva lithiwe ntimfa kuHeric ngoku, kanti kukho neNedbank Cup efuna ukuqhuba kakuhle kuyo iChippa. 
Isivumelwano sikaHeric siphelelwa xa kuphela isizini – kodwa uMpengesi ucinga ukuba yeyona ndoda isifaneleyo isikhundla sokuqeqesha iChippa United.  
“Besifuna umntu olaziyo iqela nezinto elizifunayo. Usifanele esi sikhundla uHeric ngoba nguye owasinyuselayo kwiPSL ngo2014. Khange ndithandabuze konke konke futhi siyamamkela. Sinomnqweno wokudlala ixesha elide kwiNedbank Cup – kanti siyakufuna nokungena kwiTop 8 xa kuphela isizini. Okwethu kukumnika yonke inkxaso ayidingayo,” utshilo uMpengesi ethetha ngoHeric. 
Umsebenzi onzima kaHeric uqala ngoMgqibelo xa iChippa idlala neFree State Stars kumdlalo weNedbank ngecala emva kwentsimbi yesithathu emalanga eGoble Park Stadium.  
Lowo ngumdlalo ongayinzimela kakhulu iChippa ngoba iFree State idlala kakuhle kakhulu futhi iyingozi ebaleni layo. 
Into ekufuneka ayenze uHeric kukukhuthaza abadlali bakhe emva kwemidlalo eliqela bengaphumeleli. Yona iStars iya kumdlalo wempelaveki inamandla kakhulu emva kokubetha iPlatinum Stars ngo’2-1 kwiveki ephelileyo.  
Kwisizini egqithileyo, iChippa United yaqhuba kakuhle kakhulu kwiNedbank Cup – nakule isizini inomnqweno wokudlala ngcono.  
“Sidlala neqela elomeleleyo kumdlalo onzima – kodwa singalibetha futhi siye kumjikelo olandelayo. Thina sizimiele kakhulu ukwenza konke ukuze siphumelele. Ndisasombulula imiba ethile nabadlali bama ngoku phambi kwalo mdlalo,” utshilo uHeric. 
Imidlalo yeNedbank 
NgoLwesihlanu: AmaZulu vs Ubuntu Cape Town – King Zwelithini Stadium, 20:00 
NgoMgqibelo: Baroka FC vs Steenberg United – Peter Mokaba Stadium, 15.30; Free State Stars vs Chippa United – Goble Park Stadium, 15:30; Kaizer Chiefs vs Stellenbosch FC – Moses Mabhida Stadium, 20:15 
NgeCawe: Royal Eagles vs Maritzburg United – Princess Magogo Stadium, 15:30; Bloemfontein Celtic vs Richards Bay – Dr. Molemela Stadium, 15:30 
pedro.mapelo@inl.co.za",Unikwe imiqathango engqongqo uVladislav!
"Imbethi-manqindi yaseZiphunzane, uNtlantla “24” Ngamntwini , ongumceli-mngeni kwintshatsheli yodidi lwempukane uThembelani Nxoshe waseMdantsane, uthi uqinisekile ukuba kuzakusa eyintshatsheli ngomhla wethoba kwinyanga yoMnga. 
 “Ndiqinisekile ndizakuwuphumelela lo mlo ngoba kudala ndiwulungiselela. Ndiyamazi kudala ndimbukela uNxoshe, akazokwazi ukumelana nam tu ngala mini.” 
La matyendyana azakunyathelana ngeenzwana kumlo ozakohlula kubini ezona ndawo zinkqenkqeza phambili ngokuvelisa elona nani liphezulu leentshatsheli kwimbali yamanqindi eMzantsi Afrika – iZiphunzane noMdantsane kwiholo i-Orient Theatre ngomhla wesibhozo kwinyanga yoMnga. 
UNgamntwini, 24, nezathi zawa iinzame zakhe zokuba yintshatsheli ngo-2014 xeshikweni elaliswa ngophotho kumjikelo wesine nguSimphiwe Konconco, nowayeyintshatsheli yoMzantsi Afrika kudidi lweengcongolo (straw weight), ubabongozile abalandeli bakhe ukuba baphume ngobuninzi babo bayomxhasa. 
“Kubalandeli bam bonke, phumani ngobuninzi benu.Yimini yethu leya, ndizakubhinqa ngala mhla. Siyamazi ukuba uzakusikhaba, asingqube, kodwa nantoni ayenzayo siyilungiselele.” 
UNgamntwini uya kulo mlo enemilo elishumi elinesine; uphumelele yalishumi elinesithathu, waze wabethwa komnye kuphela.  
Intshatsheli ekhuselayo uThembelani Nxoshe yona inemilo engamashumi amabini anesine, iphumelele yalishumi elinesithandathu, yabethwa kwesixhenxe, yadlala ntanganye komnye.  
Eminye imilo ephambili kule tumente iquka umlo wentshatsheli ye-IBF Intercontinental kudidi lweJunior feather: uLudumo Lamati waseMdantsane nozobe esilwa no-Alexis Boureima Karobe waseBurkina Faso; uMzuvukile Magwaca uzakubeka intshinga yakhe ye-IBF Intercontinental kudidi lweNtambanani esichengeni nalapho azakujongana nendoda yaseNamibia egama lingu-Immanuel Naidjala. USphamandla Baleni waseMthatha, noyintshatsheli yodidi lweNgcongolo, uzakukhusela intshinga yakhe yoMzantsi Afrika kuXolisa Magusha waseSada. Uyanda “Big Bear” Nogogo waseMdantsane, uzakuzama ukuqwenga uMzoxolo Ndwayana waseRhini kumlo omijikelo isibhozo.  
Le tumente yenziwa yiXaba Boxing Promotions nekhokelwa ngu-Ayanda Matiti.",Ntlantla Ngamntwini: Akanokwazi ukumelana nam
"UKUZE ikhondo lootitshala lihlale lihlonitshiwe, kufuneka ootitshala baziphathe ngendlela ekhuthaza umzekelo nentembeko ebantwaneni – futhi bajongeke njengekamva – ngokokutsho kukaMongameli weNaptosa uNkosiphendule Ntantala.  
UNtantala ebethetha kwinkomfa yephondo kwihotele iOsner eMonti ngempelaveki, apho lo mbutho ubudibene, kuxoxwa ngemiba echaphazela ikhondo lobutitshala. Abathunywa beNaptosa (National Professional Teachers Organisation of South Africa) bathe bayizimasa le nkomfa.  
UNtantala uthi uninzi lootitshala abaphantsi kweNaptosa, bakhokelisa umntwana phambili kuyo yonke into abayenzayo.  
“Ngoku bendithetha eqongeni undivile ukuba khange ndiyalele ukuba ootitshala mabanxibe kanjani, kodwa okubalulekileyo yinkangeleko ekhatshwa sisidima nentembeko xa utitshala ephambi komntwana. Utitshala makohluke xa esiya emsebenzini, angafani naxa esiya elwandle eyokuzonwabisa,” kutsho uNtantala. 
 UNtantala uxelele intloko yesebe lezemfundo eMpuma Koloni uThemba Kojana, obezimase le nkomfa yeNaptosa, ukuba xa isebe linganootitshala abathe xhaxhe abaphantsi kweNaptosa, iingxaki ezambethe eli sebe zingayinto yezolo. 
 “Utitshala olilungu leNaptosa uyayazi ukuba phambi kokuba aye esitalatweni, xa kungavisiswana nomqashi, asiyonto ekuqalwa kuyo leyo – ifanele ukuba ibeyinto yokugqibela.  
“Ngaphezu koko ke, injongo yethu ephambili likamva lomntwana. Kwizikolo apho kukho amalungu eNaptosa aliqela, ufika kukho uzinzo ngenxa yendlela la malungu ethu aziphatha ngayo emsebenzini nangaphandle,” kutsho uNtantala. 
 Uthi kwiNaptosa, umbandela wokuba ukowuphi umbutho wezopolitiko asiyonto ephambili, into ephambili yimicimbi enxulumene nokuba usebenza njani utitshala esikolweni.  
“Lo nto ayithethi ukuba asinawo amakhaya ethu ezopolitiko, kodwa xa sidibene siyiNaptosa sithetha ngekamva lomntwana kwaneemeko abasebenza phantsi kwazo ootitshala. Kwankqu nesebe lezemfundo, kwilizwe loMzantsi Afrika jikelele, liyayazi ukuba asikhokelisi ipolitiki thina kwaNaptosa,” utshilo uNtantala. 
 UKojana uthi emva kokuba engene kwesi sikhundla sakhe ukhe wabamba indibano neNaptosa apho kwavunyelwana kwelokuba makubekho uzinzo kwizikolo zephondo.",Naptosa: Titshala jongeka njengekamva
"Emva kwemuzuzu engamashumi alithoba, iMamelodi Sundowns ithwaliswe isithsaba njengeentshatsheli zeTelkom Kockout zika-2019 emva kokubethwa iMaritzburg United ngamagowuli amabini kwelinye (2-1) emdlalweni obumhle eMoses Mabhida Stadium ngokuhlwa kwanamhlanje. Kokwesibini iSundowns iphakamisa iTelkom Cup kwisixeko saseThekwini. Ngonyaka ka-2015, iSundowns yavuthulula iKaizer Chiefs ngamagowuli amathathu kwelinye. Namhlanje iphinde yenza ezibukwayo. Iqhawe leSundowns ibe yifolosi eyingozi kakhulu efake amagowuli amabini emdlalweni wanamhlanje – uMauricio Offonso. Kuyiwe kwixesha lokuphumla iMaritzburg United ihamba phambili ngegowuli elinye elifakwe nguJudas Moseamedi – ongene phakathi kukaDenis Onyango noLebusa ngetshova walivalela emnatheni. 
Umdlalo weSundowns uye watshintsha emva kokufakwa kwegowuli kuyo – kodwa khange ikwazi ukufaka igowuli lokulinganisa ngenxa yabadlali beTeam of Choice ababevale mba emva kwisigaba sokuqala. Emva kwekhefu, iSundowns iye yazicacisa ukuba ingoompondozihlanjiwe ebholeni yaseMzantsi Afrika ngokuthi igubungele iMaritzburg United ebizilahlele nofele emdlalweni ebisilwela ukuphumelela iTelkom Cup okokuqala kwimbali yebhola yeli lizwe. Amagowuli amabini afakwe nguMauricio Offonso anike iSundowns impumelelo ebalulekileyo namhlanje eThekwini. UGaston Sirino, uHlompho Kekane no-Andile Jali ngabanye babadlali abathe banceda iDowns emdlalweni wanamhlanje. 
   
Maritzburg: Ofori, Morgan, Kunene, Mngonyama, De Reuck, Allie, Buchanan, Claasen, Shandu, Timm, Moseamedi. 
Amalalela: Mpandle, Sanoka, Jappie, Mekoa, Lea’alafa, Kutumela, Augusto. 
Sundowns:  Onyango, Langerman, Morena, Madisha, Jali, Kekana, Lebusa, Zwane, Mkhulise,  Sirino, Affonso. 
Amalalela: Mweene, Arendse, Lakay, Ngcongca, Makgalwa, Mabunda, Vilakazi.",IMamelodi Sundowns ziintshatsheli zeTelkom Knockout zika-2019!!
"Njengokuba amaqela amaninzi adlala kwi-Absa Premier Soccer League esathathe ikhefu emva kokusongwa kwesizini – yena uPitso Mosimane nabadlali beMamelodi Sundowns abaphumlanga ngenxa yemidlalo yeCaf Champions League.  
AmaSandawana amkela iqela laseTunisia eliyingozi, i-Esperance, kumdlalo weChampions League ngo’20:00 eLucas Moripe Stadium ngoLwesihlanu. 
 Ezi ntshatsheli zezwekazi le-Afrika ziya kulo mdlalo zinamandla emva kokuvuthulula i-AS Vita Club ngo’3-1 kwiveki ephelileyo enkundleni yayo eDemocratic Republic of Congo. 
IiBrazilians zithe ngcu kwindawo yokuqala kuGroup C – kodwa zinamanqaku amane ngokulinganayo ne-Esperance. Lo nto ithethe ukuthi la maqela omabini azakube efuna amanqaku amathathu. Emva kokudlula kwiVita kwiveki ephelileyo, iqela lakhe liqhwalela ngenxa yabadlali abathile abangakwazanga ukudlala, uPitso uya kulo mdlalo ukuzithemba kuphezulu.  
“Abanye abadlali kunokwenzeka ukuba bazidlalela igalufa bekwathatha nemifanekiso – kodwa thina siyazi apho siya khona. Sikhulile ngoku emva kokufumana amava kwimidlalo edlulileyo. Kunyanzelekile sifumane amanqaku amathathu ekhaya ngoba sincwase amanqaku amane kubo,” utshilo uJingles. 
Nakubeni iSundowns engafumenanga nto kwisizini yePSL edlulileyo – kodwa umqeqeshi uyiqhwabele izandla ngokusebenza kakuhle kwimidlalo yeCaf. 
Kwelinye icala, iSuperSport United idibana neTP Mazembe kumdlalo weCaf Confederation Cup kaGroup D ngo’14:30 eLubumbashi ngeCawe.  
UKaitano Tembo nguye ozakutsala imikhala njengokuba uStuart Baxter ejonge imiba yeBafana Bafana.  
KuGroup B, iPlatinum Stars izakuzama ukubuyisa isidima sayo ngale mpelaveki xa idibana neSfaxien kumdlalo ozakube useTunisia ngeCawe emva kokubethwa yiMbabane Swallows ngo’4-2 kwiveki ephelileyo. 
pedro.mapelo@inl.co.za",UPitso ufuna impumelelo kwiChamps League
"Nangona izinto zingayihambeli kakuhle iChippa United kule sizini – kodwa abalandeli bayo bayixhasa ngokupheleleyo. I’solezwe lesiXhosa lincokole nomnye onethemba lokuba iChippa izakusinda ezembeni futhi iqhube kakuhle kwiNedbank Cup. 
Pedro Mapelo: Bhota Mhlekazi, unjani? 
Umlandeli: Molo Bhuti, kuhle unjani wena? 
PM: Kuhle nakum. UBhuti lo ngubani kanye kanye? 
Umlandeli: Igama lam ndinguLubabalo Oliphant. Ngokokuhlala ndilapha kwaNobuhle, eTinarha. Ndingumlandeli weChippa United. 
PM: Kuhle ke Bhuti. Umtshato wakho neChippa United waqala nini? 
Lubabalo Oliphant: HeyLe nto yaqala ngo’2013, ngoko ndandingumlandeli weKaizer Chiefs. Ndandimane ndisiya ebaleni ndiyokubukela iChippa, ngo’2014 ndadibana noKhayalethu Tu – uyinkokheli yabalandeli kule ndawo yethu. Wandibhalisa njengomlandeli weChippa. Ndalibala ngeChiefs, ngoku ndiyiChippa qha. 
PM: Yintoni ongasoze uyilibale ngeMamelodi Sundowns? 
LO: EyiiiEmva kokuba iChippa United yabuyela kwiPSL ngo’2010, ukufumana indawo yesithandathu kwisizini ephelileyo yeyona nto endingasoze ndiyilibale. Nokubethwa yiMamelodi Sundowns kumdlalo weMTN 8 yenye yezinto eyandikhathazayo. Ndandisebaleni nomhlobo wam sivuma ingoma ethi: “Khawuvume moya wam. Kodwa sabethwa ekugqibeleni. 
PM: IChippa United iqhuba kakuhle kwiNedbank kubi kodwa kwiPSL, uthini ngalo nto? 
LO: Yeyi.Siqhuba kakuhle kwiNedbank Cup, siyazidla ngalo nto. Besingaqhubi kakuhle ngaphambili – kodwa ukufika kukaDan Malesela kuzitshintshile izinto. Siyaya eThekwini. Kuhle ngoba sidlalela ekhaya kumdlalo ozayo, kunyanzelekile siyibethe iSuperSport United kulo mdlalo. UThixo uzakusinceda kwiPremier League, ndinalo ithemba; izinto ziza kuguquka kule midlalo izayo. 
PM: Ngubani umdlali omthandayo? 
LO: NguBongani Kama. Waqala ukudlala ibhola apha phambi kwam eTinarha. Ukhule edlala kwiindawo zaseTinarha, ndimazi kakhulu.",Oliphant: UThixo uzakusinceda kwiLeague
"Emva kobumnyama, kuyakhanya, oku kucace kakuhle kwiziganeko zakutshanje kulowo wayesakuba ngumphathiswa wesebe lezimali uNhlanhla Nene nothe wanikwa isidanga sobugqirha kwiMangosuthu University of Technology izolo.  
Ukunikwa kwakhe esi sidanga uNene kuza emva kokuba esandula kufumana isikhundla kwibhodi elawulayo kwinkampani iAllan Gray.  
UNene uphuma kwixesha ebelimnyama kubomi bakhe emva kokugxothwa njengomphathiswa wesebe lezimali ngumongameli uJacob Zuma. Emva kokushiya kwakhe njengelungu lepalamente lombutho we-ANC kwabakho iingxelo zokuba uzakuthatha isikhundla kwiBrics Bank. 
La yunivesithi ithi, ibineenjongo zokunika lo kaNene isidanga sobugqirha kwangaphambi kokuba akhutshwe esikhundleni sakhe nje- ngomphathiswa wesebe lezimali. 
Le ngxelo ithi, esi sidanga sobugqirha kukunika imbeko kwiinzame zikaNene zokuqinisa imeko yezimali zeli ngamaxesha anzima, lo gama ebekwakhusela iinkampani zikarhulumente eziphantsi koxinzelelo ngenxa yobuqhophololo.  
Ukanti othethe egameni lenkampani yakwa-Allan Gray uIan Liddle uthi, amava kaNene kulawulo lezimali nakulawulo lemicimbi yoluntu atsale umdla wabo. 
 “Siyavuya kakhulu ukuba nomntu ofana noNene kwibhodi yethu, kwaye siyavuya ukufumana ukuba ukwamnkele ukutyunjwa kwakhe,” utshilo uLiddle. 
Ojongene nezimali kumbutho weDA, uDavid Maynier unqwenelele uNene impumelelo kumsebenzi wakhe kula nkampani.  
“Iyothusa kakhulu indlela athe waphathwa ngayo lo kaNene nguJacob Zuma kunye nombutho we-ANC,” utshilo uMaynier.  
Ukugxothwa kukaNene kubangele ingxoxo eninzi kakhulu kwabezopolitiko nakweminye imikhakha yentlalo kweli loMzantsi. 
Konke oku kubangele ukuba kutyunjwe uDes Van Rooyen njengomphathiswa wezimali iintsuku ezimbalwa kakhulu, kwaza kamva kwabuyiselwa uPravin Gordhan emva koxinzelelo olathi labekwa kuZuma ngabezopolitiko.",Unikwe isidanga sobugqirha uNene
"Ithe tshwa phakathi kwikona ezolileyo yempuma yeFreystata, kufutshane nomda waseLesotho.  
Rhoqo ngonyaka, ngamawaka abantu abajolisa imibombo kwindawana yaseMooderpoort ngaphandle kweLadybrand, eFreystata, ukuyokunika imbeko, kwaye beyokucela uncedo kumprofetikazi wabeSotho – uMantsopa.  
Bakhanyisa amakhandlela engcwabeni lakhe, kumqolomba apho wayeqhubela khona iiseshoni zempiliso, bethabatha amanzi – nto leyo kuthiwa inempiliso – kumthombo uMantsopa wayesikha khona amanzi.  
UMantsopa wayengumnqa kuba waphila iinkulungwane ezintathu zeminyaka – kuba wazalwa ngonyaka ka1795 waze wabhubha ngonyaka ka1906 kwindawo yaseMoordepoort.  
Waye waziwa njengomntu owanikwa isiphiwo sokuprofeta, nto leyo kuthiwa yayicaphukisa ikumkani yabeSotho uMoshoeshoe, nowamthintela ebuKumkanini bakhe, mhlawumbi esoyikisela ungenelelo lwakhe.  
Emva kokubaleka umsindo kaMoshoeshoe, uMantsopa waya kuhlala kwindawo eyayenziwe yiNkonzo yamaTshetshi ngo1865 njengendawo yokwenza umsebenzi wobizo lwakhe kwiphondo laseFreystata nasebumelwaneni baseLesotho.  
AmaTshetshi eSt Augustine’s Missions bambhabhatiza ngegama lakhe lobuKristu uAnna ngo1871 kodwa, okunikisa umdla, wadibanisa inkolo yakhe yobuKrestu nonxulumano lwakhe nezinyanya.  
Uninzi yayingabantu ababezokufuna ukuphiliswa nguye. Kude kube namhla oku, iindwendwe zixhela iibhokhwe kwaye zikhanyise amakhandlela kule ndawo, ixesha elininzi befuna uncedo ngakwiintsapho zabo okanye iingxaki ezithile zemisebenzi.  
Kwiqonga elikule ntaba, nalapho wayesenza khona imisebenzi yakhe yempiliso, kukho iileta ezishiywa zindwendwe zakhe zale mihla. Imihla ngemihla, abo bajongene nale ndawo, basusa ezi leta kwaye bazitshabalalise, kungenjalo ziye zipakishane.  
Kwezi ndawo uMantsopa wayehlala kuzo ngase-St Augustines, zaziwa njengeModderpoort Sacred Sites, kwaye kukho ithemba lokuba iyakuze ibhengezwe njengeWorld Heritage.  
Kwezi ndawo kukho ingcwaba lakhe, neliphakathi kwamangcwaba woonyawontle nabazalwane, ndawonye namalungu engingqi yamaTshetshi.  
Imisebenzi yale ndawo isaqhuba, kodwa kule mihla, ezinye zeendawo ezilapha ziqeshise kwinkampani yabucala njengekhaya leendwendwe.",Indawo yomprofetikazi itsala iindwendwe eFreystata!
"Unephupha lokuba yintshatsheli yehlabethi uLuyanda Ntwanambi.  
Eli gatyana lothuse umzi emva kokutywatyusha uFikile Mlonyeni emlweni ubutakisa iintlantsi eOrient Theatre kwimpelaveki ephelileyo kwitumente ebiququzelelwe yiRumble Africa Promotions.  
Impumelelo kaNtwanambi, 20, iqinisekise ukuba ugoduka nentshinga yeWBO Afrika yodidi lwempukane. UNtwanambi uthi unephupha lokuba yintshatsheli ngeny’imini. 
 “Sonke siziimbethimanqindi sinephupha lokuba ziintshatsheli zehlabathi. Nam ngenye imini ndinephupha lokuba yintshatsheli yehlabathi,” utshilo uNtwanambi. 
Ephefumla ngemphumelelo yakhe emva komlo obuphathi kwakhe noMlonyeni.  
UNtwanambi uthe: “Ngowona mlo obunzima endakhe ndawulwa lo. Ndibulela iqela lam labaqeqeshi ngokuqinisekisa ukuba ndize kuwo ndiwulungiselele. Ndibulela nabalandeli abame nam ukusuka ekuqaleni komlo ukuyotsho ekugqibeleni.” 
 OkaNtwanambi uthi kuninzi ekufuneka ekulungisile emdlalweni wakhe nangona ephumelele. “Ewe, ndiwuphumelele umlo, kodwa kuninzi ekufuneka ndikulungisile. Phakathi emlweni ndiye ndaziyeka izinto ebezindisebenzela. Iye yandichana lo nto kumjikelo wesithandathu.” 
Ezinye iziphumo zetumente: UShavkat Rakhimov utshabalalise amathuba ka-Azinga Fuzile okulwela intshinga yehlabathi, emva kokumlalisa ngophotho kumjikelo wesibhozo.  
Impumelelo kaRakhimov waseTajikistani, kodwa ozinze eRussia uza kungquzulana nentshatsheli yeIBF yehlabathi, kudidi lweJunior Lighweight, uTevin Farmer, ungaphelanga lo nyaka.  
Ibikokuqala ephulukana nomlo uFuzile, ngelixa ephume esaligcinile irekhodi lokungabethwa uRakhimov. Omabini la matyendyana anemilo elishumi elinesihlanu. 
URonald Malindi uyikhusele ngempumelelo intshinga yakhe yoMzantsi Africa yodidi lweNtambanani emva kokubetha uMichael Daries ngamanqaku. Yena uAyabonga Sonjica ugoduke exwaye intshinga yoMzantsi Afrika yodidi lweJunior Featherweight emva kokubetha uInnocent Mantengu ngamanqaku.  
USiphosethu Mvula umke eyintshatsheli yeIBF Afrika yodidi lweLightweight emva kokutya uMichael Mokoena ngamanqaku.  
UKhanyile Bulana naye umke neyakhe intshinga yeIBF Afrika emva kokubetha uPhila Mpontshane ngamanqaku.",ULuyanda ufuna intshinga yehlabathi
"Kulindeleke kume yonke into eBhayi ngale njikalanga yanamhlanje njengokuba kukho umdlalo omkhulu webhola ekhatywayo.  IiChilli Boys zamkela Amakhosi kumdlalo we-Absa Premier Soccer League ngo’18:00 eNelson Mandela Bay Stadium.    Lo mdlalo ubaluleke kakhulu kuwo omabini la maqela – kwaye iChippa United izimisele ukusebenzisa wona ukuze ibuyise isingqi sayo ebiqale ngaso le sizini ka’2016/17.    Kwimidlalo esibhozo, iChippa United, ayiphumelelanga nomye umdlalo – lo nto ayimonwabisanga umqeqeshi wayo uDan Malesela.  UMalesela ukhala ngamathuba angasetyenziswa kakhuhle ngabadlali bakhe emidlalweni – kodwa kulo umdlalo uthi uqinisekile ngokuguquka kwezinto.    “Ngoku ingqondo zethu sizibethelele kulo mdlalo wethu neKaizer Chiefs,” utsho uMalesela kumajelo endaba.     Idabi phakathi kwala maqela lizakubanzima ngoba nayo iChiefs iphantsi koxinizelelo olumandla ngenxa yokunqaba kweziphumo ezincomekayo kwimidlalo emihlanu yonke edlulileyo. USteve Komphela uze eBhayi efuna amanqaku apheleleyo ukuze acuthe umsantsa ovulekayo phakathi kweqela lakhe nalawo aphala phambili kwiPSL.   IiChilli Boys ziya kulo mdlalo zijingxela emva kokonzakalelwa ngabadlali abaphambili.  “Kunyanzelekile senze utshintsho ngenxa yabadlali bethu abonzakeleyo. Kukho izinto ezibalulekileyo esizifundileyo kumdlalo wethu ogqithileyo. Kodwa nalo umdlalo awahlukanga kulowa besiwudlala neMaritzburg United phakathi evekini,” utsho Umalesela.    Lo mqeqeshi, ozibalule kwiPSL ngokudlalisa iqela lakhe ibhola enomahluko nebukelekayo kunamanye amaqela, uyakuqonda ukubaluleka kokufumana amanqaku apheleleyo kulo mdlalo. Uthi namhlanje ibali lokuphoswa kwamathuba ngabadlali bakhe liyaphela.    “Besithetha into enye ngoLwesibini odlulileyo – kodwa kulo umdlalo kuyanyanzeleka izinto ziguquke. Amanye amaqela anesimbo sokuhlala emva xa edlala nathi, ndinethemba iChiefs ayizukuyenza lo nto. Liqela elithanda ukuwuthathela kulo umdlalo noko amaxesha amaninzi. Nayo iza apha kuba ifuna ukuphumelela,” utshilo uDan Dance.    
 
  
Kulindeleke kume yonke into eBhayi ngale njikalanga yanamhlanje njengokuba kukho umdlalo omkhulu webhola ekhatywayo.  
IiChilli Boys zamkela Amakhosi kumdlalo we-Absa Premier Soccer League ngo’18:00 eNelson Mandela Bay Stadium.  
  
Lo mdlalo ubaluleke kakhulu kuwo omabini la maqela – kwaye iChippa United izimisele ukusebenzisa wona ukuze ibuyise isingqi sayo ebiqale ngaso le sizini ka’2016/17.  
  
Kwimidlalo esibhozo, iChippa United, ayiphumelelanga nomye umdlalo – lo nto ayimonwabisanga umqeqeshi wayo uDan Malesela.  
UMalesela ukhala ngamathuba angasetyenziswa kakhuhle ngabadlali bakhe emidlalweni – kodwa kulo umdlalo uthi uqinisekile ngokuguquka kwezinto.  
  
“Ngoku ingqondo zethu sizibethelele kulo mdlalo wethu neKaizer Chiefs,” utsho uMalesela kumajelo endaba. 
  
  
Idabi phakathi kwala maqela lizakubanzima ngoba nayo iChiefs iphantsi koxinizelelo olumandla ngenxa yokunqaba kweziphumo ezincomekayo kwimidlalo emihlanu yonke edlulileyo. USteve Komphela uze eBhayi efuna amanqaku apheleleyo ukuze acuthe umsantsa ovulekayo phakathi kweqela lakhe nalawo aphala phambili kwiPSL. 
  
IiChilli Boys ziya kulo mdlalo zijingxela emva kokonzakalelwa ngabadlali abaphambili.  
“Kunyanzelekile senze utshintsho ngenxa yabadlali bethu abonzakeleyo. Kukho izinto ezibalulekileyo esizifundileyo kumdlalo wethu ogqithileyo. Kodwa nalo umdlalo awahlukanga kulowa besiwudlala neMaritzburg United phakathi evekini,” utsho Umalesela.  
  
Lo mqeqeshi, ozibalule kwiPSL ngokudlalisa iqela lakhe ibhola enomahluko nebukelekayo kunamanye amaqela, uyakuqonda ukubaluleka kokufumana amanqaku apheleleyo kulo mdlalo. Uthi namhlanje ibali lokuphoswa kwamathuba ngabadlali bakhe liyaphela.  
  
“Besithetha into enye ngoLwesibini odlulileyo – kodwa kulo umdlalo kuyanyanzeleka izinto ziguquke. Amanye amaqela anesimbo sokuhlala emva xa edlala nathi, ndinethemba iChiefs ayizukuyenza lo nto. Liqela elithanda ukuwuthathela kulo umdlalo noko amaxesha amaninzi. Nayo iza apha kuba ifuna ukuphumelela,” utshilo uDan Dance.",Umqeqeshi weChippa United uyifungele iChiefs!
"Izinto ziza kutshintsha kumdlalo wovavanyo olandelayo ophakathi kweSpringbok neFrance.  
Kodwa okuhle nokubalulekileyo kukuba uMzantsi Afrika uya kulo mdlalo uzithembile futhi ukulungele ukulungisa zonke iimpazamo ezithe zavela kumdlalo odlulileyo.  
Amabhoko-bhoko abethe iFrance ngo’37-14 kumdlalo wokuqala eLoftus. Lowo ibingumdlalo wokuqala emva kokuqhuba kakubi kweqela lika-Allister Coetzee kunyaka ophelileyo. Amabhoko-bhoko azakungquzulana neFrance kumdlalo wovavanyo ozakube useThekwini ngenjikalanga ngoMgqibelo. 
 Ukapteni weBoks, uWarren Whiteley, uwamkele umsebenzi owenziwe liqela lakhe – kodwa uyazazi izinto ezifuna ingqwalasela phambi kwalo mdlalo.  
“Zisoloko zikhona izinto ezifuna ukulungiswa qho emva komdlalo. Siwuphumelele umdlalo – kodwa umdlalo wethu ubungagqibelelanga,” utshilo uWhiteley obeqala ukukhokela iqela lesizwe kwiveki ephelileyo. 
Kulo mdlalo, iBoks kulindeleke icuthe iimpazamo ezenze eLoftus.",Azithembile aMabhoko-bhoko
"IGQALA lomzabalazo, inkcuba-buchopho, isifundiswa kwanengcali yembali umama uPriscilla Phyllis Nogqaza Ntantala-Jordan ubhubhele eMelika ngeCawe. 
UNtantala-Jordan, obekwikhabatiso lobuNjingalwazi, wazalwa ngomhla wesixhenxe kweyoMqungu ngonyaka ka1920 ezalelwa kwilali iTyekelebende eDutywa. Esi sifundiswa sizalwa ngutata uNdabakayise George Ntantala kwakunye nomama * -Ida. 
Kumtshato wakhe wokuqala no-Ida, uGeorge uzele amawele uAgrinette Nozizwe noMakhaya kwakunye no-Elliott Carlson Mzolisa, Theodora Granny, Evelyn Nonkululeko (Somhlophe), Ethel Ruth (Ntangashe) noPriscilla Phyllis Nogqaza. 
Kumtshato wesibini no-Edwina, uGeorge uzele uTempleton Mzukisi (TM), Kho, Mpendulo, Nokhwezi, Lindiwe, Zwelebhunga, Khazeka, Noyose noLindinkosi. 
Njengaso nasiphi na isifundiswa selo xesha, uNtantala-Jordan ufunde eHealdtown eBhofolo phambi kokuya kufunda kwiYunivesithi iFort Hare eDikeni ngo1935, emva kokufumana ibhasari kwipalamente yephandle elalisaya kwaziwa njengeTranskei. Amabanga akhe aphantsi uwenze eDuff Mission kwilali yakuBomela eDutywa. EFort Hare kulapho lo mama wadibana khona nendoda yakhe uNjingalwazi Archibald Campbell (AC) Jordan. 
Yena no-AC batshate ngo1940, kumtshato owawumkhulu eTyekelebende eDutywa kwakunye naseMbokothwane kuTsolo. Ikwanguloo nyaka ka1940 apho * -AC wathi wabhala incwadi ethi “Ingqumbo Yeminyanya” ncwadi leyo yaguqulelwa kwisiNgesi nguNtantala-Jordan ngo1980 phantsi kwesihloko esithi “The Wrath of the Ancestors”. 
Igqala le-ANC uPallo Jordan ngomnye wabantwana bakaNtantala-Jordan no-AC. 
Kwincwadi yakhe ebalisa ngobomi bakhe ethi “A Life’s Mosaic” uNtantala-Jordan ubalisa ngelithi wazibandakanya nomzabalazo ngenxa yokufuna ukulwela amalungelo oluntu, ingakumbi oomama. 
Ilungu losapho uNkosiphendule Ntantala, ongunyana kaLindinkosi, uthi iindaba zokunduluka kukaMam’ uPhyllis uzive ngokuhlwa ngeCawe. “Siziva sibuhlungu kakhulu kweli khaya ukushiywa sisisele senyathi esifana naye, umntu obenolwazi oluphangaleleyo ngembali yelizwe loMzantsi Afrika. Ibisele inguye omdala kubantwana bakaGeorge,” kutsho uNkosiphendule. 
Umbutho iANC nawo wenze amazwi ovelwano kusapho lakwaNtantala-Jordan. “Ukubhubha kukaMam’ uNtantala-Jordan kugulule uMzantsi Afrika nehlabathi ingqondo ephangaleleyo nekhawulezayo ukucinga. Siphulukene nentshatsheli ebisilwela amalungelo oomama baseAfrika,” kutsho iANC. 
UNtantala-Jordan uhlohle isiNgesi nezifundo zembali eWayne State University eMelika.  
Noxa nje kungekacaci ukuba uzakungcwatyelwa phi, amarhe ngawokuba uzakubekwa ecaleni komyeni wakhe * -AC owangcwatyelwa eMelika ngo1968. Lala ngoxolo MamSukwini, Lawu, Chwama, Tik’ ayivumani nepokotho. 
sithandiwe.velaphi@inl.co.za",UMam’ uPhyllis ubhubhele eMelika
"Sonke siyafuna ukuba nemizimba emihle nebukekayo ukufika kwehlobo, kwaye sifuna ukuba nomzimba osempilweni nokuba namandla okwenza umsebenzi wethu ngendlela efanelekileyo.  
Kodwa, nangona sineminqweno emihle ngemizimba yethu, kunzima kwisininzi sethu ukuba siyilondoloze kakuhle ukuze sifumane iziphumo ezihle. Uninzi lwexesha sitya ukutya okutyebisayo, size singawenzi umthambo wemihla ngemihla, emva koko sichithe ixesha elininzi sihleli phantsi.  
Kangangento yokuba, izifundo zibonisa ukuba lingaphezulu kwe 57% eMzantsi Afrika inani labantu abaphila ubomi ngaphandle kokwenza imithambo, kwaye lo nto yenyusa izinga labantu abatyebe ngokugqithiseleyo. Kwaye ngokokutsho kwezifundo ezenziwe yiWorld Health Organisation, uMzantsi Afrika lelona lizwe linabantu abonqenayo emhlabeni jikelele. Ngoko ke, umbuzo mnye ngulo, ubani angawufezekisa njani umnqweno wokuba nomzimba omhle nosempilweni? Ingcebiso eqhelekileyo, nefumaneka kumaziko ezempilo kukuba wonk’ubani umele enze umthambo yonke imihla, kwaye kubalulekile ukushukumisa umzimba. 
 Ngoba? Okokuqaqla, ukwenza umthambo nokushukumisa umzimba yonke imihla kugcina umzimba usempilweni ngoba kuqinisa amajoni omzimba. Okungakumbi, ukwenza umthambo kuthumela umoya ococekileyo kwimiphunga nakwizisele zomzimba ngokuthi ubalekise igazi, kwaye oku kuphumela ekubeni umzimba ukhuseleke kwizifo ezininzi.  
Okwesibini, ukwenza umthambo imihla ngemihla kuwumilisa kakuhle umzimba, ukwazi ukubukeka, aze nomnikazi wawo azingce ngawo. Kwaye ngenxa yokuba umthambo ubalekisa igazi, oku kunceda ekugcineni umzimba ushushu ebusika, kuze kugxothe neengqele eziqhelekileyo. Ngaphezu koko, ukwenza umthambo kukhusela nakwezinye izifo ezifana neswekile, isifo sentliziyo, imihlaza ethile kunye nestroke. Yiyo lo nto abantu abenza umthambo imihla ngemihla bengafane bagule.  
IINGCEBISO NGOKWENZA UMTHAMBO EBUSIKA  
Ngoko ke, kuyabonakala ukuba ukwenza umthambo ebusika kunengenelo ezininzi. Kodwa ke, mhlawumbi uyazibuza ukuba, ndingakwazi njani ukwenza umthambo ebusika kubanda kangaka? 
 Nazi iingcebiso ezimbalwa ezizakukhuthaza ukuba ube nomdla wokwenza umthambo kobu busika, wenzele nokuba ube nomzimba omhle nobukekayo xa kufike ihlobo.  
Ngoba lona lizakufika kungekudala. Kwaye, uzakufuna ukunxiba izigcebhezana noo shoti bakho ungenaxhala lokufihla umkhaba neenyama ezityebileyo.  
Nanga ke amacebiso angakunceda:  
Nxiba Shushu: Eyona nto yenza abantu ukuba bonqene ukwenza umthambo ebusika kukoyika ingqele nokugodola. Yiyo lo nto kubalulekile ukuba woleke impahla eshushu xa uzakwenza umthambo, ugqume iindawo ezigodolayo njengee ndlebe, iingalo, izandla kunye nemilenze. Ukuba unxibe shushu, uzakukwazi ukonwabela ukwenza umthambo, kwaye uzakube uloyisile utshaba lokuqala lokonqena. 
 Zishushubeze: Kubalulekile ukuba uqale wolule umzimba ngaphambi kokuba wenze umthambo. Oku kukunceda ekubeni ushushubeze amalungu omzimba, kwaye kuvusa nengqondo yakho kuyilungiselele ukwenza umthambo.  
Sela Amanzi: Xa usenza umthambo uye ubile, okuthetha ukuba umzimba uye ulahlekelwe ngamanzi. Ngoko ke, kubalulekile ukusela amanzi emva kokuba wenze umthambo, kangangentokuba, amaziko ezempilo acebisa ukuba wonk’ubani umele asele iilitha ezimbini zamanzi ngosuku ukuze ube sempilweni. Kwaye, ukusela amanzi kukhusela ukuba ungophuki okanye ukruneke, ngoba amanzi agcina amathambo ethambile, kuze kube nzima kengoku ukuba ophuke xa usenza umthambo.  
Zonwabise! : Lenze libe nomdla ixesha lokwenza umthambo ngokuthi udlale umculo owuthandayo uze uhlale uzikhumbuza ngosukelo lwakho ofuna ukufikelela kulo. Oku kuzakukhuthaza ukuba uzinikezele nangakumbi. Kodwa eyona nto ikhuthazayo kukubona iziphumo ezihle zokwenza umthambo rhoqo, ezifana nokuba uzive unamandla nomdla ngobomi, nokuthi ube nempilo entle ukhuthazeke ebomini.  
Ngaphezu koko, uzakukwazi ukuqhayisela oogxa bakho xa kufike ihlobo, ngoba njengokuba kusitshiwo, imizimba yasehlotyeni isetyenzelwa ebusika. Ngoko ke, yiba kwiqela labantu abazakuba nehlobo elimnandi nelonwabisayo ngokuthi uwukhathalele umzimba wakho wenze umthambo rhoqo kobu busika!  
Okokugqibela, ukuba ufuna ukwazi ukuba zeziphi intlobo zomthambo onokuzenza ebusika, buya kwakhona kwiphepha elilandelayo kwiveki ezayo, apho sizakube sicebisa ngeendlela zokwenza umthambo ezilula nezenza umdla ngoba zizakunika imiphumo oyifunayo ngexesha elililo.",Ukwenza imithambo ebusika
"Ngumyinge wabantu abalishumi elinesixhenxe kwikhulu (17%) kuphela kweli loMzantsi Afrika abayinxalenye yombutho olungiselela ezonyango okanye ingxowamali yezempilo.  
Oku kuthetha ukuba uninzi lwabemi beli baxhomekeke kwizibhedlele neekliniki zikawonkewonke eziphantsi koxinizelelo ngumthamo wabo badinga iinkonzo zempilo.  
Phaya koka1978 oogqirha abamnyama abangama38 badibanisa iintloko ngeenjongo zokuqala umbutho olungiselela ezonyango – iMedical Aid ngelamakhumsha. Kwezo ntsuku zocalucalulo abantsundu babengavumelekanga ukuba bangene kwizibhedlele zabamhlophe kwaye babengakwazi nokufundela ukuba ngoogqirha; yayiyiYunivesithi yaseNatala kuphela eyayisamkela abantsundu ngoko.  
Ezonyango yayingeyonto ekulula ukungena nokuxhamla kuyo kubantu abantsundu, ngelo xesha uninzi lwabemi beli yayingabantu abantsundu (80%) kwaye bona babengenaso nesibonelelo sezonyango.  
Kulapho ke kwaqalwa ingxowa yezonyango eyaziwa njengeSizwe Medical Fund. Le mbumba yoogqirha yaqala njengeKwacha Group, eyatshintsha yayiSechaba Medical Solutions esaqhuba kunanamhlanje.  
Phantsi kweSechaba bayila iSizwe Medical Aid bathenga isakhiwo edolophini eRhawutini baze bazivulela ikliniki yabo yokuqala yabucala eSoweto (iLesedi Clinic) ngo1984.  
Isigqeba solawulo ngoko yayingoogqirha Nthato Motlana, P Mokgesi, P B Loots, A J Kgomo, A Tlakula nooMnu Godfrey Pitje. Bathetha namashishini aqesha abantu abantsundu afana nooBarlow Rand Group, Iscor, PUTCO neenkampani zeentsimbi nemigodi.  
EMpuma Koloni bathetha nabakwaVW eTinarha. Iinjongo zabo yayikukubona abantsundu bexhamla kwizibonelelo zonyango. Kulo nyaka abakwaSizwe bagqiba unyaka wamashumi amane ananye basekwayo kwaye banamalungu aqikelelwa kuma-47 000 kuMzantsi Afrika; ama-12 000 wabo aseMpuma Koloni. 
 Linani eliphantsi eli xa ulithelekisa neleDiscovery Health enamalungu akwi-2.7 yezigidi zabantu, ilandelwe nguBonitas ona-348 088 noMomentum ona-150 000 yamalungu. Nangona kunjalo abakwaSizwe nabo bathi bayayenza ingeniso kwaye banemali engangeR1.2 bhiliyoni ehleli bucala.  
Nangona kunjalo, igama leSizwe ayilogama lixhaphake kakhulu nelaziwayo. Iinkampani zikhokelisa ezithile kunezinye kwaye isengumngeni ekufuneka abakwaSizwe bewusabele.  
Naxa uchwethechwetheza iinkampani ezibonelela ngezonyango kumnatha wonxibelelwano uye ufumanise ukuba kuqale kuthi gqi ooBonitas, Discovery, Resolution Health, Momentum, nooMediShield. Njani? Ekubeni iSizwe iyenye yezona kudala zikhona kweli kodwa yogqithwa nanguDiscovery Health oqale ngo1992?  
Kule veki iphelileyo, eBhayi, sifumane ithuba lokuhlala phantsi noVuyiswa Majova owenza iintengiso zeSizwe phantsi kweSechaba Medical Solutions noMzwandile Katsha ongumanejala kaSizwe eMpuma Koloni.  
“Kulo nyaka uphelileyo besigqiba iminyaka engama-40 kwaye ndingathi besizole kakhulu apha kwiSizwe; sicinga ukuba kuba abazali bethu nabanye abantu abantsundu besazi kwakudala bakuza kuthi. Kanti akunjalo!” uphendule watsho uMajova xeshikweni sifuna ukwazi ukuba bebezifihle phi yonke le minyaka. 
 “Enye into thina siyingxowa elungiselela ezonyango; egxila kakhulu kwezempilo, asizi namaqhinga, sijonge ukubhatalela impilo yelungu qha. Nantso eyona nto siyithengisayo. Kodwa ke sibonile ukuba makhe sizazise kwakho kwaye sizimanye nabo noosaziwayo. Sinamalungu afana nooAKA, Nomzamo Mbatha noDJ Tira abasincedisayo ekusaziseni ebantwini ngoku.”  
Njengombutho olungiselela ezonyango, iSizwe, kufuneka ilondoloze iinzuzo zeenkonzo zezempilo, eziquka umyolelo wowona mlinganiselo mncinci weemfuno zomntu zeenkonzo zezempilo. Nayo ithengisa iindidi ngeendidi zeenkqubo zeenzuzo ezixhomekeke kwiimfuno zeenkonzo zezempilo zomntu.  
UKatsha wongeze ngelithi banezi ndidi:  
– Gomomo Care: eyona ifikelelekayo nebhatalela oko ukudingayo kuphela  
– Hospital Care: uye ukwazi nokonga imali yamayeza nezinye izinto ecaleni kule  
– Primary Care: iyafikeleleka kwaye ungangeniswa nakwesiphi na isibhedlele sabucala kwaye uye nakoogqirha babucala  
– Affordable Care: iyafikeleleka kwaye neentsapho zingazuza kuyo, ikwajonga neendidi ngeendidi zezigulo  
– Full Benefit: ngumanqanqa wabo obonelela konke okubandakanya impilo yomntu. 
“Sithengisa ezempilo thina! Nantoni na ingezeka ebomini bakho kwaye kufuneka uzikhusele ngokubanaso isibonelelo sezonyango esifana neSizwe. Asibe sikusa ngapha nangapha, sibhatalela impilo yakho. Siyababona abantu bebuya kwezinye, bekhala ngamaxabiso nokungaxhamli ngokupheleleyo kwiinzuzo ezithenjiswa zezinye. Sithi buyelani ekhaya bantu bakuthi, iSizwe likhaya lezempilo labantsundu!” uvale ngelo uMajova.  
Okwangoku iSizwe ikumaphondo asixhenxe; eMpuma Koloni ifumaneka eBhayi ku 041 402 9600 ukanti eNtshona Koloni bafumaneka eKapa ku 021 402 9600.","“Buyelani ekhaya!” – isibonelelo sezonyango, iSizwe, ibongoza kwabantsundu"
"YILWA ISWEKILE  
·Iimpawu zesifo seswekile ziquka ukufuna ukuya kuchama rhoqo, unxano olungamandla, ukuhlala urhalela ukutya, ukuphulukana nomzimba wakho wesiqhelo, ukuziva udiniwe, ukudideka kwengqondo, urhatyazo emehlweni, ukuphola kade kwesilonda onaso, ukurhawuzelelwa, ingakumbi ngakumalungu asese.  
· Abantu abangaphezulu kwiminyaka ekumashumi amane anesihlanu (45), bayakhuthazwa ukuba bahlolise iswekile yabo rhoqo kwiminyaka emithathu ubuncinane. Yitya ngokusempilweni  
·Ukutya okusempilweni okunemifuno neziqhamo ezininzi, ukunciphisa izinto ezineswekile eyongezelelweyo kwakunye namafutha angekho mpilweni, kungaluncedo ukuthintela udidi lwesibini (type 2) lwesifo seswekile, kwaye oku kuyanceda ekulawuleni esi sifo. Hlala udlamkile  
· Ukuthintela udidi lwesibini lwesifo seswekile kwaye ulawule esi simo, zama ukuzilolonga into ekwimizuzu engama-30 kwiintsuku zeveki. Musa ukutshaya  
· Ukutshaya kunye neswekile kudala iziphumo ezinobungozi, oku kuye konakalise imithambo ehambisa igazi, ze konyuse umngcipheko wesifo sentliziyo. Landela umyalelo wezonyango  
· Ukongeza kokokuphila kukhethekileyo, kukuthabatha loo machiza uwanikiweyo ngugqirha kwaye uzame ukulawula ezinye izigulo ukuze uphephe ezinye iingxaki ezingadaleka.  
Amanani aphezulu wabantu abaphila nesifo seswekile, ngokunjalo nokwenyuka kokungena kwamatyala amatsha wesi sifo, kuzoba umfanekiso oyinkxalabo kwinkonzo yezonyango, kumalungu wokuhlala kwakunye nakubemi boMzantsi Afrika jikeleles.  
Iinkcukacha-manani zibonisa ukuba baqikelelwa kwizigidi ezibini abantu abaphila nesifo seswekile kweli lizwe, uninzi kubo luphakathi kweminyaka engama-20 nama-79, kwaye iindlela zabo zokuphila kuthiwa zizo ezikhokelele ekuqaleni kwesifo seswekile.  
Abe- International Diabetes Federation bathi inani labantu abanesifo seswekile lithe gqolo ukukhula minyaka le. 
 “Oku kukhula kwesifo seswekile koyanyaniswa nokukhawuleza kokutshintsha kwezentlalo, ukukhula ngokweminyaka, ukukhula kwentlalo yasezidolophini, ukutya okungekho sempilweni nokungalolongi umzimba,” utshilo lo mfela-ndawonye.  
Isebe lezempilo lithe ukutshaba kunye neengxaki ezininzi ezenziwa sisifo seswekile kungathinteleka. Ukuqinisekisa ukuba oku kwenzeka kusengethuba, amaziko okhathalelo lwempilo yoluntu agqibe kwelokuba afake ukuqhutywa kweemvavanyo kwizigulana ezizele nasiphina isigulo.  
Isifo seswekile sichaphazela ihlabathi jikelele, kwaye ukunika ingqwalasela kumhla wehlabathi wezempilo (ngomhla we-7 kuTshazimpuzi), iZizwe Ezimanyeneyo (UN) zibongoze onke amazwe ukuba aqwalasele isifo seswekile phantsi komxholo othi ‘Halt the rise – beat diabetes’.  
Ngokutsho kombutho wezempilo wehlabathi (WHO), bangaphaya kwezigidi ezingama-350 abantu abaphila nesifo seswekile kwilizwe jikelele, kwaye elinani kulindeleke ukuba liziphinde kubini kwiminyaka engama-20 ezayo. 
 Ukufa kubetha ngaphaya kwezigidi ezibini ngonyaka, ithi iWHO: “Ngaphaya komyinge wamashumi asibhozo ekhulwini wala matyala okufa, enzeka kumazwe anengeniso esezantsi naleyo isembindini.  
“EMzantsi Afrika, kungenzeka ukuba umntu wesibini kwabalishumi unesifo seswekile, ingakumbi kubantu abakwiminyaka engamashumi amathandathu nangaphezulu. La manani nokonyuka kwawo unyaka nonyaka kuyoyikisa, zitsho iingcali zempilo.  
“Awakhokeleli kuphela kwimpilo engekho ngcono, ukhubazeko, ukufa okusisiquphe, kodwa anefuthe nakwiindleko zonyango nokuphulukana nemveliso,” itsho njalo iHeart and Stroke Foundation of South Africa (HSFSA).  
Besithi nabo bangathanda ukunika ingqwalasela kwesi sifo, ingqonyela yalo mbutho uGqr. Vash Mungal-Singh uthe, bafuna ukuvundlisa uluntu ngesi sifo kwakunye neziphumo saso, kwaye ngokunjalo bajonge neendlela zokunqanda ukukhula kwaso.  
“Isifo seswekile kunye nesifo sentliziyo zinobudlelwane, ngokuba kwiswekile, uxinzelelo olude oluphezulu lweswekile, lunganefuthe ekusebenzeni kwamalungu athile emzimbeni,’’ wongeze ngelo.  
Oku kubangela ukonakala kwemithambo, ukudodobala kwezintso, ukungaboni, ukutyhafa kwamalungu nolosuleleko kwakunye nokushunqulwa komlenze.  
“Noxa kunjalo, isifo sentliziyo kunye nesifo secala zezona zibulalayo kwabo baphila nesifo seswekile, isifo seswekile siphinda-phinda umngcipheko wesifo sentliziyo okanye isifo sokufa icala,” utshilo uMungal-Singh.  
Uthe iswekile ingoyiswa, nanjengesifo sentliziyo kunye nesokufa kwecala. “Zingathintelwa ngokuphila ngendlela ekhethekileyo, kwaye kwabo sele benesifo seswekile, inganyangeka kwaye ilawulwe ukuze ingadali iingxaki ezingezinye.  
Apho bekugxilwe khona kwimibhiyozo yalo nyaka yokuqwalasela iWorld Health Day -bikukujonga ukuba zintoni ezikhokelela ekukhuleni kwesifo seswekile, iWHO ithe, iindlela zokuthintela, zokujonga kwakunye nokunyanga isifo seswekile kufanele ziziswe ngaphambili",Isifo seswekile siyagqugqisa kwilizwe jikelele
"UMAKADENETHA woMsasazi wezeMidlalo, uDumile Mateza, akasekho emhlabeni. 
Eli gqala lomsasazi lisweleka lineminyaka engama62. 
Ngokutsho kweengxelo eziliqela, uPhesheya Phaya, nanjengoko beteketiswa ngabaninzi, usweleka emva kwethuba elide lokugula ngenxa yomhlaza. 
UMateza wazalelwa eKareedouw eMpuma Koloni. Wazakhela udumo njengomsasazi wezemidlalo ophum’ izandla eSABC ngeminyaka yoo1980. 
Lo titshala wamandulo, ebekwazi ukusasaza imidlalo ngolwimi lwesiXhosa, isiNgesi neAfrikaans. 
Eli gqala lomsasazi lakukhunjulwa ngokusasaza ngeAfrikaans kwiNdebe yeHlabathi yoMbhoxo ka1995, nalapho iSpringbok senza imbali ngokuphumelela ngethuba sibetha iAll Blacks ngo15-12 eEllis Park. 
Sithe sakuvakala isithonga sokuwa kukaMateza kubusuku bangoLwesibini, uMzantsi Afrika kuquka noogxa bakhe bavakalelwa. 
UMluleki Ntsabo, okwangumsasazi wezeMidlalo eSABC ubhale kwikhasi lezonxibelelwano esithi kuninzi abakufunde kuMateza. 
“Phumla Ngoxolo Nala. Sakuhlala sikukhumbula njengomntu obengajiki kwinto akholelwa kuyo nokuba abaninzi bebengayithandi. Uvule iminyango kwabaninzi kusasazo,” kubhala uNtsabo. 
UPutco Mafani, umsasazi wezemidlalo kuMhlobo Wenene, uthe maninzi amabali anokuwabalisa ngoMateza, uthi bemthanda kwaye ukuhamba kwakhe emhlabeni kumothusile. 
Usapho belungekawabhengezi amalungiselelo enkonzo yesikhumbuzo nosuku lomngcwabo",Phumla ngoxolo Nkabi Phesheya Phaya!
"ABANTWANA begazi, oosopolitiki kwanoosomashishini baza kubuthelana kwiKomkhulu laseMqhekezweni eMthatha ngomso (Lwesihlanu) ukuza kuthi ndlelantle kuNkosi Thembinkosi Zanomthetho Mtirara, osutywe kukufa emva kwengulo emfutshane. 
UNkosi Zanomthetho (43) ulishiye eli ngomhla wesithoba kule nyanga kwisibhedlele saseMthatha emva kwengulo engephi. 
Kwimbalelwano, uNkosana Phikolomzi Mtirara uchaze le nkosi njengomntu obehloniphe izithethe namasiko wabaThembu. 
“Ebekhokela iinkqubo zokuvuselela ilali yaseMqhekezweni kuquka nokusebenzisana neBhunga laMafa eSizwe (National Heritage Council) ukuze kudizwe iMqhekezweni njengesiza selizwe esikhuselekileyo. 
“Ukudlula kwakhe emhlabeni kuzise unxunguphalo olungathethekiyo lokuphulukana nomntu obekhuthele, obeqatyaniswa noNkosi Jongintaba Mtirara owakhulisa uNelson Mandela kwiKomkhulu laseMqhekezweni,” utshilo uNkosana Phikolomzi Mtirara. 
UNkosi Zanomthetho uzalwa ngongasekhoyo uNkosi Sandile Zonwabele Mtirara, ozalwa nguNkosi Justice Zwelivumile Mtirara, ozalwa nguNkosi Jongintaba Mtirara. UNkosi Jongintaba wakhulisa uMandela eMqhekezweni. 
Ingqonyela yeBhunga laMafa eSizwe uAdvocate Sonwabile Mancotywa uthi le nkosi ibizinikele kubunye babaThembu nokuba bahlala ndawoni. 
“Ebeyixhasa ngokungagungqiyo inkqubo yokudiza iziza zemizila kaNelson Mandela ibeziziza zehlabathi kuquka noMqhekezweni njengesiza sokulilifa esikhuselekileyo,” utshilo uMancotywa. 
UNkosi Zanomthetho ushiya ngasemva unkosikazi wakhe kwanabantwana abathathu, umama wakhe nabantakwabo. Lala ngoxolo Madiba!",Lala ngoxolo Nkosi Zanomthetho!
"Linikwe iintsuku ezisixhenxe iqumrhu losasazo kweli iSABC ukuba linqumamise isigqibo salo sokungayibonakalisi imifanekiso enobundlobongela kwiindaba zabo zikamabonakude.  
Iqumrhu elijongene namagunya onxibelelwano kweli i-Independent Communications Authority of South Africa (ICASA) iyalele eli jelo ukuba isinqumamise isigqibo salo sokungabonakalisi imifanekiso enobundlobongela kwiindaba zabo. Oku kulandela izigxeko ezimandla ezithe zavela mbombo zone kweli emva kokuba ongumlawuli wezemisebenzi kwela ziko uHlaudi Motsoeneng edize ukuba ayinakuze iphinde ibonwe loo mifanekiso inobundlobongela bokutshatyalaliswa kwezinto zoluntu. Othethe egameni le-ICASA Rubben Mahlaloga uthi esi sigqibo masirhoxiswe yi SABC. “I-SABC inyanzelekile ukuba isinqumamise isigqibo abasithathe ngomhla wamashumi amabini anesithandathu kwinyanga kaCanzibe, esithi ela ziko alinakuphinda lisasaze imifanekiso ebonisa ukutshatyalaliswa kwezakhiwo zikarhulumente,” uthethe watsho uMahlologa. 
Imibutho equka umbutho wabahleli beendaba kweli iSouth African National Editors Forum, Save our SABC Coalition kunye nombutho olwela ukunikwa kwabantu ulwazi iRight to Know ivele tanci iyaphikisana nesi sigqibo. Le mibutho ithethe ngazwinye isithi ayihambisani nesigqibo sokuba kunqunyanyiswe ukuveliswa kwale mifanekiso kumabonakude weSABC.  
Ngenxa yale ngxoxo ela jelo linqumamise intatheli ngenxa yokungathobeli eminye yale miqathango kwela ziko.  
Oonondaba abaphuma kumajelo eendaba abahlukileyo baqhube uqhankqalazo kwiveki ephelileyo kwii-ofisi zeSABC bebonisa ukuchasa kwabo ezi nguqu ziqhubeka  kwela ziko. 
Olu qhankqalazo luqhubeke eRhawutini naseKapa nalapho aba bebevakalisa imvakalelo yabo ngokunqunyanyiswa koogxa babo kuquka nokuchasa lo nguqu.Umbutho weANC kwiveki ephelileyo umemelele isebe lezonxibelelwano kuzwelonke ukuba lenze uphando olubanzi ngendlela asebenza ngayo ongumlawuli oyintloko eSABC uHlaudi Motsoeneng. Olilungu lebhodi yeSABC uAaron Tshudzimba uxelele amajelo eendaba ukuba okuthethwa ngu-ICASA sisiphakamiso nje. “I-ICasa yenza isiphakamiso sayo malunga nalomcimbi ayinagunya lokugqiba ukuba kuzakwenzeka ntoni, bayacebisa kuphela ngalomcimbi,” utshilo uTshudzimba.",Igwebe ngokuchasene neSABC i-ICASA
"UMONGAMELI weANC uCyril Ramaphosa uyicakacile indlela azakuqhuba ngayo ulawulo xa sele enguMongameli woMzantsi Afrika emva konyulo lonyaka ozayo.  
Ethetha kwiKomkhulu lamaRharhabe eMngqesha eQonce, kule veki, uRamaphosa uthi urhulumente okhokelwa nguye uyakugutyungelwa lulawulo olucwengileyo, olungenabututu futhi olusekelezelwe kuluntu.  
NgokukaRamaphosa ulawulo olululo, lusekelezelwe kwezi ntsika ezintlanu: 
*  Umbono ongenantongo: “Ukuze ubani aqale iphulo lohlaziyo kufuneka aqale abenombono ocace gca. Ngaphandle koko, kunzima ukuqala nokuyila into,” utshilo uRamaphosa, kwintetho yakhe ebivangwe sisiXhosa, isiNgesi nembinana yesiZulu. 
 *   Abantu bokuqhuba umbono: “Xa sele unombono, kubalulekile ukufumana abantu abanezakhono nenkuthazo yokuqhuba umbono lowo,” kucacisa uRamaphosa.  
*   Izixhobo zomsebenzi: “Xa umbono ucace gca, futhi bekhona nabantu bokuwuqhuba, into efunekayo zizixhobo zokuxhasa lo mbono ukuze kuqhubeke umsebenzi. Kodwa oku akuthethi ukuba kufuneka kubandakanywe namasela. Asiwafuni amasela kuba aqhwayela emva, esiba izixhobo ebekufanele ukuba ziqhuba inkonzo yoluntu,” kutsho uRamaphosa. 
 *   Isakhono sokumilisela izigqibo: “Iinkokeli kufuneka zithabathe izigqibo kodwa eyona nto ibalulekileyo, kukuba zimiliselwe ezo zigqibo. Ayamkelekanga into yokuthatyathwa kwezi gqibo, emva koko kuphele iminyaka zingamiliselwa izigqibo ezo,” utsho uRamaphosa.  
*  Masizigocagoce: “Xa izigqibo zithatyathiwe futhi nezixhobo zomsebenzi zikhona, into efuna ukuqwalaselwa kukuba ziyasebenza na ezi zigqibo. Ingaba uluntu luyaxhamla kuzo? Kubalulekile ukuzigocagoca, ukuze wazi ukuba ingaba usebenza ngendlela encomekayo kusini na.”  
Ngethuba wayethetha eMonti, kwiintsukwana phambi kwenkomfa yaseNasrec, uRamaphosa wagxininisa ukuba uzakuwuqwalasela umcimbi wodalo misebenzi.  
Kule veki uxelele uluntu lwaseMngqesha ukuba lo mbuso uzimisele ukudala imisebenzi ekwisigidi kule minyaka mithathu izayo.  
“Ubuninzi bale misebenzi buza kuxhamlisa ulutsha,” uthembise ngelitshoyo. 
NgoMgqibelo, uRamaphosa uthi intetho yakhe izakugxila kumba wokuvuselela iANC. Uthi iANC iphulukene nenkxaso emandla eluntwini, watsho eyifanisa nomntu owaliwe sisinqanda-mathe sakhe. 
 “Xa waliwe, futhi uyazi ukuba nguwe owenze idemeshe, kufuneka uye kwisithandwa sakho ucele uthando kwakhona. Yakhe yandehlela le nto ngethuba ndisedyongo, apho ndathi ndaliwa sisithandwa sam ngenxa yokuba ndandisikhathazile. Ndaya kuso, ndaguqa ngedolo phantsi, ndicela uthando kwakhona.  
“Ngethamsanqa, ndaphinda ndalunikwa uthando olo kwakhona. Yile nto ke amalungu eANC afanele ukuyenza eluntwini, acele uthando kwakhona kubantu abafulathele lo mbutho ngenxa yokugqwithiza kwawo,” utshilo uRamaphosa.",Amazwi amahlanu kaCyril Ramaphosa
"Ambalwa amaxhegwazana athi akuthatha umhlalaphantsi abe sele ezinika olunye uxanduva. 
Kutsha nje sincokole namanina asele esidla umhlala phantsi asukela kumashumi amathathu eminyaka (60) ukuya phezulu aseAmalinda eMonti aphantsi kwendibanisela iVukani Senior Citizens (VSC). Uninzi lwabo lusaziqhubela imoto zalo, lusaziphekela, abanye babo bazihlalela bodwa kwizindlu zabo zexabiso. 
Aba makhulu babesakuba ngooMongikazi, ootishalakazi, bekwasebenza kumasebe awohlukeneyo karhulumente ngamalungu aseAmalinda Methodist. Bazigcina bexakekile ngokuthunga, kwaye badibana rhoqo bathunge, beqala ngokuzilolonga bekuleminyaka bakuyo. 
UThobeka Maliwa weVSC uthi, oku kuzinzame zokuba bahlale besempilweni kwaye begcinakele kungabilula ukuba bahlaselwe zizifo. 
“Eli qela saliqala ngo2011 sibayi 21 kodwa ngoku sele sibayi 15. Saqala ngokuthungela amalungu ecawe yethu, saqhubekeka ngokuthungela amaxhego kwakunye namaxhegwazana ahlala kumakhaya agcina abantu abadala, iimpahla yokulala, amabhayi okombathisa iinyawo nomqolo kwakunye neminqwazi eshushu yasebusika, sizenza kabini rhoqo ngonyaka,” utshilo uMaliwa.  
“Siyabasela xa izakuba yiKrisimesi, naxa kuzakuqala ubusika, sibaphathela nezinto ezimnandi, sibonwabise, ngelokubabonisa ukuba ukubekwa kwabo kula makhaya ayikokulahlwa bayathandwa kwaye bakhathalelekile,” utshilo uMaliwa. 
I-VSC yazithathela ikhaya elibizwa ngokuba yiDJ Sobey Old Age eseBufallo Flats nabathi balikhethelwa ngoo nontlalontle. 
“Apha siyancedana, sikwaphuhlisana izakhono ebesingazazi ukuba sinazo. Siyazihlohla neentsimbi, sikwathengisa izinto esizenzileyo nakwi cawe yethu,” utshilo uMaliwa. 
UFlorence Mlomo wekhaya ekudityanwa kulo ngamanina uthi uyikhuphe ngentliziyo yakhe indlu yakhe ukuba ayisebenzise enoogxa bakhe kuphuma kuba akwamkelekanga ukubona elinye inina lisokola. 
“Sasikade sitshintshatshintsha iindawo esidibanela kuzo, ndathi kuba ndindodwa singadibanela apha kwam,” utshilo uMlomo. 
La manina athi awakhethe bani ngokwebala, bavulelekile nakubani na onomdla. Abakucelayo yinkxaso yezixhobo zokuthunga ukongeza kuleyo bayifumana kumalungu enkonzo.  
Bakwanalo nexesha lokuzikhupha babethwe ngumoya betyelele kwamanye amaphondo afana nela KwaZulu Natal, neMpumalanga nakumazwe afana naseSwazini behanjiswa ngumkhaphi wabakhenkethi.","Kugug’ othandayo, atsho amaxhegwazana aseMonti"
"Lifikile ixesha lokuba amazwe aseAfrika asungule ulwimi oluwadibanisayo ukuze kungabikho mfuneko yokuba kwenziwe inguqulelo xa kuthethwa.  
Oku kuthethwe yimbongi yesizwe uZolani Mkiva kumsitho ububanjelwe kwiziko leZizwe eZimanyeneyo (UN) ngethuba kuqhutywa imibhiyozo yomhla waseAfrika nebibanjelwe ePitoli.  
“Andikuthandi ukuthi xa ndithetha namanye amaAfrika kunyanzeleke ukuba kwenziwe inguqulelo, kuba umxholo wentetho uyalahleka ngelinye ixesha,” utsho uMkiva.  
Uhambisa athi abantu baseAfrika bathetha iilwimi ezininzi, ngoko ke ukufakela olunye ulwimi akunakuba yingxaki kumaAfrika. Uthi amaAfrika mawakhusele, agcine aphakamise iilwimi zaseAfrika lo gama ekwazi ukuthetha nezinye iilwimi.  
“Ndiyayithanda le nto yokuba thina bantu baseAfrika sithetha iilwimi ezininzi, kodwa lo nto mayingenzi ukuba siyeke ukugcina iilwimi zethu zaseAfrika,” uthethe watsho uMkhiva. 
UMkiva umemelela ukuba lo mhla waseAfrika wenziwe ubengumhla weholide ukuze amaAfrika afumane ithuba lokuwonwabela ngokupheleleyo.  
“Njengelizwekazi kumele ukuba lo mhla siwenze ubengumhla apho bonke abantu baseAfrika bazakubhiyozela impumelelo yelizwekazi, singalusebenzisa olu suku ukuqinisekisa ukuba senza inkqubo zemvuselelo yobuAfrika,”utshilo.  
Ugqirha uEsther Muia wombutho weZizwe eZimanyeneyo (UN) wenze intetho ephambili kulo msitho egxile kwimeko yentlalo yabantwana namakhosikazi.  
“Nanjengoko sibhiyozela umhla weAfrika masinike imbeko kuloo maAfrika athi awa ngaphambili esenzela ukuba siphile ubomi obungcono,” utsho uMuia.  Le nkosikazi ithi kule mihla kumele ukuba kungabikho makhosikazi abhubhayo xa ebeleka abantwana.  
“Kufuneka ukuba siqinisekise ukuba amakhosikazi ayaqhubeka ukudlala indima ebalulekileyo, ahlale ephambili kwiinkqubo zaseAfrika,”uthethe watsho uMuia. 
Lo gqirha uthi ulutsha laseAfrika malidlale indima ephambili ngokuthi luqhubele phambili umsebenzi ubusele wenziwe ziinkokheli zangaphambili.  
“Nanjengoko liphelile elethu ixesha sikulungele ukugqithisa uxanduva kubantu abatsha ukuba bakulungele oko,” utshilo.  
Uthi unethemba lokuba abantu abatsha base Afrika bangenza kakuhle ukuthabatha uxanduva lokuqhubela phambili eli lizwekazi kwiminyaka elandelayo.",‘Makusungulwe ulwimi oludibanisa amaAfrika’
"ODLALA kumdlalo kamabonakude, Uzalo, uWiseman Mncube, akakwazi ukuwuvala umlomo likhaya lakhe elitsha. 
Kumakhasi onxibelelwano ngoMvulo, uMncube uqhayise ngemifanekiso emibini, ebonisa ngalo bhazabhaza wendlu yakhe entsha. 
UMncube, 32,  inzalelwane yaseUlundi KwaZulu-Natal, udlala indawo kaSibonelo Mhlongo kulo mdlalo oboniswa rhoqo phakathi evekini kwiSABC 1. 
Lo mdlali okwaziwa nakumdlalo othi EHostela, uxelele I’solezwe lesiXhosa bucala ukuba ixhanti lakwakhe liseVryheid. 
“Ndisafunda utata wayehlala endikhumbuza ukuba le ndlu ndihlala kuyo kukwakhe, kwakuze kufike ixesha athi ‘ndoda you have over stayed your time in my house [liphelile ixesha lakho kwam],’ kubhala uMncube. 
Uthi utata wakhe wayemane emkhumbuza ukuba esahlala kwakhe nje uya kuhlala ebizwa njengoWiseman, hayi njengoMncube. 
“Ndakubizwa uMncube mhla ndanomzi wam,” kubhala lo mdlali kamabonakude owaphumelela imbasa yeSAFTA. 
Uthi utata wakhe wayedla ngokuthi uya kuziqhenya mhla ebona oonyana bakhe bobahlanu besandisa ikhaya lakwaMncube ngokwakha imizi nokuzala abantwana. 
“Oku ndandihlala ndikufake entliziyweni yam, kwaye ndilapha ke namhlanje nangona ndingekagqibi nje, kodwa ndisaya phambili,” kutsho uMncube ongutata kubantwana ababini. 
Abantakwabo ababini, uNtando Mncube (Ifalakhe, Durban Gen) noOmega Mncube (Phelelani kuZalo) bakwangabadlali kumabonakude. 
Kufuneka ufumane indawo ngaphakathi kuwe apho kungekho nto ingenakwenzeka. Xa unephupha, kufuneka ulibambe kwaye ungaze uliphuncule, ” kutsho uMncube. 
Ukanti noNtando Duma obedlala njengoMpho Sebata kwiThe Queen, uqhayise ngendlu yakhe kanokutsho kumakhasi onxibelelwano.",OwoZalo uzakhele umzi othi yena!
"“Umthetho wakhe ungumntu othanda ukugona. Angakunkonya azule nawe onke amagumbi esikolo ekuncokolisa, besele siyazi singabafundi ukuba uzakubalixhoba lokucofacofwa nguye ngolo rhatya,” La ngamazwi aphuma komnye owayesakuba ngumfundi kwisikolo iNgangolwandle High eMqanduli emva kokuba befikelele esigqibeni sokuba bathethe ngokuxhatshazwa kwabo yinqununu. 
Lo mfundi uthi yiminyaka le nqununu isenza ezi zimanga kubafundi kodwa bathule kuba babemoyika kuba engumntu othembakeleyo xa umjongile kwaye ekwanguye nomfundisi kwibandla elithile. 
“Okwakusenza sithule kukuba iSGB, nabazali belali bamthembile kwaye isoloko ililizwi lakhe elilungileyo. Okunye okwabangela singaxeli kukuba xa usithi ndiyeke ndizakuxela ebekuxelele ukuba “kuncedani ubungqina awunabo nje,” utshilo umfundi. 
Nangona esi sikolo iNgangolwandle sidume ngokupaselwa kakuhle kwabantwana kula mmandla waseXhorha ngenxa yesandla sale nqununu, oko kuthe kwatshabha ngenxa yezi zityholo zokuxhaphaza ababafundi. 
Le nqununu ikhuthele, kuba kwalapha esikolweni ngaphakathi ifuye iinkukhu ngaphambili yayifuye neehagu. I’solezwe ngethuba lityelele kwesi sikolo ngo2016 latya inyama yehagu eyayixheliwe ngethuba isikolo sasibhiyozela impumelelo yeziphumo ezihle zikaGrade12. 
I’solezwe LesiXhosa live ngelinye lamaxhoba ukuba bangamashumi amabini abafundi abangamaxhoba okucofwacofwa yile nqununu abavele kule veki ngethuba omnye kuwo ethe wathetha ngokwenziwe kuye yiNqununu ukuze ayokuvula ityala emapoliseni eMqanduli. Likwave ukuba awona maxhoba ngala aye ayokumcocela igumbi lakhe njengoko ehlala kule lali. 
Elinye lamaxhoba lithe kukabini yena ecofwa yiNqununu yakhe yayomlanda ekuseni egxamesini lakhe ngoMgqibelo ekuseni esithi makayomncedisa baseze iinkukhu. 
“Ndalandela safika sangena endlini wakhupha iyeza leenkukhu akugqiba wavala ucango wasondela kum endicubhacubha iintsula efaka isandla engayekanga ukundicubha namabele. Phofu ngethuba endenza le nto akaboni bugwenxa uyonwabele kwaye uthetha nezinto ezindikhuthazayo ekubeni mandifunde ndipase. Undiyeke akuva ukuba kukho abantu abathethayo phandle ngokuba nam ndigrogrise ngokuba ndizakutswina,” utshilo umfundi. 
Abafundi bathi bafuna ukuba angabuyiselwa umphathi wabo kwesi sikolo nangona nje abazali bengaboni bugwenxa kwinto eyenziwe yile nqununu. Bathi abazali belali bayaxoka bathengiwe abafundi ukuba befuna kugxothwe inqununu. 
Isithethi sesebe lezeMfundo ephondweni uLoyiso Pulumani uthe bazakulwenza nabo uphando lwabo lwangaphakathi. 
UBrigadier Tembinkosi Kinana uthi ibanjiwe le nqununu ngezityholo ebekwa zona. Ivelile kwinkundla zamatyala eXhorha ngoLwesibini. Kulindeleke ukuba iphinde ivele kwakhona nalapho izakufaka isicelo sebheyile.",Inqununu ityholwa ngokuncwasa abafundi!
"Iqela lebhola ekhatywayo laseMpuma Koloni, iChippa United, liqhwabele izandla iMamelodi Sundowns emva kokuzuza indebe yeCaf Champions League eYiphutha izolo ebusuku.    Amasandawana abethwe ngo’1-0 yiZamalek kumdlalo wesibini wamagqibela kankqoyi weChampions League kwibala ekuthiwa yiBorg El Arab Stadium izolo – kodwa aye aziintshatsheli ngoba aphumelele ngo’3-0 kumdlalo wokuqala eLucas Moripe Stadium kwiveki ephelileyo – iye yafumana impumelelo ka’3-1 xa kudityaniswe le midlalo yomibini.   ISundowns liqela lesibini kweli lizwe loMzantsi Afrika elithe laphumelela indebe ye-Afrika emva kwe-Orlando Pirates eyayibamba ngo’1995.  Usihlalo weChippa United, uSiviwe Mpengesi, uthumele umyalezo ohalalisela iMamelodi Sundowns emva kokuphakamisela phezulu indebe yeChampions League okokuqala kwimbali yayo.     “Ndithatha elithuba, egameni leChippa United, ngeenjongo zokuthi huntshu kuwo wonke umntu kwiSundowns; umqeqeshi uPitso Mosimane, abadlali, abalandeli nabo bonke ababandakanyekayo. Singatsho ukuthi iSundowns ziintshatsheli ezivunyiweyo emva komsebenzi omhle ewenzileyo. Le yinto enkulu kakhulu kwibhola yoMzantsi Afrika. Siyavuyisana noMnu. Patrice Motsepe kwaye silinqwenelela okuhle iqela lakhe kwiClub Wolrd Cup ekupheleni kwalo nyaka,” utshilo uMpengesi kwingxelo ayikhuphe ngolu rhatya.        
  
Iqela lebhola ekhatywayo laseMpuma Koloni, iChippa United, liqhwabele izandla iMamelodi Sundowns emva kokuzuza indebe yeCaf Champions League eYiphutha izolo ebusuku. 
 
  
Amasandawana abethwe ngo’1-0 yiZamalek kumdlalo wesibini wamagqibela kankqoyi weChampions League kwibala ekuthiwa yiBorg El Arab Stadium izolo – kodwa aye aziintshatsheli ngoba aphumelele ngo’3-0 kumdlalo wokuqala eLucas Moripe Stadium kwiveki ephelileyo – iye yafumana impumelelo ka’3-1 xa kudityaniswe le midlalo yomibini.  
 
ISundowns liqela lesibini kweli lizwe loMzantsi Afrika elithe laphumelela indebe ye-Afrika emva kwe-Orlando Pirates eyayibamba ngo’1995.  
Usihlalo weChippa United, uSiviwe Mpengesi, uthumele umyalezo ohalalisela iMamelodi Sundowns emva kokuphakamisela phezulu indebe yeChampions League okokuqala kwimbali yayo.  
 
  
“Ndithatha elithuba, egameni leChippa United, ngeenjongo zokuthi huntshu kuwo wonke umntu kwiSundowns; umqeqeshi uPitso Mosimane, abadlali, abalandeli nabo bonke ababandakanyekayo. Singatsho ukuthi iSundowns ziintshatsheli ezivunyiweyo emva komsebenzi omhle ewenzileyo. Le yinto enkulu kakhulu kwibhola yoMzantsi Afrika. Siyavuyisana noMnu. Patrice Motsepe kwaye silinqwenelela okuhle iqela lakhe kwiClub Wolrd Cup ekupheleni kwalo nyaka,” utshilo uMpengesi kwingxelo ayikhuphe ngolu rhatya.",IiChilli-boys zithi huntshu kwiMamelodi Sundowns!
"UMENYELELWE ngamanina aseMthatha, eNgcobo neendawo ezizingqongileyo umphathiswa wezokhuseleko eMpuma Koloni uWeziwe Tikana ukuba kunyanzeliswe izohlwayo eziqatha kwabafunyenwe benamatyala odushe lwasemakhaya. Oku kuvele ngethuba la manina namagosa esebe lokhuseleko ephondweni ebambe ingxoxo mpikiswano ngonozala wezi ziganeko kwiholo yesixeko saseMthatha ngomgqibelo. 
Abongoze uTikana ukuba akhawulezise inkqubo yokusungulwa kwamaziko okhuseleko lwamaxhoba odushe lwasemakhaya, nelithande ukwanda kule mimandla. Le ndibano ibibandakanya neemvana zamabandla akule ngingqi, naphalaze ezawo iimbono.  
UMartin Scholt ongumphathi weli sebe ludize ukuba indawo yaseMthatha, Lusikisiki neNgcobo zezona zihamba phambili. Umhlali uFungiwe Bam uthe “Sinyanzelisa ukuba kusungulwe amaqonga okuthetha ngodushe lwasemakhaya kwaye urhulumente makohlwaye abenzi balomkhuba ukuze abanye bafunde isifundo.” 
Kutyholwa  amapolisa ngokungaliniki ingqwalasela udushe lwasemakhaya, njengezinye iindlela zolwaphulo mthetho, nangona uTikana ephikisana noku. UTikana uthi ngabantu abangathathi xanduva lwaneleyo ngokhuseleko lwabo. “Amapolisa angekhe aphumelele ukulwa lengxaki ewodwa, kumele kuqiniswe ubudlelane nabahlali ukuze le ngxaki ibeyimbali. Amanina makakhokhele ngomzekelo emakhaya kuzoncipha eziziganeko,” utshilo. 
Unjengele Liziwe Ntshinga ongumkomishinala wamapolisa kweli phondo uthe xa amanina ephathwa gadalala makachaze lamatyala emapoliseni kodwa xa engancedakali makaxelele abaphathi benkonzo yesipolisa. 
Ingxelo yophando kaScholt ikwadize ukuba abantu baseMthatha bahleli phantsi koloyiko ngenxa yokungabikho kothungelwano lwenkonzo kunye nokunyuka kolwaphulo mthetho. Ukusetyenziswa ngokudlulisileyo kotywala emakhaya kuchazwa njengomnye wonobangela wodushe lwasemakhaya. Kuvunyelwene ngokuqinisa intsebenziswano phakathi kwabahlali namapolisa.",Kumenyelelwa izohlwayo eziqatha kubaqhwayi bodushe lasemakhaya
"Omnye wabadlali abathandwa kakhulu ngabandeli beKaizer Chiefs, uGeorge Maluleka, uzingomba isifuba ngegalelo alenzileyo kule sizini ka’2015/16 nangona Amakhosi engakwazanga ukufumana indebe.  
Kwisizini edlulileyo uMaluleke udlale indima ephambili kwimpumelelo yeChiefs ngethuba ibamba iMTN 8 nendebe ye-Absa Premier Soccer League phantsi kukaStuart Baxter.  
Nangoku isiqalo sakhe kwiChiefs sibe sihle uMaluleke, kodwa ukufika kukaSteve Komphela kuze notshintsho ngoba uchithe ixesha elide engaphandle kwebala.  
Yiyo lo nto eye wanqaba kule sizini kodwa kwathi ethubeni uKomphela wabonakalisa ukumthemba lo mdlali owazakhela udumo ngethuba esadlala kwi-Ajax Cape Town nabadlali abafana noLebohang Manyama, uKhama Billiat noThulani Serero.  
Ngethuba ethetha neli phephandaba kutshanje, uMaluleka, ubonakalise olukhulu uchulumanco ngenxa yegalelo lakhe kwiChiefs kwezi nyanga zimbalwa zidlulileyo.  
“Okwam kukuqinisekisa nje ukuba konke okufunwa ngumqeqeshi ndikwenza ngale ndlela afuna ngayo. Ngela xesha bekudlala abanye obekufanele ndikwenze kukubaxhasa ngazo zonke iindlela. Sekudlala mna ngoku, ndiyathemba nabo bazo- kwenza njalo,” utsho uMaluleka. 
Malunga nokungadlali kakuhle kweqela lakhe, uMaluleka uthe kuqhelekile ukuhambi kakuhle kwezinto xa kukho umqeqeshi omtsha nakweliphi na iqela.  
“Ndiyazingca ngomsebenzi endiwenzileyo ukusukela mhla umqeqeshi wandinika ithuba lokudlala. Ndiyazi kuninzi ekufanele ndikwenze ukuze ndigcine indawo yam. Ndiyavuma iqela lona khange lenze kakuhle kule sizini, kodwa lo nto ayithethi kuthi sekuphelile. Ngelinye ixesha xa kutshintshwe umqeqeshi kuthatha ixesha ukuhlangana kwezinto. Enye yezinto ezenze kwanzima kakhulu kukuba besiziintshatsheli ezikhuselayo,” utshilo uMaluleka. 
Amakhosi asebenze nzima ukuze iphele le sizini esendaweni yesithathu njengokuba ephoswe zizo zonke iindebe.",Uyazingca ngegalelo lakhe uMaluleke
"OBESAKUBA nguNondyebo weANC eMpuma Koloni uThandiswa Marawu ukhwele ezehlela kwiANC kwinkomfa noonondaba eGcuwa ngoMvulo ebonakalisa ukunyevulela isikhokelo seANC ephondweni. 
 
UMarawu ebesaziswa ngokusesikweni njengelungu lombutho iAfrican Transformation Movement (ATM), kumsitho obukhokelwa yinkokheli yalo mbutho ephondweni uVeliswa Mvenya. 
 
Ethetha noonondaba uMarawu, obefudula enguMphathiswa wezoThutho kwaneMisebenzi yoLuntu kweli phondo, ugxeke iANC ngokusilela ekumameleni izikhalazo zamalungu awayengaxolanga yindlela eyayisingathwe ngayo inkomfa yephondo ngo2017, apho uOscar Mabuyane waphumelela ebetha iNkulumbuso uPhumulo Masualle. 
Kule nkomfa yase-ICC eMonti, eyayikhatshwa ludushe, uMarawu wayekugqatso lwetyeli lesithathu lokuba nguNondyebo, sikhundla eso esathi safunyanwa nguBabalo Madikizela. 
 
UMarawu uthe: “Saya eLuthuli House siyokuxela malunga nendlela eyayiqhutywe ngayo inkomfa ngo2017, kodwa asizange simanyelwe. Sasicinga ukuba baza kuza eMpuma Koloni bazokusimamela, kodwa abazange. 
 
“Ngokokwazi kwam akukho PEC (ikomiti yephondo) yeANC eMpuma Koloni. Kwakungekho nkomfa ngo2017, ngoko ke akukhoPEC. Ndiyavuya apha kwiATM, kuba andizelanga sikhundla,” utshilo uMarawu.",Marawu: Akukho PEC kwiANC
"Ngenjikala yanamhlanje, iSharks ibuye ngomzuzu wokugqibela ngethuba ibetha iJaguares ngo’18-13 kumdlalo weSuper Rugby, eThekwini. Omabini la mmaqela aqhuba kakuhle kwiSuper Rugby aye emdlalweni enamanqaku alishumi elinesibhozo kwi-Afrika 2 Conference. Eso sesinye sezizathu ezibangele lo mdlalo ubaluleke ngakumbi kuwo omabini.  
 Imizuzu yokuqala emdlalweni ayisetyenziswanga kakuhle ziSharks, kangangokuba izibone kufakwa kuyo amanqaku asixhenxe onke. Kodwa kuthe emva iSharks iye yavuka emaqandeni. Kuye kwanyanzeleka iqela ebelidlalela ekhaya ukuba linyuse umxakatho ngoba emva kokubethwa kwiveki ephelileyo ziLions.   Abadlali basemva beSharks badlale kakuhle kwaye oko kukhokelele ekubeni uCobusa Reinach athubeleze phakathi kwamadoda phambi kokulala emgceni kwisigaba sesibini somdlalo. Khange zityhafe konke konke iJaguares – kodwa izinto ziyihambele kakubi ngethuba kukhutshwa ngekhadi elibomvu uSanchez.    Sharks – Abalele emngceni: Cobus Reinach, André Esterhuizen. Conversion: Curwin Bosch. Ipenela: Bosch (2). Jaguares – Abalele emgceni: Agustín Creevy. Conversion: Felipe Ezcurra. Penalties: Nicolás Sánchez (2).    Sharks – 15 Curwin Bosch, 14 Kobus van Wyk, 13 Lukhanyo Am, 12 André Esterhuizen, 11 Lwazi Mvovo, 10 Inny Radebe, 9 Cobus Reinach, 8 Daniel du Preez, 7 Jean-Luc du Preez, 6 Tera Mtembu (c), 5 Stephan Lewies, 4 Etienne Oosthuizen, 3 Coenie Oosthuizen, 2 Franco Marais, 1 Beast Mtawarira.  Subs: 16 Chiliboy Ralepelle, 17 Thomas du Toit, 18 Lourens Adriaanse, 19 Ruan Botha, 20 Philip van der Walt, 21 Michael Claassens, 22 Rhyno Smith, 23 Jeremy Ward.   Jaguares – 15 Joaquín Tuculet, 14 Ramiro Moyano, 13 Matías Orlando, 12 Jerónimo de la Fuente, 11 Bautista Ezcurra, 10 Nicolás Sánchez, 9 Gonzalo Bertranou, 8 Leonardo Senatore, 7 Tomás Lezana, 6 Pablo Matera, 5 Matías Alemanno, 4 Marcos Kremer, 3 Ramiro Herrera, 2 Agustín Creevy (c), 1 Lucas Noguera Paz.  Subs: 16 Roberto Tejerizo, 17 Santiago García Botta, 18 Felipe Arregui, 19 Guido Petti, 20 Rodrigo Baez, 21 Felipe Ezcurra, 22 Santiago Gonzalez Iglesias, 23 Emiliano Boffelli.    
Imizuzu yokuqala emdlalweni ayisetyenziswanga kakuhle ziSharks, kangangokuba izibone kufakwa kuyo amanqaku asixhenxe onke. Kodwa kuthe emva iSharks iye yavuka emaqandeni. Kuye kwanyanzeleka iqela ebelidlalela ekhaya ukuba linyuse umxakatho ngoba emva kokubethwa kwiveki ephelileyo ziLions.  
 Abadlali basemva beSharks badlale kakuhle kwaye oko kukhokelele ekubeni uCobusa Reinach athubeleze phakathi kwamadoda phambi kokulala emgceni kwisigaba sesibini somdlalo. Khange zityhafe konke konke iJaguares – kodwa izinto ziyihambele kakubi ngethuba kukhutshwa ngekhadi elibomvu uSanchez.    Sharks – Abalele emngceni: Cobus Reinach, André Esterhuizen. Conversion: Curwin Bosch. Ipenela: Bosch (2). Jaguares – Abalele emgceni: Agustín Creevy. Conversion: Felipe Ezcurra. Penalties: Nicolás Sánchez (2).    Sharks – 15 Curwin Bosch, 14 Kobus van Wyk, 13 Lukhanyo Am, 12 André Esterhuizen, 11 Lwazi Mvovo, 10 Inny Radebe, 9 Cobus Reinach, 8 Daniel du Preez, 7 Jean-Luc du Preez, 6 Tera Mtembu (c), 5 Stephan Lewies, 4 Etienne Oosthuizen, 3 Coenie Oosthuizen, 2 Franco Marais, 1 Beast Mtawarira.  Subs: 16 Chiliboy Ralepelle, 17 Thomas du Toit, 18 Lourens Adriaanse, 19 Ruan Botha, 20 Philip van der Walt, 21 Michael Claassens, 22 Rhyno Smith, 23 Jeremy Ward.   Jaguares – 15 Joaquín Tuculet, 14 Ramiro Moyano, 13 Matías Orlando, 12 Jerónimo de la Fuente, 11 Bautista Ezcurra, 10 Nicolás Sánchez, 9 Gonzalo Bertranou, 8 Leonardo Senatore, 7 Tomás Lezana, 6 Pablo Matera, 5 Matías Alemanno, 4 Marcos Kremer, 3 Ramiro Herrera, 2 Agustín Creevy (c), 1 Lucas Noguera Paz.  Subs: 16 Roberto Tejerizo, 17 Santiago García Botta, 18 Felipe Arregui, 19 Guido Petti, 20 Rodrigo Baez, 21 Felipe Ezcurra, 22 Santiago Gonzalez Iglesias, 23 Emiliano Boffelli.    
Abadlali basemva beSharks badlale kakuhle kwaye oko kukhokelele ekubeni uCobusa Reinach athubeleze phakathi kwamadoda phambi kokulala emgceni kwisigaba sesibini somdlalo. Khange zityhafe konke konke iJaguares – kodwa izinto ziyihambele kakubi ngethuba kukhutshwa ngekhadi elibomvu uSanchez. 
 
  Sharks – Abalele emngceni: Cobus Reinach, André Esterhuizen. Conversion: Curwin Bosch. Ipenela: Bosch (2). Jaguares – Abalele emgceni: Agustín Creevy. Conversion: Felipe Ezcurra. Penalties: Nicolás Sánchez (2).    Sharks – 15 Curwin Bosch, 14 Kobus van Wyk, 13 Lukhanyo Am, 12 André Esterhuizen, 11 Lwazi Mvovo, 10 Inny Radebe, 9 Cobus Reinach, 8 Daniel du Preez, 7 Jean-Luc du Preez, 6 Tera Mtembu (c), 5 Stephan Lewies, 4 Etienne Oosthuizen, 3 Coenie Oosthuizen, 2 Franco Marais, 1 Beast Mtawarira.  Subs: 16 Chiliboy Ralepelle, 17 Thomas du Toit, 18 Lourens Adriaanse, 19 Ruan Botha, 20 Philip van der Walt, 21 Michael Claassens, 22 Rhyno Smith, 23 Jeremy Ward.   Jaguares – 15 Joaquín Tuculet, 14 Ramiro Moyano, 13 Matías Orlando, 12 Jerónimo de la Fuente, 11 Bautista Ezcurra, 10 Nicolás Sánchez, 9 Gonzalo Bertranou, 8 Leonardo Senatore, 7 Tomás Lezana, 6 Pablo Matera, 5 Matías Alemanno, 4 Marcos Kremer, 3 Ramiro Herrera, 2 Agustín Creevy (c), 1 Lucas Noguera Paz.  Subs: 16 Roberto Tejerizo, 17 Santiago García Botta, 18 Felipe Arregui, 19 Guido Petti, 20 Rodrigo Baez, 21 Felipe Ezcurra, 22 Santiago Gonzalez Iglesias, 23 Emiliano Boffelli.    
 Sharks – Abalele emngceni: Cobus Reinach, André Esterhuizen. Conversion: Curwin Bosch. Ipenela: Bosch (2). Jaguares – Abalele emgceni: Agustín Creevy. Conversion: Felipe Ezcurra. Penalties: Nicolás Sánchez (2).    Sharks – 15 Curwin Bosch, 14 Kobus van Wyk, 13 Lukhanyo Am, 12 André Esterhuizen, 11 Lwazi Mvovo, 10 Inny Radebe, 9 Cobus Reinach, 8 Daniel du Preez, 7 Jean-Luc du Preez, 6 Tera Mtembu (c), 5 Stephan Lewies, 4 Etienne Oosthuizen, 3 Coenie Oosthuizen, 2 Franco Marais, 1 Beast Mtawarira.  Subs: 16 Chiliboy Ralepelle, 17 Thomas du Toit, 18 Lourens Adriaanse, 19 Ruan Botha, 20 Philip van der Walt, 21 Michael Claassens, 22 Rhyno Smith, 23 Jeremy Ward.   Jaguares – 15 Joaquín Tuculet, 14 Ramiro Moyano, 13 Matías Orlando, 12 Jerónimo de la Fuente, 11 Bautista Ezcurra, 10 Nicolás Sánchez, 9 Gonzalo Bertranou, 8 Leonardo Senatore, 7 Tomás Lezana, 6 Pablo Matera, 5 Matías Alemanno, 4 Marcos Kremer, 3 Ramiro Herrera, 2 Agustín Creevy (c), 1 Lucas Noguera Paz.  Subs: 16 Roberto Tejerizo, 17 Santiago García Botta, 18 Felipe Arregui, 19 Guido Petti, 20 Rodrigo Baez, 21 Felipe Ezcurra, 22 Santiago Gonzalez Iglesias, 23 Emiliano Boffelli.    
Sharks – Abalele emngceni: Cobus Reinach, André Esterhuizen. Conversion: Curwin Bosch. Ipenela: Bosch (2). Jaguares – Abalele emgceni: Agustín Creevy. Conversion: Felipe Ezcurra. Penalties: Nicolás Sánchez (2). 
 
  Sharks – 15 Curwin Bosch, 14 Kobus van Wyk, 13 Lukhanyo Am, 12 André Esterhuizen, 11 Lwazi Mvovo, 10 Inny Radebe, 9 Cobus Reinach, 8 Daniel du Preez, 7 Jean-Luc du Preez, 6 Tera Mtembu (c), 5 Stephan Lewies, 4 Etienne Oosthuizen, 3 Coenie Oosthuizen, 2 Franco Marais, 1 Beast Mtawarira.  Subs: 16 Chiliboy Ralepelle, 17 Thomas du Toit, 18 Lourens Adriaanse, 19 Ruan Botha, 20 Philip van der Walt, 21 Michael Claassens, 22 Rhyno Smith, 23 Jeremy Ward.   Jaguares – 15 Joaquín Tuculet, 14 Ramiro Moyano, 13 Matías Orlando, 12 Jerónimo de la Fuente, 11 Bautista Ezcurra, 10 Nicolás Sánchez, 9 Gonzalo Bertranou, 8 Leonardo Senatore, 7 Tomás Lezana, 6 Pablo Matera, 5 Matías Alemanno, 4 Marcos Kremer, 3 Ramiro Herrera, 2 Agustín Creevy (c), 1 Lucas Noguera Paz.  Subs: 16 Roberto Tejerizo, 17 Santiago García Botta, 18 Felipe Arregui, 19 Guido Petti, 20 Rodrigo Baez, 21 Felipe Ezcurra, 22 Santiago Gonzalez Iglesias, 23 Emiliano Boffelli.    
 Sharks – 15 Curwin Bosch, 14 Kobus van Wyk, 13 Lukhanyo Am, 12 André Esterhuizen, 11 Lwazi Mvovo, 10 Inny Radebe, 9 Cobus Reinach, 8 Daniel du Preez, 7 Jean-Luc du Preez, 6 Tera Mtembu (c), 5 Stephan Lewies, 4 Etienne Oosthuizen, 3 Coenie Oosthuizen, 2 Franco Marais, 1 Beast Mtawarira.  Subs: 16 Chiliboy Ralepelle, 17 Thomas du Toit, 18 Lourens Adriaanse, 19 Ruan Botha, 20 Philip van der Walt, 21 Michael Claassens, 22 Rhyno Smith, 23 Jeremy Ward.   Jaguares – 15 Joaquín Tuculet, 14 Ramiro Moyano, 13 Matías Orlando, 12 Jerónimo de la Fuente, 11 Bautista Ezcurra, 10 Nicolás Sánchez, 9 Gonzalo Bertranou, 8 Leonardo Senatore, 7 Tomás Lezana, 6 Pablo Matera, 5 Matías Alemanno, 4 Marcos Kremer, 3 Ramiro Herrera, 2 Agustín Creevy (c), 1 Lucas Noguera Paz.  Subs: 16 Roberto Tejerizo, 17 Santiago García Botta, 18 Felipe Arregui, 19 Guido Petti, 20 Rodrigo Baez, 21 Felipe Ezcurra, 22 Santiago Gonzalez Iglesias, 23 Emiliano Boffelli.    
Sharks – 15 Curwin Bosch, 14 Kobus van Wyk, 13 Lukhanyo Am, 12 André Esterhuizen, 11 Lwazi Mvovo, 10 Inny Radebe, 9 Cobus Reinach, 8 Daniel du Preez, 7 Jean-Luc du Preez, 6 Tera Mtembu (c), 5 Stephan Lewies, 4 Etienne Oosthuizen, 3 Coenie Oosthuizen, 2 Franco Marais, 1 Beast Mtawarira. 
 Subs: 16 Chiliboy Ralepelle, 17 Thomas du Toit, 18 Lourens Adriaanse, 19 Ruan Botha, 20 Philip van der Walt, 21 Michael Claassens, 22 Rhyno Smith, 23 Jeremy Ward. 
 
 Jaguares – 15 Joaquín Tuculet, 14 Ramiro Moyano, 13 Matías Orlando, 12 Jerónimo de la Fuente, 11 Bautista Ezcurra, 10 Nicolás Sánchez, 9 Gonzalo Bertranou, 8 Leonardo Senatore, 7 Tomás Lezana, 6 Pablo Matera, 5 Matías Alemanno, 4 Marcos Kremer, 3 Ramiro Herrera, 2 Agustín Creevy (c), 1 Lucas Noguera Paz.  Subs: 16 Roberto Tejerizo, 17 Santiago García Botta, 18 Felipe Arregui, 19 Guido Petti, 20 Rodrigo Baez, 21 Felipe Ezcurra, 22 Santiago Gonzalez Iglesias, 23 Emiliano Boffelli.    
Jaguares – 15 Joaquín Tuculet, 14 Ramiro Moyano, 13 Matías Orlando, 12 Jerónimo de la Fuente, 11 Bautista Ezcurra, 10 Nicolás Sánchez, 9 Gonzalo Bertranou, 8 Leonardo Senatore, 7 Tomás Lezana, 6 Pablo Matera, 5 Matías Alemanno, 4 Marcos Kremer, 3 Ramiro Herrera, 2 Agustín Creevy (c), 1 Lucas Noguera Paz. 
 Subs: 16 Roberto Tejerizo, 17 Santiago García Botta, 18 Felipe Arregui, 19 Guido Petti, 20 Rodrigo Baez, 21 Felipe Ezcurra, 22 Santiago Gonzalez Iglesias, 23 Emiliano Boffelli.",ISharks izibethele iJaguares
"Uhambo lwam lwaqala ngomhla we-12 kwinyanga yeSilimela. Ndandisingise kwilizwe laseMalawi – kodwa indlela yam yadlula eRhawutini. Amazwe endiwatyeleleyo kwezi nyanga zidlulileyo aquka iBotswana neZambia. 
BOTSWANA 
Xa uhambele eBotswana kuyafuneka uwubambe umthetho wendlela, yinto leyo endayibambayo kwiintsuku ezimbalwa ndifikile kwela lizwe. 
Ndibuye ndifumene umdliwo weP400.00 ngenxa yobeka umthwalo kwizitulo ezingemva kwisithuthi endandisiqhuba. 
Inyama yangaphandle ayingeni eBotswana kwaye xa ungena usuka eZambia, kuye kuthiwe yosula izihlangu kwindawo efakwe iyeza elikhusela isifo sochwane. 
Eyona nto ndiyithandileyo kwiindawo zolala zaphaya yile: ufika zikhona iidyasi zomkhwenyana. Enye into enika umdla kukuba xa kuchetywa ingca kusetyenziswa izandla endaweni yemitshini. Ngalo ndlela kudaleka imisebenzi. 
IBotswana ineengonyama ezininzi kakhulu, kangangokuba abantu abaqhuba izigadla badibana neengxaki xa bethe abakwazi udlula kwiBorder yaseBotswana. Into eziyenzayo iingonyama kukuphazamisa imithwalo yabantu. Andiqondi ukuba zineendawo ezivalelwa kuyo ngoba uthi uhamba nje ube udlula kuzo ecaleni kwendlela. 
Ndiye ngethuba abantu belalizwe bebhiyozela amashumi amahlanu [50] yeminyaka yenkululeko. Kwindawo nganye endihambe kuyo eBotswana bendifika kuthengiswa izikipa zeqela lesizwe laphaya. 
ZAMBIA 
Indawo endiyibone ubuhle kakhulu yiLusaka. 
Imali yaseZambia inamandla kunale yalapha eMzantsi Afrka, ayohlukanga kwiPula yaseBotswana. Ingxaki endithe ndayibona kunqaba kweendawo zokutha amafutha ezithuthi. Uhamba umgama omde phambi kokuba ufumane indawo yokutha amafutha. 
Khange ndibone mntu ongqibayo okanye ofuna imali kubakhenkethi. Ngamajoni abantu endiqaphele ukuba bathanda imali. Intsokolo iyabonakala kwela lizwe xa udlula ngendlela emaphandleni. 
Xeshikweni ndindwendwele eZambia, abantu bebexakekiswe lunyulo lukaRhulumente. EKubuyeni kwethu safumana ithuba lokundwendwela iingxangxasi ekuthiwa yiVictoria Falls. 
MALAWI 
Amagosa endlela athanda kakhulu imali, sasokoliswa kakhulu ngamagosa endlela eMalawi. Enye into endayibona inobunzima ngamagosa angathethi siNgesi nesininizi sabahlali. Ixesha elininzi kufuneka uhamba nomhlali waphaya ukuze ibenguye okuthethelelayo. 
Xa umntu elaliswe esibhedlele kufuneka kubekho umntu osisihlobo ozakuphekela umguli. Kuthiwa ukutya kunqongophele. Nokutya oko kufuneka abantu batheze. 
Eyona indothusileyo kukubona ooMama bechama beme ngenyawo. 
Ndityelele iMalawi izihlandlo ezisibhozo – kodwa utshintsho alubonakali. Kulo unyaka ndibe nethuba lokundwendwela indawo abekwe kuyo umongameli usuka ngo-1966 ukuyoma ngo-1994, uDr Kamuzu Banda. 
Kuwo wonke la mazwe angetla, kwiindawo zolala ufika kukhoo ubuso boomongameli besizwe ngasinye. Kwamanye kula mazwe angetla kubekwa ubuso booMongameli abasele bathatha umhlala phantsi. Into ongasoze uyibone kweli lethu ilizwe.  
EMzantsi Afrika ubona ubuso boomongameli kwizakhiwo zikaRhulumente kuphela.",UHAMBO: Inde indlela esingise kwelaseMalawi
"Ikomiti yoluleko yePremier Soccer League (PSL) ithi iOrlando Pirates inetyala. Ezimnyama zathawuziswa emapulangeni yiPSL emva kokumangalelwa ngumnikazi weTS Galaxy, uMnu. Tim Sukazi, ekupheleni kwenyanga yoMnga ka-2021. Isimangalo savela emva kokuba uMnu. Sukazi wadlakatheliwa kakubi esangweni e-Orlando Stadium, eSoweto, apho wayeyozimasa umdlalo weDStv Premiership owawuphakathi kweTS Galaxy yakhe nePirates. Oonogada bePirates bamtshova uSukazi namanye amagosa weGalaxy abangena ebaleni beme ngelithi ebaleni kuvumeleke inani elithile ngenxa yemiqathango yeKhorona eyayibekwe lisebe lezempilo. 
USukazi, owayephethe ipasi lakhe lokungena emidlalweni, wacacisa koma amathe akavunyelwa ukuba angene ngamagosa wePirates awathi kuthiwe angamvumeli angene ngaphakathi. Yamangalelwa iPirates kwikomiti yePSL. Zange ilivume ityala ngomhla wokuthethwa kwalo – kodwa ke ekugqibeleni, ikomiti yoluleko yePSL ifumene iBucs inalo ityala emva kokuva kumacala omabini ngesehlo esenzeka eSoweto. Umtshutshisi wePSL, uMnu. Zola Majavu, uxelele amajelo eendaba ekuqaleni kwale veki ukuba iPirates ifunyenwe inalo ityala ngokuthintela uMnu. Sukazi angangeni ebaleni. 
“Inetyala iPirates lokungavumeli uTim Sukazi angene ebaleni enalo ilungelo elipheleleyo lokungena. Ngokwenza njalo, iPirates ingcolise igama leDStv Premiership, iSafa, iCaf, iFifa namaqumrhu axhasa ibhola. Okuseleyo ngoku kukudibana kwamaqela ukuze kuqwalaselwe isigwebo esifanele iPirates ngomhla wesithathu kuCanzibe,” utshilo uMajavu. Kwelinye icala, iKaizer Chiefs emangalelwe ngenxa yokudlalisa uAden McCarthy noMduduzi Shabalala (abakwiDStv Diski Challenge) ekuthiwa zange babhaliswe ngokusemthethweni. Ityala lihlehliselwe umhla weshumi elinesithathu kwinyanga ezayo. Omnye umntu ozifake engxakini kuJohn Comitis weCape Town City ekuthiwe ungcolise igama lebhola. UComitis uthe iqela lakhe alizukudlala neChiefs engazange ukudlala kunyaka ophelileyo ngenxa yeKhorona eyayihlasele abadlali bayo abaninzi.","Inetyala iPirates eyadlakathelisa uTim Sukazi, itsho iPSL"
"Owayesakuba ngumlingisi kuGeneration nobengumsasazi eJozi FM kutshanje udutyulwe wabhubha kwisikroxo esaziwa njengeMeli Lounge, ePimville (Soweto) phezolo. 
Isithethi samapolisa esinguNomvula Mbense, eRhawutini, sithi amadoda amane angene egileka exhobe efohlele ezama ukukhuthuza wonke umntu obekwesisikroxo pha phakathi kwentsimbi yeshumi neyeshumi-elinanye ngobusuku bayizolo. 
“Sikhangela amadoda amane ngoku. Ityala lokubulala nelokuphanga silivulile. Uphando luyaqhuba,” unabe watsho uMbense. 
Ingqonyela yeJozi FM enguMpho Mhlongo izigqinile ezi ngxelo ngelithi: “Nditsalelwe umnxeba ezinzulwini zobusuku. Kuthiwa ebezama ukunceda abasetyhini baphume xeshikweni kuphangwa le ndawo. Udutyulwe xa kulapho. 
“Mna ndifike kule ndawo umzimba wakhe udunduluze phandle,” kutsho uMhlongo nowongeze ngelithi bekukho nomnye umntu wesibini odutyulwe wabhubha kule ndawo. 
“Sakumkhumbula sonke – ebengumhlobo olungileyo, yanga angalala ngoxolo.” 
Abaziboneleyo bathi u ‘DJ Mandla’ udutyulwe kabini; esiswini nakwintamo phambi kokuba abarhanelwa bathathe nezihlangu zakhe. 
UMandla wayekuGenerations pha koka-1999 ukuyokutsho koka-2006, wayedlala indawo kaSiphiwe Phosa pha. 
UHlatshwayo yinzalelwane yaseSoweto eyaqala ukuba ngumlingisi pha koka-1996.  
Imiyalezo yovelwano iyaphokoka kwimithombo yomnatha wonxibelelwano.",UMandla Hlatshwayo udutyulwe wabhubha
"IMBALI ngeengcinga kwanezehlo zesona sithathu siqaqambe kunene kwimbali yomthonyama kweli lizwe, iza kube idakancwe eQonce ngoMgqibelo, 22 eyoMsintsi, kuvunyelwa uluntu ukuba luxhamle ngolwazi. 
Imbali ngoNkosi Jongumsobomvu Maqoma (1798-1873), umbhali uSamuel Edward Krune (SEK) Mqhayi (1875-1945) kwanoMprofeti uNongqawuse (1841-1898) iza kube iselubala simahla eThe Mall eQonce, ngoMgqibelo, ukusuka ngentsimbi yeshumi kusasa ukuya kweyesine malanga. 
Oku kuza emva kwengcingane yesibini saseBhisho uYanga Mgabadeli noKwanele Mboso, bendibanisela ebizwa Ukwanda Collective. 
“Isicwangciso sethu ngalo mboniso ususwa yinto yokuba sigqibe ekubeni siqaqambise imeko yentlalo yesi sithathu, sidontsa indlela ababephila ngayo kumaxesha wabo,” utshilo uMgabadeli ebalisela I’solezwe lesiXhosa. 
UMgabadeli uthi benze uphando besebenzisana neentsapho zala maqhawe, kodwa uyibalule eyokuba usapho lakuloNongqawuse abakhange bakwazi ukulufumana. Ukwathe bakwasebenzisene namaziko afana neAmathole Museum kwaneXhosa Gallery. 
“Sibe nombono weenkokheli esakhe sanazo ngaphambili, apho siqale sathatha utat’ uMaqoma kwakunye noNongqawuse sizama ukubabonakalisa ukuba bebenokuba ngabantu abanjani ukuba bebephila namhlanje. Yena utat’ uMqhayi simbeke esizikithini, exela ibali ngala maqhawe,” utshilo uMgabadeli. 
“Siyenza le nto sisebenzisa iimpahla endizithungileyo kwanemifanekiso, sidontsa apho zazisenzekela khona izehlo zesi sithathu. Umzekelo xa sithetha ngoNongqawuse, umba wokuxoxwa kwemibandela kaNongqawuse, kwakusenzekela kwaNgqika. Siyile sathatha imifanekiso, ngelizama ukuxela eli bali. Ngokwembali ngoMqhayi, siye eNtabozuko sayokuthatha imifanekiso,” kutsho uMgabadeli. 
Uthi abo baza kuba nenyhweba yokubona lo mboniso, bakuvuna lukhulu. 
“Sikholelwa ukuba kuninzi ekungavunwa sisizwe kwimbali yaba bantu bathathu sibachongileyo. Kuninzi okuye kuthethwe ngoNongqawuse, ukusuka ekuphembeni into yokuba makubulawe imfuyo ukuya nakwezinye iziprofeto zabo. Ibali ngembali kaMaqoma lide kakhulu, wade wabanjwa waya eRobben Island. 
“Sibone ukuba masizidine senze uphando ukuze size nolwazi olungcono. Umntu oza kulo mboniso, uza kufumana imbali ecacileyo ngaba bantu,” utshilo uMgabadeli. 
Iintsapho zakwaMaqoma nakwaMqhayi zimenyiwe, kuquka neNdlu yeeNkosi zeMveli kwaneSebe lobuGcisa neNkcubeko. 
sithandiwe.velaphi@inl.co.za","Baqaqambisa uNongqawuse, uMaqoma noMqhayi"
"Iqela lesizwe loMzantsi Afrika leqakamba libuyele ekhaya lithe qhiwu imisila ngokungafaniyo nakweminye iminyaka noxa lingabuyanga nendebe. Kwinyanga ephelileyo, iProteas iye kwiT20 World Cup, ebanjelwe eDubai kulo nyaka, umoya uphantsi ngenxa yezinto ezenzekayo kwiqakamba yaseMzantsi Afrika. Emdlalweni wokuqala, abadlali abathile badala isankxwe ngokubonakalisa iiyantlukwano zabo zangaphakathi eqeleni lesizwe ngokungalixhasi iphulo elichasene nocalucalulo. Yinto leyo ethe iCricket South Africa xa izama ukuyilungisa, suka uQuinton de Kock wakhetha ukungadlali noxa ebuye wasixolisela isenzo sakhe emva kweentsuku. 
Kuzo zonke ezo zinto ezenzekileyo, abadlali beqela lesizwe babuyele ekhaya ikhona intlantsi yethemba emva kokuba bephumelele imidlalo emine kwemihlanu abayidlalileyo. Bavale itumente ngokubetha amaNgesi noxa ebavalele abakwazi ukudlulela phambili kwiT20 World Cup abakhokelwe kuyo nguTemba Bavuma. Amanye amaqela abethwe nguMzantsi Afrika aquka iWest Indies, iSri Lanka neBangladesh. Kodwa ekuqaleni wabethwa yiAustralia. Umqeqeshi weProteas, uMark Boucher, oye eDubai ephantsi koxinizelelo ngenxa yokuhambi kakuhle kwezinto, uyincomile indlela elidlale ngayo iqela lakhe kwitumente yehlabathi. 
Abanye babadlali abadlale ngendlela encomekayo ngethuba uMzantsi Afrika ukhupha iNgilane ngo’179-9 baquka  uKagiso Rabada, uBavuma noRassie van der Dussen. “Eli iqela labadlali lisekhondweni elihle,” utshilo uBoucher emva komdlalo eDubai. “Kuninzi esisa kufundayo siliqela. Kodwa imidlalo enje iza kusinceda ngoba siyidlale siphantsi koxinezelelo. Iqela lisakhula. Sinethemba lokuba liza kuqina ngokuhamba kwexesha. Lidinga nje intlahla – kodwa siyathemba ukuba liza kuza nendebe kungekudala,” utshilo uBoucher. UBavuma ibe nguKapteni wokuqala omnyama okhokele iProteas kwitumente yehlabathi. “Ufanelwe kukunconywa uTemba ngoba wenze umsebenzi omhle kakhulu,” utshilo uBoucher.",Babuye imisila iphezulu abadlali beProteas noxa bephumile kwiT20 World Cup
"UKHWELE ezehlela kwiANC, nakuMongameli Jacob Zuma uMmusi Maimane kwindibano yeDA ebiseBhayi eNMMU ngeCawa.  
Oku kulandela intetho kaZuma echaza iDA ngelithi iyinyoka, kwaye ilusana lweNational Party.  
OkaMaimane uthe iANC ingcatsha iphupha likaMandela lokumanya abemi beli, kwaye uZuma usebenzisa ubuhlanga ngenjongo yokutsala iivoti.  
“UZuma ukhumbula inkqubo yengcinezelo, ingathi uyayithanda kakhulu indlela ebekukade kungayo kweli lizwe,” utshilo okaMaimane. 
 Ukwathe uZuma uzame ukuzikhusela ngemithetho yexesha lengcinezelo, ngethuba ezama ukuzikhusela kuphando ebeliqhutywa, emva kwenkcitho-mali esetyenziswe ngethuba kuphuculwa ezokhuseleko kwikhaya lakhe eliseNkandla.  
UMaimane uthe iinkokeli ezifana noMandela, uOliver Tambo kwakunye noSteve Biko zazichasene neyantlukwano ngokobuhlanga.  
“UZuma akohlukanga kwindlela awayecinga ngayo uVerwoerd. Kodwa sizakumbonisa ngomhla wesithathu ka-Agasti ukuba sikrelekrele kunaye,” uqhube watsho.  
UMaimane uthe iANC yangoku isebenzisa ubuhlanga kuba ayinambono ngeli lizwe, ngaphandle kokuzithengisa kusapho lakwaGupta.  
Uthe, “Akusekho nkokeli zangaphambili kwiANC ezifuna ukubonwa kunye noZuma, kwa uThabo Mbeki akafuni kunxiba sikipa seANC kaZuma agaye inkxaso.”  
UMaimane ucaphule intetho kaBiko ethi, “Esona sixhobo sinobungozi kwisandla somcinezeli yingqondo yalowo ucinezelweyo,” watsho esithi ingqondo kaZuma ifana neyomntu osacinezelweyo kuba akayikholelwa ukuba umntu omnyama angakhokela iqela elinabamhlophe.  
Ukwathe imali ayalelwe ukuba ayihlawule uZuma sisavenge, usezakubhatala, njengoko kulindeleke ukuba abe seluvalelweni.  
Ulebele ngeltihi iDA izimisele ngokungciba iintanda ezadalwa yinkqubo yengcinezelo.",UMaimane uphendula kwizityholo zikaZuma
"KUNYANZELEKE ukuba imiswe indibano yovavanyo-zimvo zoluntu malunga nomthetho oyilwayo wokusetyenziswa kweelwimi eMpuma Koloni, emva kokuba amagosa ePalamente yephondo engqinile ukuba asilele ekucwangciseni le ndibano ebihlelelwe ukubanjelwa eCambridge eMonti. 
Le veki ibibekelwe bucala yikomiti yesebe lezemidlalo, ulonwabo, ubugcisa nenkcubeko kwiNdlu yoWiso-Mthetho eBhisho ukuba kumanyelwe izimvo zoluntu malunga nomthetho oyilwayo wokusetyenziswa kweelwimi zephondo (Eastern Cape Use of Official Languages Bill). 
Uthe nje emva kokuba olilungu lePalamente eBhisho, uThando Ngcolomba, evule indibano ebizakubanjelwa kwiholo yaseCambridge, uMlawu Tyatyeka ongumanejala weBhodi yeeLwimi zoMzantsi Afrika (Pan South African Language Board) eMpuma Koloni wabuza ngelona lwimi ezakuqhutywa ngalo indibano. 
“Ndiyiveze ngabom lo nto kuba uvele wakhumsha eqala nje indibano lo mntu (Ngcolomba). Ebengajonganga nokuba ngobani abakhoyo, ethetha isiNgesi. Xa kunjalo ke, uphi umtoliki wolwimi?” kubuza uTyatyeka. 
UTyatyeka ukwabuze ukuba uphi umntu othetha ngezandla kule ndibano, ukunceda abo bangaviyo. 
Akukhange kuphelele apho, omnye umntu ubuze ukuba ngobani abamenyiweyo kule ndibano ebizinyaswe ngabantu abalelwa kumashumi amabini anesibhozo (28). 
Emva kokuva le nkxalabo, uNgcolomba uye wamisa indibano esithi uyokugqugula noogxa bakhe. Ekubuyweni kwabo, lo kaNgcolomba uye wacela ukuba imiswe indibano watsho exolisa kubahlali. 
“Siyavuma ukuba asikhange sicwangcise kakuhle. Kwindibano ezayo sakuqinisekisa ukuba izimemo zikhutshwa kwangethuba, futhi bonke abantu abachaphazelekileyo bayamenywa. Nomba womntu othetha ngezandla ukwenzela abo bangaviyo, sika kuwakhela umkhanyo. Siza kuwuthathela ingqalelo nomba wolwimi olusetyenziswayo,” utshilo uNgcolomba. 
UTyatyeka uthi iye yamxhalabisa into yokuba kungabikho iinkosi kule ndibano. “Bebegqithisa itakane nje kunina apha, yiyo le nto sibone ukuba masibapheke ngemibuzo,” utshilo uTyatyeka. 
Umhla eyakuphinde ibanjwe ngawo indibano yaseMonti uyakubuya waziswe, utshilo uNgcolomba. 
Lo mthetho, xa sele uphunyeziwe, uzakunika uxanduva iphondo leMpuma Koloni ukuba lijonge indlela ezisetyenziswa ngayo iilwimi zeli phondo. Ezilwimi sisiXhosa, isiSotho, isiNgesi nesiBhulu. 
Eyona njongo yalo mthetho kukuvula umtyhi wokumiselwa kwecandelo lezelwimi ephondweni (Provincial Language Unit) ezakubangela ukuba amasebe namaqumrhu karhulumente kweli phondo azeke mzekweni amilisele amacandelo eelwimi.",Amagosa ePalamente ahlazwe ngabahlali
"Molo mhleli wephephandaba, singoonogada sisebenzela uGolden Security!  
Heyi kunzima kule nkampani; akukho mkhondo, akanayunifomu, akanazihlangu, ukunika ibhlukhwe ibenye, lo nto iyasixaka uba uza kwenza ntoni ngebhlukhwe enye?  
Lo nto akho themba tu kule nkampani, lo nto into enzima yile yoba xa ulwela ilungelo lakho uyagxothwa. 
– Unogada ongafuni ukuvezwa",*THUMELA EYAKHO INCWADI NGE-SMS OKANYE NGO-WHATSAPP  0637439538
"Ibandla lamaWesile Amanyeneyo kwidolophu yaseTsomo likhumbule amaxhoba amane asweleke emva kokubethwa ngumbane ecaweni.  
Aba bangasekhoyo ngoomama abathathu, notata omnye bachazwe kwinkonzo yesikhumbuzo ebibanjelwe eMgxobhozweni njengabantu abazinikele ngokupheleleyo ebandleni kwaye basweleke ngemini ebebevuselela ngayo izethembiso zabo kwinkonzo yomnqophiso. 
Ebalisa ngesi sithwakumbe athi akasoze asilibale umfundisi uZamuxolo Ngcephe uthi “Ngomhla weshumi elinesihlanu ibilusuku lwam lokuqala kule sekethe, intshumayelo yam yokuqala kwindlu yokukhonzela entsha. Emva kwenkonzo ndiye ndaya etafileni sahlala silungiselelwa into esiwa phantsi kwempumlo sabe sibona ukuba izulu liyezisa.” 
Uhambisa athi ngenxa yesitshi semvula baye bavala ucango kunye neefestile zecawe. “Ndiye ndanombilini ndakubona kumnyama ndathatha ikhandlela elimhlophe ndalayita, khange iphele imizuzu emithathu ndibuyele esitulweni sam, khange kudume okanye imibane emininzi kutsho nje isithonga sasinye ndabona uDlabane (elinye lamaxhoba) esihla ngodonga ndabe nam nditshowukwa nditsarhwa ndikhabakhaba ndizijula ngapha nangapha,” utsho umfundisi. 
Amalungu ecawe azibonele ngokwabo bachaza esi sehlo njengombono ombi obuhlungu nongasokuze uphele ezingqondweni zabo, nezikhalo zalo mini azisokuze zicime ezindlebeni zabo.  
Umhlekazi lo ungene ecaweni ubethe imingxunya emihlanu kudonga eshiya umonakalo omkhulu. Ukanti neegusha ebezizimele ecaleni kwendlu leyo yecawe azisindanga. 
Ibhunga leetyalike kwisithili saseChris Hani kunye nesebe lezophuhliso loluntu eMpuma Koloni bandwendwele iintsapho zamaxhoba. Umphathiswa wesebe uNancy Sihlwayi ukhuthaze iintsapho ngelithi kubuhlungu okwenzekileyo kodwa uThixo sisiqalo nesiphelo.  
Uthi “Oonontlalontle bayile kule mizi babona iimeko zekhaya ngalinye kuza kuncedwa ngokwemfuno zekhaya ngalinye, bangathi bexhuzuleke emphefumlweni baxhuzuleke nezidumbu edongeni. Sinethemba lokuba uThixo ubabeke endaweni engcono ababhubhelanga etywaleni okanye besiba.’’ 
Nangona kuza kuthatha ixesha elide ukuba usapho lwakwaMvikweni, olwakwaDlabane, olwakwaNtozini kunye nabakwaGqwesha ukuba baxole bathi bayamkele imeko nanjengoko intando yomdali ingenakuphikiswa nangubani na, nakule imeko bathi kuthande yena. Amaxhoba aza kubekwa kwiindawo ezohlukeneyo ngempelaveki. 
 – isibhalo@inl.co.za",Akhunjulwe amaxhoba abethwe ngumbane ecaweni eTsomo
"Ndibhala ndivuya, kwaye ndichukunyiswa linqaku phantsi kosiba likaMnumzana uMpumelelo T.A. Makuliwe, uMasiphakule Kuvimba.  
Eli nqaku libhalwe ngomvulo, Tshazimpuzi 04, 2016 umba othetha ngesiduko samaManci. Isizathu sokubhala ndicela ngokubanzi akhe atyatyadule umbhali kungenxa yokuba mna ndinguSitshaka, uManci, uZotsho, uMaqholo, uMbulu, uMbhawela, uMashata wakuloMhatane, iMbul’elimnyamanenkomozalo.  
Phofu ekwazini ookhokho ndiqala kuMlanjeni, ndiye kuKhethelo yena ozala utatomkhulu uZwelwakhe ozalwe ngonyaka ka1910. Sime eDutywa kwilali yakuKhethi.  
Kodwa imbali ithi, uMlanjeni wafika kwaKhethi eyinkwenkwana esuka eSixakwe kuTsolo ehamba natata othile wakwaManci kwaDuli, wabe ke ukhulela apha de waba nonkosikazi wakhe apho kuye kwazalwa uKhethelo othe wazala uZwelakhe, uZwelakhe wazala uMphumzi othe ke yena wazala mna.  
Imbali ke ikhomba uba nalapho eSixakwe siphuma eMzimkhulu. Kodwa ke iphide ibekhona imbali apho inkosana uSitshaka okhe wasokolisa kwimfazwe yaseThaleni kwiminyaka xa kuqala i 1800 ndiyeva ke uba bakhona ooSitshaka, ooManci phaya kooQhora.  
UMnumzana uMakuliwe uye wandichukumisa kakhulu kuba ndisafuna ukuva ngam ukuya kuNkosi uDiko noSitshaka aba uyoma ngeLesotho leyo athetha ngayo. 
 Angadinwa sithi bethu koko asincede kuba thina sisafuna ukuzazi, kwaye ngokwefani kaNdude siyazi uba inye noJompolo, ooNunu kunye nooFenge kuba bangooSitshaka, oMbulu, oMbhawela, ooZotsho, ooManci, ooMashata bakuloMhatane.  
Ndingavuya uba ukhe uncedise kwesi sicelo sam. 
-Tembinkosi Sitshaka Ndude",Izimvo zomfundi wephephandaba
"IChippa United iza kusingatha umdlalo obalulekileyo ekulindeleke okokuba izame ukuqokelela amanqaku kuwo emva kokugqwidiza ekuqaleni kwesizini.  
Iqela likaEric Tinkler lamkela iMamelodi Sundowns elambele amanqaku kweyayo indawo kumdlalo weAbsa Premier Soccer League oza kube useSisa Dukashe Stadium ngo’20:15 ngoMgqibelo. 
 Nakubeni kukho umahluko obonakalayo kwicala lokuqokelela amanqaku – kodwa eyona ngxaki ajamelene nayo uTinkler ngoku kukungabi naye uKapteni onokuncedisana naye emva kokuvela kokuba uMark Mayambela akanguye umdlali onokuthwala uxanduva lokuthatha iChippa United ayibeke endaweni ehloniphekileyo. 
Emdlalweni obuseSoweto kwiveki ephelileyo, uMayambela udelele umqeqeshi wakhe phambi kwezihlwele ebezingonelisekanga ngumdlalo wakhe onethuba ungancumisi.  
IChippa ibethwe ngo’1-0 yiOrlando Pirates kumdlalo weTelkom Knockout – okuye kwanyanzeleka kuwo ukuba uTinkler amkhuphe uMayambela kwisiqingatha sokuqala somdlalo.  
UMayambela uvezwe kumabonakude exabana noTinkler. Kucacile umqeqeshi ukuba umbeke endaweni yakhe ngoba uye waxolisa.  
“Sathetha ngalo mba emva komdlalo. Yaba yinto eyenzeka ngela xesha – kodwa idlule ngoku. Ndixolisile kumqeqeshi, koogxa bam nakusihlalo,” utshilo uMayambela kwiKickOff. 
IChippa isoloko ikwisimo esingazinzanga ngoba yile itshintsha abaqeqeshi umhla nezolo.  
Ngoko ke uTinkler udinga inkokeli entsha enokuthi ixhase ngokupheleleyo iinzame zakhe zokuguqula izinto kwiChippa.  
Sekucacile ukuba uMayambela akahambisani nendlela asebenza ngayo uTinkler.  
Ukungatsali ngexhadi elinye kungawophula umoya wabadlali futhi kuchaphazele nendlela abadlala ngayo ebaleni.  
Ukuba nguKapteni weqela ngumsebenzi ofuna umntu ozinzileyo engqondweni, ozimiseleyo nosoloko engumzekelo kwiqela lonke.  
Ngeke iChippa ikwazi ukumelana namaqela afana neSundowns ikhokelwa ngumntu onobudlelwane obaphukileyo nomqeqeshi wakhe.  
UTinkler kufuneka akhangele indoda echubekileyo enokumncedisa phakathi kukaThabo Ntethe, uJames Okwousa noKurt Lentjies – amadoda asebenza ngokuzimisela ngamaxesha onke. 
NgoLwesihlanu: 
Bidvest Wits vs Highlands Park @Bidvest Stadium, 20:00 
NgoMgqibelo: Polokwane City vs Maritzburg @Peter Mokaba Stadium, 15:30; Pirates vs Chiefs @FNB Stadium, 15:30; Cape Town City vs AmaZulu FC @Cape Town, 20:15, Chippa vs Sundowns @Sisa Dukashe",UTinkler makachonge inkokeli entsha kwiChippa!
"EKAPA: IFUTHE leListeriosis liyabonakala kwabo bathengisa ukutya endleleni nanjengoko bengasayithengisi ipoloni nerashiyeni ebezithengwa kakhulu emva kokuvela kwesi sifo. 
 
Oku kuvele ngelixa uMphathiswa wezeMpilo eNtshona Koloni, uNomafrench Mbombo, ebetyelele irenki yaseWynberg eyokulumkisa abahlali malunga nesi sifo sigqugqisa eMzantsi. 
 
IListeriosis sisifo esifumaneka xa umntu etye ukutya okunetsholongwane eyiListeria. Ilisteria ifumaneka emhlabeni nasemanzini.  
 
Kweli tyeli ivele kumzi owenza ukutya okulungele ukutyiwa iEnterprise Foods ePolokwane eLimpopo kweziveki ziphelileyo.  
 
Iivenkile ezininzi sele zikususile ukutya okufana nepoloni, rashiyeni nokunye okunale ntsholongwane sele ibulele abantu abangama-180 elizweni. Zingama 115 izigulane zayo eNtshona Koloni. 
 
UYolanda Maliwa wasePhilippi othengisa amagwinya erenkini eWynberg uthe: “Oko kwavela esi sifo ndayeka ukuthengisa ipoloni nerashiyeni. Lo nto iyandichana kakhulu ngoba ibizezona bezithengwa kakhulu. Imali endiyenzayo ayisafani nakuqala ngoku. Le bhega nesi sibindi senkukhu ndisifaka emagwinyeni azithandwa kakhulu.” 
 
Uthe kuyacaca ukuba akasazifumani iiR6 zerashiyeni neeR2 zepoloni ngoku. UMaliwa uthe baza kuhlala phantsi bengabathengisi baserenkini bakhuthazane ukuba bayeke ukuthengisa iipoloni. 
 
 “Baninzi abathengisi abangekayazi le nto yesi sifo. Kubalulekile ukuba sibeke abantu abaza kuhamba bejonga kuzo zonke iirenki ukuba zisathengiswa na. Bubomi babantu obu. Ewe siyayifuna yona imali kodwa ubomi buza kuqala,” utshilo. 
 
UMawonga Tyalibhunga ongunoteksi uthe ufunde lukhulu ngotyelelo lukamphathiswa. “Nditsho ndayazi ukuba esi sifo sisuka emhlabeni kwaye intsholongwane yaso ithanda ukuzifihla efrijini.” 
 
Uthe nangona bengayityi kakhulu ipoloni bona bengonoteksi uza kulumkisa abantu ukuba bayiyeke. “Bendingabuqondi ubuzaza bale meko kodwa ngoku ndiyoyika. Ndiza kuxelela abamelwane ukuba mabalahle kwanto enepoloni nerashiyeni. Ndiza kubacebisa nokuba mabayithengephi inyama. Abantu bakuthi abanalwazi, ngoko ke kubalulekile ukuba ungalugcini kuwe ulwazi olungaka,” utshilo. 
 
Ingcaphephe yezokutya kwaAtlantic Meat uMeanie Briton uthe okwabo ukutya akunayo le ntsholongwane ngoba bakufumana kwimizi-mveliso yokutya ephungululwe ngabazimeleyo. 
Akafunanga ukuyichaza le mizi kuba esithi woyika ukophula isivumelwano phakathi komthengi nomthengisi. 
 
 “Ukutya okunento yokwenza nenyama kuyachaneka ngoku. Abantu bachaneka kakhulu kuba iyathandwa inyama okanye kwanto engathi yiyo. Into ebalulekileyo ngoku kukuba sijonge ucoceko. Abasebenzi balapha ndabaqeqesha ukuvela kwesi sifo. Bayakwazi amabakwenze,” utshilo. 
 
UMbombo ukhuthaze abantu ukuba bajonge ezi mpawu zelisteriosis eziquka: umkhuhlane, ukuqaqamba kwezihlunu, ukubanesiyezi okanye ukuhambisa, ukudinwa nokungacaceli ukutya. 
  
“Kufuneka nizigade ngoku. Sele kukho abantu abangama 115 abanayo. Esi sifo sinokuvela naphi na,  yiyo lo nto kufuneka nihlale nicocekile nakwindawo enihlala kuzo,” utshilo. 
michael.nkalane@inl.co.za",Listeriosis: Indawo yepoloni noonkqiyoyo iyabonakala kwabo bathengisa amagwinya endleleni
"Kubhaqwe umzimba womfana oselula ngokweminyaka uthe tywa ngasecaleni kwehlathi elibizwa ngokuba yiZondeka Forest elikwi lali yaseTeko Springs kuCentane.  
Lo mzimba ubhaqwe ngoMgqibelo kwimpela veki esisuka kuyo, ngobezihambela ngemoto edlula ngobusuku. 
Ngokwengxelo ephuma kwisithethi samapolisa kuCentane uKapteni Jackson Manatha ithi, ixhoba kubonakala ukuba lidutyulwe njengoko lifumaneke linamanxeba eembumbulu kumzimba ongentla. 
“Ixhoba eli alaziwa ngabahlali baseTheko xa bekubizwe abantu ukuba bayokufanisa. Sirhanelwa ukuba ixhoba eli lidutyulwe kwenye indawo emva koko lazokunyengezwa ngakwihlathi eli,” utshilo uManatha. 
Uchaze ukuba, ixhoba linxibe ibhlulukhwe embala unevi, ihempe emnyama enamabala amhlophe, izihlangu ezimnyama, kwakunye newotshi emnyama ebisesihlahleni. 
Kubongozwa uluntu elilahlekelwe ngumntu oneziimpawu ukuba lizokukhangela kwisikhululo samapolisa akuCentane okanye litsalele umnxeba kuWarrant Officer Mnikelo Mlobeli ku: 076 623 8421. 
Amapolisa avule ityala lokubulala, nangona kungekabanjwa mntu ngesi siganeko.",Kubhaqwe umzimba womfana kuCentane
"UMARIKANA, Ntabentsizwa ukuya kutsho kwiingoma zikaMiriam Makeba, zezinye zeengoma azakutsholoza ngazo uLilitha Bidla xa esungula ngokusesikweni icwecwe lakhe eMonti namhlanje. 
 Eli cwecwe libizwa “Ndim Lho’’, nelikhutshwe ebutsheni balo nyaka, lineengoma ezichukumisayo ezifana noMarikana, ngoma leyo izoba inxeba elisaviwa ziintsapho ezalahlekelwa ngamalungu azo kwimpalalo-gazi yaseMarikana.  
Namhlanje, abaninzi bazakufumana inyoba yokubona okokuqala iVideo yale ngoma eMiriam Makeba ECAVC.  
UManejala kaLilitha nokwangumvelisi weli cwecwe uLuyolo Beku, uthi abantu baseMonti ngokuhlwanje bazakunikwa ithuba lokungcamla kwimbiza yabo.  
“Besele siqale eBhayi ngenyanga ka-Epreli nokusungula eli cwecwe , ngoku abahlali baseMonti lityeli labo,” utshilo. UBeku uthi uStoan Seete, ongumbhexeshi we-Afro Cafe’ nelungu leBongo Maffin, nokwasebenze noLilitha kweli cwecwe, uzakube engumphathi walo mcimbi.  
ULilitha uzakube ekhatshwa yiNkevestan. Baleka uye eMusic Mix eVincent kungenjalo uzifumanele itikiti lakho emnyango nge-R50 kuphela.  
UBeku ulumkise ngelithi amatikiti aqingqekile nanjengoko i-ECAVC ingekho nkulu.  
Ungaphoswa! Umcimbi uyaqala ngeyesithandathu malanga. 
simphiwe.freddie@inl.co.za",#MARIKANA: ULilitha noStoan eMonti ngokuhlwanje
"Abathelekisi beembethimanqindi abohlukeneyo bazama umlo ongangowona ujongwe ngamelo abomvu eMzantsi Afrika. Umlo ophakathi kukaLusanda Komanisi noTshifhiwa unethuba elide izanywa – kodwa ingathi uza kude wenzeke kulo unyaka. “Umlo uza kwenzeka kwisithuba seenyanga ezintathu,” utshilo uKomanisi ethetha neBoxing Talk TV. UKomanisi uthi uyamazi uTshifhiwa ukuba yimbethimanqindi eyingozi futhi esemgangathweni ophezulu kakhulu – kodwa ulungiselela ukusonga usephakathi umlo xa bedibana emlweni ekuqikelelwa ukuba ungenzeka ekuthambekeni kwalo unyaka. La madoda mabini arhalela ukuvana amandla kwitayitile yoMzantsi Afrika. UKomanisi noMunyai ziimbethimanqindi ezihlonitshwayo kwicandelo lamanqindi emva kokuzibalula emilweni yehlabathi. 
UKomanisi, 32, uwise amadoda amathandathu emilweni ngamashumi amabini anesihlanu ayilwileyo. Yena uMunyai, 37, ubethwe kanye wawisa amadoda zacima izibane emadodeni angamashumi amathathu anesithathu ayilwileyo. UKomanisi uyavuma ukuba uMunyai yindoda ekwaziyo ukulwa – kodwa into angayifuniyo kukulwela kowabo eMpuma Koloni kuba esithi akukho nto aza kuyizuza. “Kudala ndimkhwaza uMunyai. Ndiwungxamele umlo wam naye ngoba ungumpondozihlanjiwe kwitayitile yoMzantsi Afrika (SA lightweight). Uyeza wona umlo kwezi nyanga zizayo noxa kungekho nto esele ityikitywe phanti,” utshilo uKomanisi kutshanje. 
“Umlo uza kuqhutyelwa kwiphondo laeGauteng okanye eLimpopo. Andikufuni ukulwela eMonti, andiyithandi la ndawo. Ndifuna ukonwabisa abantu baseThekwini, eGoli nakwezinye iindawo. Andisakufuni ukulwa phambi kwabantu abandaziyo kwinqanaba endikulo. Ukuba umlo uya eMonti, akukho nto endiza kuyifumana apho. Umlo wam noMunyai uthengiseka kakuhle kwiindawo efana neGoli,” utshilo uKomanisi. Nakubeni abaphathi nabathelekisi besabonisana esithebeni seengxoko, uKomanisi uthi uzimisele ukumwisa uMunyai mhla wadibana naye. “Ndiyincutshwe ekuwiseni abantu. Ndiyamhlonipha – kodwa ndilungiselela ukumbetha ingaphelanga imijikelo yomlo,” uvale ngaloo mazwi uKomanisi.",ULusanda Komanisi akakufuni ukulwela ephondweni lakhe ngenxa yemali
"Ingxelo yesebe leMfundo eMpuma Koloni iqinisekisa ukuba lihlile inani labantwana ababhalise izifundo zeziBalo ukusukela kunyaka ophelileyo. Oku kuvele ngethuba eli sebe lisothula ingxelo yeziphumo zebanga leshumi zonyaka ka2019 eSterling eMonti. 
Evuya kukukhula kwamanani wabafundi abaphumeleleyo, uMphathiswa weli sebe, uFundile Gade, uthi kusekuninzi ekumele kwenzeke ukuya phambili. IMpuma Koloni ifumene iipesenti ezingamashumi asixhenxe anesithandathu ngokwempumelelo yabafundi bebanga leshumi ngo2019. 
“Nangona kukho ukukhula kwamanani wabantwana ababhalise izifundo ezahlukeneyo, izifundo zezibalo zihlile kunyaka ka2019, lo nto ithetha ukuba kumele ukuba siqinise kwiinzame zethu ezijongene nezifundo zezibalo,” uthethe watsho uGade. 
Ingxelo ithi kwiinzame zokuphucula umgangatho wezibalo kweli nakuzwelonke, kukho amalinge okusenzisana norhulumente waseJapan. 
“Sinaso isicwangciso esijoliswe ukuphucula izibalo, sikwiphulo lokuqwalasela ukuba esi sicwangciso asikudingi na ukuguqulwa okanye ukuphuculwa,” itshilo ingxelo yesebe leMfundo. 
Iphondo leMpuma Koloni libone ufunqu weepesenti ezintlanu kwiziphumo zebanga leshumi ngenxa yeenzame ezenziwe zizandla ezahlukeneyo.  
“Isithili saseNelson Mandela Bay sihamba phambili apha ephondweni ngokweziphumo, silandelwa sisithili saseBCM, zezi nzame ezenze ukuba sifunquke kwindawo ebesikuyo kunyaka ophelileyo,” utshilo uGade. 
Enye yeenqununu ezibangele le mpumelelo yeli phondo, uKhulile Qamata wesikolo samabanga aphakamileyo iNyanga eNgcobo, uthi uyavuya kodwa usafuna ukwenza nangaphezulu.  
“Besinabafundi abalikhulu namashumi amahlanu anesine, kuphumelele abalikhulu namashumi amane anesiXhenxe, sixhalabile nangaba bambalwa bangaphumelelanga. Yintsebenziswano nokuzinikela kubafundi nootitshala okubangele le mpumelelo,” uthethe watsho uQamata.  
Isikolo saseNyanga eNgcobo sesinye kwizikolo ezithathu zeli phondo ezinabafundi abakuluhlu labafundi abagqwese kuzwelonke.  
Ngonyaka ka2018, ibingabafundi abakumashumi amane anesihlanu eepesenti abebebhalisele izifundo zezibalo, kunyaka ophelileyo u2019, ngabafundi abakumashumi amane ananye eepesenti ekhulwini ababhalise izifundo zezibalo. 
Oku kubonisa ukuhla ngeepesenti ezintathu ekhulwini kunonyaka ophelileyo. 
UGade uthi kuninzi abakwenzileyo ukuqinisekisa ukuba ziyaphucuka iziphumo zebanga leshumi kunyaka ka2019.  “Ezi ziziphumo zeenzame zabantu esingene ezihlangwini zabo, kodwa nathi siye saqinisekisa ukuba utitshala usegumbini lokufundisa uyafundisa, wonke umfundi unencwadi azidingayo, saqinisekisa ukuba umfundi ngamnye unesitulo sokuhlala nendawo yokufundela,” ucacise watsho uGade. 
IOfisi yoMlawuli oyiNtloko kwisebe leMfundo eMpuma Koloni nayo ayikhange iphumle ikhangela impumelelo. 
“Iofisi yomlawuli wesebe ikhuphe imbalelwano eya kuzo zonke izikolo ezinembali yokungaphumeleli okanye ukungaqhubi kakuhle, ndiyakholwa ukuba lo nto yenye kwezo zibangele impumelelo yethu,” utshilo uGade.",Uhlile umdla kwizifundo zezibalo eMpuma Koloni
"AKANAVALO ngokoluka isintu umkhwetha ongumfundi wezifundo zobugqirha kwelase Cuba. Nangona elisiko lesintu lambethwe lityheneba lokubhubha kwabakhwetha eMpuma Koloni, uAbenathi Mgqebisa okhaya lise Lady Frere sele egqibe iintsuku ezisibhozo esesuthwini. Uthe, nangona amanani wabakhwetha ababhubhe bese suthwini kweliphondo khange abe naloyiko lokuhamba indlela yobudoda. Oka Mgqebisa ukwathe akalindelanga zingxaki kuye kwizintsuku ezisaseleyo eseSuthwini.  
“Andikhange ndoyike ngenxa yalanto kuba ndazi ukuba kowam umzimba akukho sifo nasibi sinokungena kuba ndingumntu okholwayo,”uthethe oko. Uye kufundela ubugqirha kwelase Cuba emva kokufunda kwisikolo samabanga aphakamileyo iCacadu eLady Frere kwaye uthi akathandabuzi ukuba uzakuzigqiba ngaphandle kwengxaki izifundo zakhe. “Akukho mntu undinyanzele ukuba ndalukele apha ndizikhethele kuba andinangxaki nendlela ekuqhutywa ngayo elisiko apha,ulwazi lam nalo luyanceda,”uthethe oko uMngqebisa. 
“Ukugqiba kwam izifundo zam ndinqwenela ukuza kudlala indima yam nje ngogqirha ndincedise ilizwe loMzantsi Afrika kwinzame zokulwa ingxaki ezibangela ukubhubha kwabakhwetha eMpuma Koloni,”utsho.  
Ngabakhwetha abangamashumi amabini anesithandathu abathe babhubha ukusukela oko liqalile ixesha lokwaluka lasebusika kulonyaka.  
UMgqebisa uthi akathandabuzi ukuba yintsebenziswano yabantu kunye namasebe karhulumente oku nokuphungula ingxaki zokwaluka. “Nokuba umntu angolukela esibhedlele okanye entabeni mna andiboni ngxaki kuyo yonke lonto, endikwaziyo kukuba impumelelo yesiko ixhomekeke kumkhwethwa nekhankatha lakhe,”uthethe watsho uMngqebisa. 
Uhambisa athi ukuhlonitshwa kwenkolo yesiNtu kubalulekile kuba nayo inazo indawo ezilungileyo,utsho logqirha usakhulayo. “Ndisebenza kakuhle nekhankatha lam zikhona izinto endizifundayo kuye ezihambelana nemicimbi yezempilo,yona imeko yalapha ilungile andinangxaki nayo,”uchaze oko uMngqebisa. 
Urhulumente welizwe loMzantsi Afrika wanika igunya umbutho we TB/HIV Association ukuba isebenzise ulwaluko lasesibhedlele nje ngendlela yokuphungula ukosuleleka kwabantu sisifo ugawulayo.  
Ugqirha lo uphumile efukwini emva kokuba egqibe iintsuku ezisibhozo nezizona zibaluleke kakhulu kwelisiko ngaphandle kwengxaki. Kwinyanga ephelileyo usekela umphathiswa wesebentsebenziswano kurhulumento nemimcimbi yemveli uObed Bapela uxelele oonondaba ukuba iMpuma Koloni lelona phondo limnika ingxaki ngamanani aphezulu abantwana ababhubhela eSuthwini. ”IMpuma Koloni, uMntla Ntshona, iRawuti ne Limpopo ngawona maphondo anika ingxaki kweli,”utsho uBapela.",Ungumkhwetha umfundi wezobugqirha
"Ntips Shete: Ngumntwana ozalelwe eqokobheni liye likrazulwe ke kuvele umntwana, icover leyo ke iye igcinwe njengechiza lokumana linyanga lo mntwana xa egula . 
liyomiswa, noba uyakhohlela liyagximfwa asele noba uyaxhuzula njl njl. Lo mntwana ke ubukhali kakhulu ubona izinto ezingabonwayo, ufana negqirha kodwa ke elingagqibelelanga, uyaphupha, uba akafuni kuya endaweni yazi ikhona ingxaki. Camagu. Qumbu 
Sonwabile Mtwebana: Andiqiniseki Mqikela, kodwa ndicinga ukuba ngumntwana ofumaneke phambi kwexesha, kudala wayaye afakwe esingxotyeni kude kuphele iiNyanga eziLithoba, ekakaswa ngaMagxegwazana lawo ebebelekisa. Lady Frere 
Sno Z Gogo: Umntwana osesingxobeni ngumntwana ozalwe ecoverisheke ngento engathi yiplastic etransparent, kuthiwa sisingxobo ke eso futhi umntwana onjalo uyaboniswa izinto ezizakwenzeka nezenzekayo uyandweba ngokugqithisileyo.  
Caroline Beyile:  
Umama wam ungumntu okwaziyo ukuyibona into ingekenzeki, xa elimile isivuno sibasininzi. Uneembono ezintle. Womelele akaguli lula usoloko ephilile. Uyakubona xa ungalunganga kodwa akakoyiki.Ngqushwa 
Nontozamo MamNkabane Mahobe-Mhlauli:  
Bohluke mpeeeeeeela aba bam.. omnye yintombi sele ena- 22, omnye yinkwenkwe una-16, hayi abagqwesanga apha eklasini, bahamba kunye nabanye. nalapha ekhayeni, awude uthi ngabo aba. Abagqamanga nganto shem aba bam. Komani 
Ncumisa Magudu: Ngumntwana ophuma kunina enesigqumathelo tata nomamam wayenguye. Kwelera 
Feziwe Qaba: Ngumntwana ophuma kunina egqumathele akakhali de kuchanjuzwe esa singxobo. Kangokuba owam umama uthi, “ndakhala ndabuza yintoni ngoku le ndiyizeleyo!” (ngela xesha lakudala lokuzalela endlini) kwathiwa ngaloo, maxhegwazana, hayi ngumntwana wesingxobo nguye lo #kwabe ke kugungquza lo nto kungabonwa noba nguntwana.Cofimvaba 
Ntips Shete:  
Abanye ke baye bahluphe ngokugula njalo kungoko ke kugcinwa isingxobo esi kuba lichiza lakhe kuyo yonke into qha sinengxaki kolu belekelo zibhedlele kuba namhla isingxobo eso siyathathwa sisibhedlele ungasifumani uba basenzani bona, ifuna abaphandi. Kumaxa akudala kwakulula kuba kwakubelekelwa emva kocango.Qumbu 
Batandwa Same: 
 Uphuma embethe isambatho esohlukileyo kweziqhelekileyo, sithi ke xa efikele kumzi ozaziyo ezakwaNtu sithathwe somiswe, andazi ke noba uhlambela kuso na kodwa hayi mfowam bakrelekrele ndinomhlobo akakhumshi, akaprati yeha, wena Msholozi, akanaye nothu esikolweni. Ntabankulu 
Ndoyisile Mlungwana: Ngumntwana ophuma embeswe ngenwebu , nomngane wakho Thembinkosi wayengumntwana wesingxobo. Lady Frere",Lo ngumbuzo obuzwe yintatheli yethu uSiyabulela Mqikela kumaqonga onxibelelwano. Yiva benika iimpendulo ngabakwaziyo.
"Inkampani yonkinkisho lombane * -Eskom unikeze ngezigidi ezingaphaya kwamashumi amabini anesine zeerandi (R24 million) kubafundi baseMpuma Koloni abafuna ukufundela ubunjineli bombane (electrical engineering) kwiikholeji (Technical Vocational Education and Training [TVET]) zeli phondo. 
Ethetha kumsitho wokuwongwa kwabafundi bebanga leshumi abaphumelele emagqabini eMonti ngoLwesithathu, igosa lezonxibelelwano kwa-Eskom ephondweni uNtombekhaya Mafumbatha uthi, le nkxaso-mali izakujolisa kubafundi abaphuma kwizikolo ezisemaphandleni kweli phondo. 
“Abo banomdla, bangaqhagamshelana nee-ofisi zethu kuyo yonke iMpuma Koloni phakathi komhla weshumi elinanye (11) ukuya kwishumi elinesihlanu (15) kule nyanga,” utshilo uMafumbatha. 
Kusenjalo inkampani yezonxibelelwano iMTN idize ukuba izakuxhasa ngemali abona bafundi babini bagqwesileyo kwiimviwo zikaGrade 12 kweli phondo.  
Le nkampani ikwanikeze ngee-laptop kubafundi abalishumi abaphumelele emagqabini. 
Kananjalo, ibhanki uStandard Bank ithe iza kukhupha imali ekwikhulu leerandi (R100 000) kubafundi abalishumi abaphumelele emagqabini kwiimviwo zebanga leshumi ku2015.",Inkxaso kubafundi bephondo
"ZIFUNGE zamunc’ iintupha iinkokeli zombutho wamanina kazwelonke eAfrican National Congress iANC Women’s League eBhayi zisithi azizukuvumela ilizwe laseMzantsi Afrika nomasipala waseNelson Mandela Bay ube- yintlambo yokufela amahashe. 
Kumsitho obubanjelwe kwisakhiwo sebendla iBantu Church of Christ kule mpela veki siyishiyileyo kunxitywa amanina amatsha alo mbutho, ezi nkokeli zithe zizakwenza konke ukuqinisekisa ukuba lo mbutho uyaluphumelela unyulo loomasipala lomhla wesithathu ka-Agasti. 
Ongusekela mongameli walo mbutho, uSisi Ntombela uthe, oomama baseBhayi bazakuma ngeenyawo kwaye abazi- kuthengisa ngombutho weANC elutshabeni. 
“Sisedabini elibi lokukhusela ummandla waseNelson Mandela Bay negama lika- Rholihlahla, asifuni kuva nowathwethwa ngeNkandla, sixakekile ngoku siyalwa, masiphumeni boomama siye kukhankasela iANC iluphumelele olu nyulo,” uthethe watsho. 
Evula lo msitho uBishophu John Bolana weli bandla uthe, ongusodolophu nomgqatswa kwakwesi sikhundla uDanny Jordaan nongumgqatswa njengesekela lakhe uAndile Mfunda ngabanyulwa bakaThixo abathunyelwe ukuba bakhokele umasipala waseNelson Mandela Bay nokuyisindisa kwiintshaba eziyimibutho ephikisayo. 
“Xa niphuma nisiya kukhankasa ze nishiye abagwiliki namasela ngasemva, ningahambi nabo.Sifuna oomama abanemiqolo, abanyanisekileyo,” utshilo utata. 
Kanti usihlalo wephondo kulo mbutho uBukiwe Fanta yena uncome eli bandla ngokuzinikela okungagungqiyo nokuthetha phandle ngenkxaso yalo kumbutho weANC. 
“Eli bandla lahlala lixhasa ngezimali amavolontiya alo mbutho ngexesha elalinzima lomzabalazo. Namhlanje sizakunxiba amakhulu amane anamashumi amathandathu amanina kweli bandla,” utshilo. 
isibhalo@inl.co.za",Abafazi bath’ iBhayi aliyindawo
"Oomongikazi besibhedlele saseGcuwa bayalelwe ukuba mabasebenze noxa nje belinde iziphumo zovavanyo lwentsholongwane yeKhorona kulandela ukusondelelana nesigulana esineKhorona. 
Esi sigulana singene kwesi sibhedlele ngoLwesithathu weveki ephelileyo, emva koko saqalisa ukukhohlela futhi kunzima nokuphefumla. 
Emva kokuqatsela sibonakalisa iimpawu zentsholongwane yeKhorona, ugqirha wesibhedlele ugqibe kwelokuba masithunyelwe eMonti. 
Imeko yesigulana iqhubile ukubambi, wabe sele esisiwa eFrere ngeCawe. EMonti ufike wavavanywa, zabuya iziphumo ngoMvulo wale veki zisithi esi sigulana sinentsholongwane yeKhorona. 
“Ugqirha wethu ebengafuni kuyombeka kwiwadi yezigulana ezineKhorona esithi akafuni lo mntu athathwe njengoneKhorona, kodwa ngelo xesha isigulana besinazo zonke iimpawu zale ntsholongwane,” kutsho osebenza kwesi sibhedlele. 
Oomongikazi bathi ayikhange ibaphathe kakuhle into yeziphumo zesi sigulana, ingakumbi oomanejala besibhedlele saseGcuwa ababanga ngelithi abakhange bayithathele ngqalelo impilo yabo bengabasebenzi. 
“Khange isiphathe kakuhle lo nto, wabe lo gqirha wethu esithi masithobe izibilini. Simbuze ukuba thina basebenzi abebenyanga esi sigulana sivavanya nini, ukuphendula uthe kwakuvavanywa abantu abane,empawu zale ntsholongwane ngenxa yokuba ininzi imali echithwa xa kuvavanywa umntu ngamnye. 
Oomongikazi bathi iwadi ebilele esi sigulana, phambi kokuba sisiwe kwindawo yabanentsholongwane yeKhorona, ayikavalwa futhi ayikacocwa. 
“Esi sigulana besihoywa sithi ewadini kuquka nam obemnika iipilisi. Omnye ugxa wam uthi sikhe sahlanza. Mna ndiqaphele ukukhohlela kuye. Rhoqo xa ekhohlela ebekhala ngokuminxana kwesifuba. Zininzi ukufa izigulana ebesondelelene nazo,” kutsho umongikazi osebenza kwesi sibhedlele. 
Isithethi sezeMpilo ephondweni, uSizwe Kupelo, uthi luxanduva lwesibhedlele ngasinye ukuqinisekisa ngokhuseleko lwabasebenzi nezigulana. 
“Iziphathimandla zezibhedlele zifanele ukuba ziyayazi into yokuba xa kukho umntu ofunyanwe enentsholongwane yeKhorona, loo mntu ufanele ukuhlaliswa yedwa emva koko kukhangelwe abantu athe wasondelelana nabo ukuze bavavanywe. 
“Amanani wentsholongwane yeKhorona ayenyuka endaweni yokwehla. Ngoko ke kubalulekile abezempilo bayazi imiqathango yokuzikhusela kuquka nokukhusela uluntu kwizifo,” utshilo uKupelo. 
Oomongikazi bathi bathe bakubuza ngombandela wokuba ingaba baza kuqhubeka besebenza kusini emva kokusondelelana nesi sigulana, abafumana mpendulo ecacileyo. 
“Sithe sabe kanti siyavavanywa sabona ukuba masibaxelele ukuba asizusebenza xa bengathathi iintshukumo. Bathi asinakuhlaliswa bucala. Into abayigadileyo kukuba isibhedlele sibe nabasebenzi,” kutsho umongikazi. 
Ukuza kuthi ga ngoku, bangaphaya kwamashumi amabini oomongikazi besibhedlele saseGcuwa abathe bavavanywa kwaye bebesalinde iziphumo ngethuba sibhala eli nqaku.","Oomongikazi bafuna iKhwarantini, isibhedlele siyala "
"Kuza kudlana iintsimbi emdlalweni weABC Motsepe League oza kube uphakathi kweTornado FC neBizana Pondo Chiefs emalanga ngoMgqibelo eMonti. 
 ITornado iya emdlalweni wempelaveki idanile emva kokulahla amanqaku abalulekileyo kwiveki ephelileyo emva kokubamba ngo’1-1 nePeace Makers.  
Kanti imisila iphezulu kwiBizana Pondo Chiefs ehleli kwindawo yesithathu emva kokubetha iThe Guys ngo’1-0 emdlalweni ogqithileyo.  
Iziphumo zemidlalo egqithileyo azizokuthetha kwanto ngokokutsho komnikazi wePondo Chiefs uNathi Mqokiyana. 
UMqokiyana uthi xa iqela lakhe lidlala neTornado FC, umdlalo uba kwizinga eliphezulu kwaye kuba nzima nokuqikelela iqela eliza kuzuza amanqaku. “Silindele umdlalo onzima kakhulu xa sidlala neTornado ngoba sayibetha ngo’1-0 emdlalweni wokuqala. 
 Ngoku iza kufuna ukuziphindezela,” utshilo uMqokiyana. Ulumkise iTornado FC ngelithi ingavuli emva emdlalweni ngoba kuza kulalwa kungatyiwanga eMonti.  
Eyona nto ewenza umdlalo wala maqela mabini ubaluleke kakhulu kukuba elibethiweyo liza kulahlekelwa lithuba lokuphumelela indebe yeMotsepe League ekupheleni kwesizini. 
Ikwindawo yesibini iTornado ngamanqaku angamashumi amathandathu ananye (61) logama iPhondo Chiefs inamanqaku angamashumi amathandathu (60).  
Umdlalo wala maqela mabini kuthiwa lidabi ngumnikazi weChiefs, kangangokuba uthe kuza kuqhawuka unobathana ngoMgqibelo emva kwemini. Komnye umdlalo obalulekileyo, uMthatha Bucks uza kulwa kube nzima xa ujamelene neFuture Tigers ebaleka izembe eMthatha Stadium.  
Ihleli phezulu iBucks  kodwa kunyanzelekile iphumelele ukuze ingadlulwa yiChiefs okanye iTornado ekwindawo yesibini.  
Kweminye imidlalo: Bush Bucks A FC yamkela iPeace Makers, iPE Stars idibana neBirmingham City, iThe Guys idlala neSUBS, Amavarara atyelela iButterworth FC, iYaka United idibana neHighbury FC, iMatta idlala neSibanye FC. Yonke imidlalo iza kudlalwa ngoMgqibelo.",Afungelene amaqela adlala kwiMotsepe League
"INDLELA amthanda ngayo unomathotholo nosasazo imenze ukuba anikwe ingqwalasela njengomnye wabantu abaselula nabanekamva eliqaqambileyo kwezosasazo. 
ULwazi Mpofu, 26, uphakathi kweqela loontanga bakhe abazakube bewongwa njengee “Bright Stars” kumawonga kanomathotholo iLiberty Radio Awards. 
Oku kuthetha ukuba ikamva likaLwazi liqaqambile kwiqonga lezosasazo. 
Encokolela I’solezwe ngeli wonga, uLwazi: “Liwonga elikhulu kum ukufumana le mbasa. Ndingomnye phakathi kwabasibhozo abaselula abathe banethamsanqa lokutyunjelwa le ndebe.” 
ULwazi ngumqulunqi wenkqubo yetrufm iAfter Hours kwakunye neenkqubo-mbaliso zesa sikhululo. Uzalelwe kwilokishi yaseDimbaza waze wakhulela eMonti kwiMpuma Koloni. 
Waluthanda usasazo eseneshumi elinanye (11) leminyaka, kwaye wayembona unomathotholo njengesixhobo sokuchitha isithukuthezi. 
“Apho bendikhulela khona bekungekho bantwana bokudlala, udade wethu nomkhuluwa wam bebefunda eRhawutini, umama yena ephangela, ngeempelaveki bendishiyeka ndodwa – ndingatsho ndithi unomathotholo ebendinceda ukuchitha isizungu,” kubalisa uLwazi. 
Olu thando lwakhe lunzulu ngonomathotholo lwamenza wazibhaqa sele ekumnyango weCKI FM yalo maxesha (esele iyi-trufm ngoku). 
“Kwakukhangelwa abantu abazokufunda imibongo kumcimbi owawuzokubakho. Iijaji ngalo mini yayinguNada Wotshela owayengumphathi-sikhululo ngoko, uThobeka Buswana owayengumphathi-nkqubo bekunye noLungelo ‘Trusenz’ Nzama ongumsasazi.” 
ULwazi uthi ilishwa lethamsanqa kukungaluphumeleli olo khuphiswano lwalo mini. “Ndakube ndingakhange ndiphumelele olo khuphiswano, uTrusenz wandicela ukuba ndibe negalelo kwinkqubo awayeyiqulunqa ngoko ebizwa iTeens Unplugged, nalapho ndaye ndenza iindaba ezingoosaziwayo – ndaze kamva nam ndangumqulunqi waloo nkqubo.” 
ULwazi, sele enezidanga kwizifundo zobuntatheli (BA Media and Communication, Honours in Media) zidanga ezo awazenza kwiYunivesithi yaseNMMU eBhayi, nekungoku nje sele esenza iiMasters in Journalism kwiYunivesithi yaseStellenbosch. 
Uthi luyamvuyisa utshintsho oluze nobuchwepheshe kunomathotholo. “Kudala sasikade sithumela imiyalezo yeeleta kubasasazi kodwa ngoku sinooTwitter, ooWhatsApp nooFacebook bokwenza njalo. Sincokola nomsasazi esemoyeni. Oku kukwaqinisekisa ukuba abasasazi bahlala benxulumene nabaphulaphuli babo,” utsho. 
Uthi unqwenela ukushiya umzila kwikhondo lezosasazo. ULwazi uzakube ewongwa kwiLiberty Radio Awards kumsitho ozakubanjwa nge-22 kuTshazimpuzi eSandton Convention Centre. Kwaye nguye yedwa ophuma kwizikhululo zeSABC nophuma kwiphondo leMpuma Koloni ozakuwongwa ngolu hlobo lwembasa. 
Bangaphaya kwama-450 abasasazi, abaqulunqi, iinkqubo nezikhululo esele zizifumanele kula mawonga kususela oko aqalwa ngo-2010, nalapho ayesaziwa njengeMTN Radio Awards ngoko.",ULwazi unekamva eliqaqambileyo kwezosasazo!
"Ekuqaleni kwale veki, Amakhosi amkele ngokusesikweni abadlali abatsha ababini. Amagama wabadlali nguZitha Kwinika no-Ashley Du Preez. Bobabini basuka kwiqela laseNtshona Koloni, iStellenbosch FC. UKwinika ubuyela eNaturena – kanye apho waqala khona ukudlala ibhola ekatywayo kwinqanaba eliphezulu. Wemka kwiKaizer Chiefs ngeminyaka ekwakuqeqesha uSteve Komphela ngayo waya kwiChippa United. Ubuyela ekhaya emva kokudlala kakuhle kwiStellenbosch evale isizini ithe ngcu kwindawo yesine kwiDStv Premiership. Esamkela abadlali abatsha, uArthur Zwane, uthethe wenjenje: “Kuyasivuyisa ukufumana abadlali abafana noKwinika noDu Preez phambi kwesizini entsha,” utshilo uZwane. 
“Siza kubamkela kakuhle xa kubuyelwa enkampini. Ngabadlali esikholelwa kwelokuba bakufanele ukudlalela Amakhosi kwaye sicinga ukuba baza kwenza umsebenzi olindelwe zizihlwele zabalandeli beChiefs abalambele impumelelo,” utshilo uZwane, onikwe isikhundla sokuqeqesha iChiefs ngokusesikweni kwiveki ephelileyo. Yena umanejala weChiefs, uBobby Motaung, waleke ngelithi unethemba lokuba abadlali bobabini baza kuqhuba kakuhle kwisizini ezayo. “Simazi kakuhle uZitha Kwinika ngoba wayelapha kwade kwango-2016 awamka ngawo. Indlela akhule ngayo ukusukela ngoko iyancomeka,” utshilo uBobby. 
“Sikholiwe yindlela aqhube ngayo uDu Preez. Ungumdlali osakhulayo, ongoyikiyo futhi esinethemba lokuba uza kwenza indima ebonakalayo kwisizini ezayo,” utshilo UBobby Motaung. Kwelakhe icala umlawuli weChiefs, uKaizer Motaung Jr, ubulele indlela iStellenbosch esisebenzisene ngayo neChiefs watsho esithi unethemba lokuba iChiefs neStellies zakuhlala zisebenzisana ukuya phambili. Namhlanje iChiefs yohlukene nabadlali abafana noSamir Nurkovic, uLeonardo Castro, uLazarous Kambole, uLebogang Manyama, uDaniel Akpeyi, uDaniel Cardoso, uKearyn Baccus, uAnthony Akumu Agay noLee Baxter obengumqeqeshi woonozinti. Bonke baza kuzikhangelela amaqela amatsha.",Amakhosi amkele uKwinika noDu Preez akhulula isibhozo sonke sabadlali namhlanje
"AMALUNGU eemanyano zabasebenzi eziphantsi komfela-ndawonye weCosatu eMpuma Koloni athi ebengamelwangwa kwinkomfa kazwelonke yalo mfela ndawonuye ebibanjelwe eGhallagher Estate eGoli ebutsheni bale veki. 
La malungu athi ngamasebe adla ngokukhupha abathunywa bayobamela xa kukho inkomfa kodwa khange kwenzeke njalo kwinkomfa yamva nje. “Abathunya ebekusithiwa bamele iimanyano zeCosatu eMpuma Koloni ibingamalungu akhethwe ligqiza elijongene nephondo lethutyana,” utshilo uMcekeleli Ndongeni wemanyano yeSadtu kwakweli phondo. OkaNdongeni uqhube wathi, “Bakhethe abantu ababaziyo ukuba bazakuthobela, benze lo nto kuthwa mabayenze, baqhwabele wonke nje uvobe obuthethwa phaya.” 
 Ilungu lemanyano iFawu elicele ukuba singalikhankanyi lithi amandla athathiwe kubasebenzi ligcuntswana elikhokele umfela ndawonye. “Inkomfa esiyibonileyo ibingaqinisi lumanyano kwi Cosatu, ibiyoqinisekisa ukuba iNumsa ivalelwa ngaphandle nonobhala (uZwelinzima Vavi) akabuyeli kwisikhundla sakhe,” litshilo eli lungu. Noka- Ndongeni ukungqinile oko esithi, ngumbutho we -ANC ongunobangela wayo yonke impixano ekwiCosatu. 
UNdongeni uthe, “Inkathazo iqale ngethuba uVavi ethetha phandle ngobuqhetseba, kwaqala uGwede mantashe wathi akayithandi indlela iCosatu ezibeka ngayo izikhalazo, uS’dumo Dlamini wathi osele ekwisigqeba esilawula i-ANC wathi, mabangaxhali uzakumlungisa lowo wenza lo nto.”  
Ukwathe uFikile Majola osele elilungu lepalamente wayememelele ukuba iCosatu yohluke kubini, imsuse uVavi. 
Ulebele ngelithi, yintlanganiso ecetywayo equka bonke abasebenzi, ngaphandle nangaphakathi kwiCosatu ezakuza nesigqibo ngemanyano yabasebenzi.",ICosatu ephondweni inyevulela inkongolo
"Isikolo sabantwana abangevayo nabangaboniyo iEfata eMthatha ithe yanenyhweba yokunikezelwa ngekliniki enesandi (Audio Clinic) ngumzi wakwaRoad Accident Fund (RAF) ngokubambisana neSebe lezeMfundo.  
Eli liphulo likaRAF lokubuyekeza kuluntu. Esi sakhiwo samkelwe ngokusesikweni nguMphathiswa uMlungisi Mvoko noAngie Motshekga weSebe lezeMfundo kuZwelonke.  
Oyinqununu kwesi sikolo sase-Efata, uYolande Mtwa, uthi iza kuncedisa kakhulu le kliniki njengoko bebenomcelimngeni ngaphambili ngoba rhoqo emva kweminyaka emibini abantwana bebevavanywa ukuze bakwazi ukufaka isicelo sokubhala iimviwo ezikhethekileyo ngenxa yeziphako zabo.  
Uthi phambili bekufuneka baye ezibhedlele nalapho bebefika bafole ithuba elide okanye bafakwe kuluhlu lokulinda, nto leyo ibibaphazamisa xa kuza kubhalwa iimviwo kuba iziphumo zomntwana zithatha ixesha ukufumaneka. 
 UMtwa uthi kuzokubalula ngoku ngoba isebe lezeMfundo libancedise nangokuqasha ugqirha onguchwepheshe kwizandi (Audiologist) ngoku bazokutsho bakwazi ukuzenzela yonke into ngokunokwabo ngaphandle kokulibaziseka.  
Esi ibisisigaba sokuqala apha kunikezelwa ngesakhiwo, ze esesibini isigaba iza kuba yifenitshala kwakunye nezixhobo zokusebenza. Nangona umzi wakwaRAF unikezele ngale kliniki exabisa iR500 000, kukhona umngeni kuba isikolo sikhalela okokuba indawo le esizinze kuyo asingomhlaba waso, koko yindawo abayiqeshileyo.  
Ukuphefumla ngalo mba womhlaba, uMotshekga uthe yena ebengenalo ulwazi ngale meko, kodwa ke ethembisa okokuba bakuthi bahlale noMphathiswa uMvoko bawuchophele lo mba ukuze baze nesisombululo esisiso.",Isikolo saseMthatha sifumene ikliniki
"Amaqela ebhola ekhatywayo adlala kwiPremier Soccer League abuyele ezinkampini zawo – aqale kuzo amalungiselelo wesizini entsha. 
 Amanye amaqela sele ehlabele mgama kumalungiselelo wawo futhi ababhengezile nabadlali abatsha – kodwa abalandeli beKaizer Chiefs bebesoloko benxunguphele ngokuthi cwaka kwabaphathi abathembisa izinto ezintsha eNaturena.  
Okunene kubekho intshukumo ebonakalayo noxa kungekapheleli. Amakhosi abhengeze ngokusesikweni abadlali abafikayo abane.  
Oyena mdlali othe watsala umdla nowamkelwe ngovuyo ngabalandeli nguKhama Billiat obedlalela iMamelodi Sundowns. Abanye abadlali abatyikityiweyo nguLetlhogonolo Morwa, uAndriamirado Andrianarimanana noVirgil Vries. 
Ukufika kukaVries kubothusile abantu abaninzi kuba uchithwe yiBaroka FC kutshanje – kodwa uMotaung uzithethelele ngelithi, iChiefs ibidinga unozinti onamava endaweni kaBrilliant Khuzwayo ohambileyo ekupheleni kwesizini.  
Umdlali ovela eMadagascar, uAndrianarimanana, uchazwe nguBobby Motaung njengomdlali osezingeni eliphezulu futhi odlala ngendlela efanayo noReneilwe Letsholonyane owayedlalela iChiefs.  
Ukufumana umdlali onjengoBilliat kunika ithemba lezinto ezintle abalandeli beChiefs emva kweengxelo ebezimoyamanisa namaqela aseYurophu.  
Umphathi weChiefs uxelele iSABC Sport ukuba khange kube nzima ukufumana uBilliat ngoba iChiefs liqela elikhulu. 
“Bekungekho nzima ukuza noBilliat nangona sisazi ukuba ungumdlali omkhulu nobefunwa phesheya ngoba sinendlela yethu yokwenza izinto kwiChiefs. Sahlukile kwamanye amaqela kwaye iChiefs liqela elikhulu – zininzi izinto ezibe nefuthe kwisigqibo sakhe uBilliat. Thina sithethe nabantu bakowabo – yiyo lo nto kube lula ukuza kuthi,” utshilo uBobby. 
Kuvakala iindaba ezithi ngoku Amakhosi azama ukusondeza uStuart Baxter oqeqesha iBafana Bafana.  
Nakubeni uBaxter ebopheleleke kwiSafa, uBobby uvumile ukuba ngoyena mqeqeshi okulungeleyo ukuqeqesha iChiefs emva kokuphoswa ngabaqeqeshi abathathu.  
UMotaung utsho ethembisa abalandeli ngokuzama umqeqeshi obalaseleyo kwiChiefs kungekudala.",UBobby ukhangela umqeqeshi obalaseleyo
"UMHLONTLO Buhle Geleba uthe akuphelelwa lithuba ebenalo kumabonakude, kanti kuza elinye kwinkqubo yeendaba zabantwana kuSABC1. 
UGeleba, 22, usandul’ ukuqeshwa sesi sikhululo siphambili kumabonakude woMzantsi Afrika njengomfundi weendaba zesiXhosa. 
Ebefudula ekwiLockdown House Party ebisasaza kuChannel O, kanti wakhe wathi tshe ithutyana kwiYoTV. Noxa kunjalo, uthi khange afumane bunzima ekungeneni kwicandelo leendaba nanjengoko usasazo iyinto akholelwa ukuba uyayiphila. 
Eli gqiyazana lithi laye lathegwa kumakhasi onxibelelwano zizihlobo zakube zibone eli thuba lokwenza iodishini yokukhangela umsasazi wezi ndaba. 
UGeleba ukhuliswe ngumakhulu notatomkhulu wakhe eMdantsane. Unesidanga saseWits University kwiBA in Media and Sociology kwaye ngoku wenza iiHonours kwiMedia kwalapho eWits. 
Uthi ukonwabele ukufumana eli thuba litsha ebomini bakhe bezosasazo. 
“Ndilonwabele kakhulu eli thuba kwaye nabo bandithandayo bebekholelwa ukuba ndiza kulifumana. Bendikhangela  amanye amathuba kumabonakude emva kokuphela kwebelikho ngaphambili,” kutsho uGeleba okwanguMseki weMBG Entertainment neyinkampani yakhe yezoLonwabo. 
UGeleba uqale ukusasaza eneminyaka elishumi elinambini kwaye ukwalilungu leUN Youth Advisory Panel. 
“Bendifuna ukuzibona ndingomnye wamanina kusapho lwam aveleleyo kumakhondo akuwo,” kutsho uGeleba, okwabulela inkxaso yamanina kusapho lwakhe athi amxhasile, amqhubela emaphupheni akhe. 
Igama likaGeleba lokuqala elithi Mhlontlo yayikwaligama likamalume wakhe ongasekhoyo. 
IiKids News zisasaza ngoMvulo ukuya ngoLwesihlanu ngentsimbi yesithandathu ekuseni kwiSABC1.",OwaseMdantsane ngumsasazi omtsha weKids News
"Umbutho ojongene ne-Olimpiki eMzantsi Afrika obukade usengxakini yemali, uhlangulwe yiNational Lotteries Committee (NLC). Kanye phambi kokuba iqale imidlalo ye-Olimpiki ezakuqhutyelwa eRio kwinyanga yeThupha. 
ISascoc ibhengeze ukuba ifumene inkxaso yemali ezizigidi ezingamashumi asixhenxe zeerandi [R70-Million] esuka kwiNLC, le mali izakuncedisa uMzantsi Afrika kumaqela esizwe azakuya kule midlalo yehlabathi. Iingxaki zemali ezambethe lo mbutho ujongene nabadlali be-Olipmiki ziqale ukuvakala kunyaka ophelileyo. Kuye kwanyanzeliswa ukuba lo mbutho unciphise iindleko ungasindleki midlalo kakhulu njengeminyaka edlulileyo. 
Umongameli weSascoc uGideon Sam uvumile ukuba bebephantsi koxinizelelo ngokwezimali, kodwa ngenxa yenkxaso esuka kwiNLC ngoku bazakukwazi ukumelana neendleko zokuya eRio. 
“Besesiqala ukuba nexhala ngoku, xa ndithetha inyani ndiyavuya ngoku xa siza- kukwazi ukuya eRio bekukho amathandabuzo ngokuba amalungu ethu angaya eRio,” utshilo uSam. “Ngokwesiqhelo bezisakuya nakwi-IOC eyongamele i-Olimipiki kwihlabathi ukuba isincedise. Ngoku izinto besizenzela ngaphakathi kuba singafuni ukuhlazeka.“Kufuneka unyaniseke kuba xa kungekho ncedo luvelayo akukhonto ungakwazi ukuyenza ngaloo nto,” utshilo uSam. Le mali iza- kusetyenziswa kwiqela loMzantsi Afrika kwimidlalo ye-Olimpiki eRio, amaqela afana neqela labo bakhubazekileyo aphakathi kwalawo azakuxhamla. 
“I-NLC ibisoloko inikeza inkxaso imiyaka emithandathu, siyaqhubekeka nokusebenza kuba bebesoloko besinceda,” utsho uSam. Imbaleki, abadlali abadadayo nabo bazakuxhamla kakhulu kule mali.",Ikhululekile kwiingxaki zemali iSascoc
"Ifolosi yeBidvest Wits, uPhakamani Mahlambi, ibuyele kwibhola ekhatywayo ngesikhulu isitshingitshane – kodwa ayiyilibalanga indawo eyafumana kuyo uncedo. Le ndedeba ifake amagowuli amabini xeshikweni iWits ivuthulula iFree State Stars ngamagowuli amathathu (3-0) kumdlalo we-Absa Premier Soccer League izolo.    Lo kaMahlambi uchongwe njengomdlali oqaqambileyo, kwakulo kumdlalo, ibingowokuqala wakhe emva kokuhlala iinyanga eziliqela ngaphandle kokudlala ibhola – eyona ayithandayo.  UMahlambi wonzakala kakubi – kodwa ngethamsanqa lakhe uncedo walufumana kubhuti wakhe ogama linguMthobisi. Le ndedeba yanika uPhakamani isicwibi selungu lomzimba esamncedayo ukuze aphile.  Eso sisizathu esibangele uPhakamani anike ubhuti wakhe imbasa yomdlali oqaqambileyo ayifumene kumdlalo wayizolo.    “Bekumzima kakhulu kum ukubuyela emdlalweni, ndincedwe ngabanye abadlali ke kambe. Ndizimisele ukulinceda iqela lam kwakhona kwimidlalo ezayo,” utshilo uMahlambi kumabonakude izolo emva komdlalo. Igowuli lalo mdlali lokuqala lize ngepenela emva kokuwiswa kwakhe phantsi. Ngoba ungumdlali ozithembileyo futhi osoloko enxanelwe impumelelo ucele ukuyikhaba ngokwakhe. “Le ibiyipenela yam yokuqala, zona ndiyazikhaba xa sikuqeqesho – asinto intsha kum,” utshilo uMahlambi.      Kwelinye icala i-Ajax Cape Town inqolobele iBloemfontein Celtic enkundleni yayo izolo ngo’3-0. Ziziphumo ezikhuthazayo ezi kwi-Ajax ezama ukuguqula izinto emva kwesiqalo esingancumisiyo kule sizini ka’2016/17. Umqeqeshi weli qela laseKapa, uStanly Menzo, uzamkele ngezandla ezishushu ezi ziphumo.    “Kwisiqingatha sokuqala sidlale sizibambile, into esiyenzileyo kukusebenzisa amathuba athile – yiyo lo nto sikwazile ukufumana igowuli. Masiyivuyele le mpumelelo ngoba ukusukela ngoMvulo kufuneka silungiselele umdlalo wethu wokugqibela kulo nyaka. Ndonelisekile yindlela iqela elidlale ngayo nabadlali bayibambile ngoku indlela esifuna badlale ngayo,” utshilo uMenzo emva komdlalo.  
Ifolosi yeBidvest Wits, uPhakamani Mahlambi, ibuyele kwibhola ekhatywayo ngesikhulu isitshingitshane – kodwa ayiyilibalanga indawo eyafumana kuyo uncedo. Le ndedeba ifake amagowuli amabini xeshikweni iWits ivuthulula iFree State Stars ngamagowuli amathathu (3-0) kumdlalo we-Absa Premier Soccer League izolo.  
  
Lo kaMahlambi uchongwe njengomdlali oqaqambileyo, kwakulo kumdlalo, ibingowokuqala wakhe emva kokuhlala iinyanga eziliqela ngaphandle kokudlala ibhola – eyona ayithandayo.  
UMahlambi wonzakala kakubi – kodwa ngethamsanqa lakhe uncedo walufumana kubhuti wakhe ogama linguMthobisi. Le ndedeba yanika uPhakamani isicwibi selungu lomzimba esamncedayo ukuze aphile.  
Eso sisizathu esibangele uPhakamani anike ubhuti wakhe imbasa yomdlali oqaqambileyo ayifumene kumdlalo wayizolo.  
  
“Bekumzima kakhulu kum ukubuyela emdlalweni, ndincedwe ngabanye abadlali ke kambe. Ndizimisele ukulinceda iqela lam kwakhona kwimidlalo ezayo,” utshilo uMahlambi kumabonakude izolo emva komdlalo. 
Igowuli lalo mdlali lokuqala lize ngepenela emva kokuwiswa kwakhe phantsi. Ngoba ungumdlali ozithembileyo futhi osoloko enxanelwe impumelelo ucele ukuyikhaba ngokwakhe. “Le ibiyipenela yam yokuqala, zona ndiyazikhaba xa sikuqeqesho – asinto intsha kum,” utshilo uMahlambi.  
  
  
Kwelinye icala i-Ajax Cape Town inqolobele iBloemfontein Celtic enkundleni yayo izolo ngo’3-0. Ziziphumo ezikhuthazayo ezi kwi-Ajax ezama ukuguqula izinto emva kwesiqalo esingancumisiyo kule sizini ka’2016/17. Umqeqeshi weli qela laseKapa, uStanly Menzo, uzamkele ngezandla ezishushu ezi ziphumo.  
  
“Kwisiqingatha sokuqala sidlale sizibambile, into esiyenzileyo kukusebenzisa amathuba athile – yiyo lo nto sikwazile ukufumana igowuli. Masiyivuyele le mpumelelo ngoba ukusukela ngoMvulo kufuneka silungiselele umdlalo wethu wokugqibela kulo nyaka. Ndonelisekile yindlela iqela elidlale ngayo nabadlali bayibambile ngoku indlela esifuna badlale ngayo,” utshilo uMenzo emva komdlalo.",UPhakamani Mahlambi ubulela ubhuti wakhe
"UMzantsi Afrika uza kuma ngxi ngoMgqibelo xa kudlala amaqela amakhulu ebhola ekhatywayo.  
Amakhosi andwendwela iOrlando Pirates kumdlalo weAbsa Premier Soccer League ojongwe ngamehlo abomvu ngabantu abaninzi ngo15:30 eFNB Stadium ngoMgqibelo.  
Abalandeli bebhola ngokubanzi bayaxoxa ngalo mdlalo uzayo kwiindawo zentselo, ezibhasini nakwiindawo zonke ekudityanelwa kuzo luluntu.  
Umbuzo umi: Ngubani oza kuphumelela idabi laseSoweto? Lo ngumbuzo oza kuphendulwa ngabadlali ebaleni phambi kokuphela komdlalo.  
Umdlalo wokuqala phakathi kwala maqela waphela ebambene. Yabakruqula abalandeli bebhola lo nto – kodwa kukho ithemba lokubona umdlalo owahlukileyo kweli ityeli. 
Lo mdlalo wahlukile kowonyaka ophelileyo ngoba kukho abadlali abatsha abanxanelwe ukuziqaqambisa kula maqela omabini.  
Umdlalo ophakathi kweKaizer Chiefs nePirates mkhulu futhi ukhethekile kweminye imidlalo, umdlali othe waqaqamba kuwo uba yintandane yabalandeli ixesha elide.  
Akukho mdlali ungayifuniyo lo nto. Umsebenzi wabaqeqeshi ubalula ngoba abadlali baya kuwo bekhuthazekile.  
Emva kweesizini ezingawahambelanga kakuhle la maqela – kule isizini imeko yawo inomahluko ngoba afuna ukuqethula iMamelodi Sundowns ekwindawo yokuqala.  
IPirates, ekwindawo yesibini kwiPSL, ibethe iChippa United ngo’4-2 kumdlalo obuseBhayi – nakule iveki inxanelwe amanqaku amathathu ukuze isondele kwiDowns. Nakwelawo icala Amakhosi anomnqweno ofanayo noweBucs. 
Babini abadlali ekulindeleke benze idemeshe kulo mdlalo uzayo ngenxa yendlela abazimisele ngayo.  
KwiChiefs nguRyan Moon, kanti kwiPirates nguJustin Shonga obuye namagowuli amabini eBhayi. Lo mdlali waseZambia akanamagowuli maninzi kangako – kodwa uluncedo kakhulu koogxa bakhe ebaleni.  
Kwelinye icala yena uMoon ulixhadi likaSteve Komphela ngoku emva kokufaka amagowuli aphaya kwisihlanu kwimidlalo engaphantsi kweshumi.  
“Lo ngoyena mdlalo omkhulu kwihlabathi lonke. Sizimisele ukuwuphumelela ukuze sonwabise abalandeli bethu,” utshilo uShonga. 
UKomphela uthe lo mdlalo ubalulekile kwiqela lakhe kwaye unethemba lokuba umdlalo uza kufana noweNgwe neNgonyama. 
 Amanqaku amathathu kwakubonisa abalandeli bayo iChiefs ukuba iyayifuna nyhani indebe.",Ngubani oza kuphumelela idabi laseSoweto?
"Zinduluke zincumile iintshatsheli zeSasol League, iThunderbirds Ladies, ukuya eNorthern Cape – apho ziza kukhuphisana namanye amaqela asibhozo aphumelele iintshinga zeeSasol League kwamanye amaphondo.  
Iqela laseGcuwa, iThunderbirds Ladies, belikade lingonwabanga ngenxa yokuswela abaxhasi ngezimali abe beza kuyihlawulela iindleko zohambo xa isiya kumela iMpuma Koloni kwimidlalo yeSasol League National Championships 2018 eza kubanjelwa eKimberly. 
Umqeqeshi weLadies, uThembalethu Apleni, uxelele I’solezwe lesiXhosa ukuba isebe lezeMidlalo eMpuma Koloni lithe liza kuncedisa ngezinto ezisilelayo eqeleni phambi kohambo.  
“Emva kokuba isebe livakalise ukuba liza kuncedisa ziye zasichulumancisa ezo ndaba kwaye zasikhuthaza,” utshilo uApleni.  
Ekuqaleni kwale veki, lindulukile iqela likaApleni lisingise eKimberly kwiphondo laseNorthern Cape – apho liza kuziqeqesha khona kude kufike umdlalo wokuqala ngoMgqibelo. 
Phakathi kwamaqela iLadies elithekiswe nawo kumjikelo wokuqala kukho iNorth West kunye neTUT Ladies. Kumdlalo wokuvula liza kuhlangana neNorth West ngentsimbi yesithathu kwibala iGaleshewe Stadium ngoMgqibelo.  
UThembalethu uthe iqela lakhe ligxeleshe ukubuya nodumo kweli ityeli njengokuba kunyaka ophelileyo laphumelela imbasa yeBronze kunye nemali eyiR60 000 kwilinge lokuqala lokuzama ukuya kwinqanaba elingasentla. 
 Kumdlalo wesibini baza kuhlangana neTUT Ladies kwaye kufuneka beyiphumelele yomibini imidlalo ukuze bazibeke kwithuba lokudlala kwimidlalo eyandulela owamagqibela kankqoyi.",Lihlangulwe lisebe iqela laseGcuwa
"Bubuqili bomkhosi welizwe loMzantsi Afrika ubambisene nebutho nezobuntlola obukhusela eli lizwe kwiintshaba zalo ingakumbi kweli xesha lokukhula kweziganeko zokunqoloba kwihlabathi.  
Oku kuthethwe ngumphathiswa wesebe lomkhosi kweli uNosiviwe Mapisa-Nqakula ngethuba ebenikisa ngesipho semali engamakhulu amabini neshumi lamawaka eeandi kwisikolo samantombazana awayefunda kuzo iMount Arthur Girls eLady Frere izolo.  
“Ihlabathi lonke liphantsi kohlaselo ngamaqela obunqolobi kodwa ndingatsho kuni ukuba eli lethu ilizwe likhuselekile ngenxa yomsebenzi owenziwa ngamajoni ethu, xa nilele zenivuke nisakhuselekile yazi ukuba lo msebenzi wenziwa ngamajoni eli sebe,” uthethe oko uNqakula. 
Uthi unikisa ngale mali kuba esi sikolo sesinye sezikolo awathi wazityumba ukuba zizakuncedwa lisebe lakhe ngendlela ezahlukileyo.  
“Ootishala kunye nequmrhu elilawula isiko lizakubona ukuba lizakwenza ntoni ngalemali,kodwa ngaphandle koko ndinqwenela ukuba kuphume abantwana apha abazakufumana uncedo lokufunda babheke phambili,” uchaze oko uNqakula.  
Esi sikolo sasekwa ngonyaka ka1939 yinkonzo yama Wesile saza kamva sanikezelwa kubahlali balela ukuba ibengabo abanikazi. 
Abafundi besisikolo ukwalindeleke ukuba bathathe inxaxheba kumboniso wenqwelo moya zomkhosi ozakuba uqhutywa lelasebe ngenyanga ka Septemba walonyaka. 
“Ndifuna abantwana abalishumi elinesihlanu abaphuma apha ababonisa umdla kwizifundo zenzululwazi nezibalo ukuba bathathe inxaxheba kulombosi wenqwelo moya zomkhosi, ndiyayazi ukuba bazakufunda okuthile nomdla wabo ukhule kwizifundo zezibalo nenzululwazi,”utsho uNqakula. Lemali ifumaneke ngoncedo lenkampani ezisebenzisana nesebe lezomkhosi kweli eziquka uArmscor. Ongumlawuli oyintloko kwa Armscor uKevin Wakeford uthi bazimisele ukuxhasa ukuvuselelwa kwezifundo zezibalo nenzululwazi kwizikolo zasemaphandleni.  
“Sele sincede izikolo eziliqela eMzantsi Afrika ingakumbi ezo zinabantwana ababonisa *  ukrelekrele kwinzululwazi nezibalo esinye kwezo zikolo yi Mzomhle eMdantsane,” utsho uWakeford. 
Isebe lomkhosi lenze oku ngelivala inyanga yokwenza okulungileyo egameni liMadiba.",UMapisa-Nqakula utyelele isikolo sakhe
"NGUNYAKA wesithathu ukususela oko abasebenzi bakwa Coca-Cola eMonti bathi bagxothwa emsebenzini.  
Le nkampani yagxotha abasebenzi abangamashumi asixhenxe anesibini ngomhla we21 kaJuni ngo2013.  
Aba basebenzi batyhola ngelithi bagxothwa ngokungekho mthethweni, betyholwa ngabalawuli bakwa Coca-Cola ngokuthatha inxaxheba kugwayimbo olungekho mthethweni elalingomhla we16 kaEpreli kwangalo nyaka.  
USabelo Bangisi ongomnye waba basebenzi uthe, “Ingxaki yethu iqale ngo2011, kukho ugwayimbo elaliququzelelwa yimanyano, kwakho abasebenzi bebala abazibandakanya nalo, umlungu ongomnye wabalawuli benkampani uAdam Bernard wababuza ukuba kutheni bezibandakanya noqhankqalazo lookafile.  
“Emva koko safaka isikhalazo, kwathi ngenxa yeso sikhalazo uBernard wasiphatha ngqwabalala esithi uyabazi abo bangamfuniyo, kwaye uzakubagxotha nganye nganye.”  
Uqhube wathi abasebenzi baqhuba befaka izikhalazo kwinkampani de banikwa ingxelo yokuba okaBernard unqunyanyisiwe.  
“Ingxaki izokuvela emva kokuba ephinde wabuya kungekho ngxelo ecacisa ngokubuya kwakhe,” utshilo uYena Sineyile okwangomnye wabagxothwa yile nkampani.  
Utyhole iFAWU ngokurhuqa izithende ngokufumana isisombululo ngalo lonke eli thuba begxothiwe.  
“Igqwetha lethu lalifika mva kwiingxoxo zeCCMA, laphosa umhla ebekufanele ukuba lifake amaxwebhu kwinkundla yezengqesho.”  
Babika ubunzima aba basebenzi susela oko bathi baphulukana nemisebenzi, kwaye isibini kubo sasweleka. Umongameli weFAWU uArtwell Nazo uthe, “Ndiyasiqonda isikhalo sabo, kudala eli tyala labo lingahambeli ndawo, ngodwa ngoku sinamagqwetha alinika ingqwalasela naza- kudibana nabasebenzi kule veki siya kuyo.” 
 Ugxeke amagqwetha ebesebenzisana neFAWU ngokurhuqa izithende ekuqinisekiseni ukuba eli tyala lifumana isisombululo esikhawulezileyo.",Kusenzima kubasebenzi abagxothwa yinkampani yakwaCoca-Cola
"Umqeqeshi weMamelodi Sundowns, uPitso Mosimane, usole ibala njengoyena nobangela wokungadlali kakuhle kweqela lakhe – iculo eliculwe nguSteve Komphela emva komdlalo weBloemfontein Celtic neKaizer Chiefs kwiveki ephelileyo. IMamelodi Sundowns iguqiswe phantsi ngo’2-1 yiPolokwane City namhlanje eLoftus Versfeld Stadium kumdlalo obunzima we-Absa Premier Soccer league. Amagowuli wePolokwane afakwe ngumdlalo owayefudula edlalela iDowns kwiminyaka engaphambili – uRodney Ramagalela. Igowuli lobika leSundowns lifakwe nguGeorge Lebese ngepenela kwisigaba sesibini. 
 
Amasandawana awuphumelele umdlalo wawo wokuqala emva kokubetha iSuperSport United ngo’2-0 kwidabi lasePitoli kwiveki ephelileyo. Yona iCity ize inenqaku elinye kwiPSL emva kokudlala ntanganye neBaroka FC kumdlalo wokuvula isizini. Emva kokubethwa kumdlalo wokuqala, uPitso Mosimane uthe iqela lakhe lizamile – kodwa ibala belingayivumeli indlela elidlala ngayo ibhola. “Senze konke okusemandleni – kodwa ibala alisincedanga. Ngokuba ndivakala njengoSteve Komphela emva kokungaphumeleli; asiphumelelanga ngenxa yebala – yinyaniso leyo. Eli bala alisincedanga. Umthetho wethu sidlala ibhola ehamba phantsi, lo nto ayenzekanga apha – kodwa ke libala lethu. Angeke sikhalaze,” utshilo uPitso emva komdlalo. 
 
UJingles uphawule nangoRamagalela odlale umdlalo oncomekayo kakhulu namhlanje. “Kubalulekile ukuwasebenzisa amathuba emdlalweni. Ndiyayihalalisela iPolokwane City nomqeqeshi; benze umsebenzi omhle kakhulu. Balwile apha, kodwa umdlalo wabo ubuqhawu-qhawuka. Ndicinga ukuba uRamagalela ubenomdlalo angazange awufumane ebomini bakhe. Kodwa ke yintlalisenzeka leyo xa sidlala nabadlali ababedlalela iDowns. Yifolosi edlala kakuhle kakhulu, andiqondi uyakuze afake igowuli elinjeya kwakhona,” utshilo uPitso kwiSuperSport TV. 
Komnye umdlalo, iChippa United ingombe AmaZulu ngo’2-0 kumdlalo obuseNelson Mandela Bay Stadium namhlanje. Kanti yona iBaroka FC yabelene ngenqaku ne-Orlando Pirates emva kokudlala ntanganye ngo’1-1 kumdlalo obusePeter Mokhaba Stadium.",Naye uPitso ucula iculo likaSteve Komphela
"Ntlakohlaza siyakubulisa!Mvuseleli, sithi tyaph’ ufike.Luhl’ uhlaza olwambes’ umhlabaNeentyatyambo ezigqagqeleyoUbulusiz umhlaba ukhedamile,Uxwebil’ uhlininika, umbi-Namhla uyancuma, uyahleka,Ntlakohlaza, siyakubulisa!Ubugugile, wambeth’ amajacu,Uneentloni, amehlo ejonge phantsi;Wawambesa, wanjengo ‘mtshakazi.Ntlakohlaza, siyakubulisa!Ibisozela yonk’ into eyindalo;Mphaphamisi, uyivuse yonke.Emithini isandi seenyosiNeseentaka asiswelekanga.Yonwabile nayo imfula,Iyadloba ngokwa matakane,Ihlokoma, idanduluka isithi,“Ntlakohlaza, siyakubulisa!”Ntlakohlaza, siyakubulisa!Silandeli sobusik’ obubi,Mfudumezi emva kwamakhephu,Mniki-bomi olandel’ intshazo.",Ntlakohlaza!
"Engqondweni yam kusankenteza imiyiyizelo, ukutyibela nezincomo ezazisenziwa ngamadoda, amanina, umlisela nomthinjana ontsundu mhla kuchazwa ngomnyaka ka1994 ukuba ilizwe loMzantsi Afrika liza kulawulwa ngurhulumente ovotelwe sisininzi.  
Le migcobo yayikhuthazwa kukuba ngaphaya kwekhulu leminyaka, eli lizwe belilawulwa ngurhulumente wendluzula owayetshila ngengcinezelo esekelezelwe kwiinqobo zobuhlanga nokubulala isidima somntu ontsundu kuphele kuthi nya ngaye.  
Eneneni ke uthe wakungena esihlalweni urhulumente wesininzi oquka imibutho ngemibutho, kukwakho nemibutho enamalungu amaninzi antsundu okokuqala kwimbali yoMzantsi Afrika, ithemba laba likhulu kumzi ontsundu ngokubanzi. Intetho yamaciko ke ilumkisa ngelithi: “Igugu lingaba likhulu, umbombo uyaqhosha!” Oku kuthetha ukuba umntu kumele aqiniseke ngempumelelo yento, phambi kokuba agcobe okanye avuye ngayo. Phakathi kwezinto ezazithenjiswa ziinkokheli zemibutho ngemibutho eyayinxanelwe ukuvotelwa ngabemi beli lizwe, kukunikezwa kweenkonzo zasimahla okanye zexabiso eliphantsi ezifana nemfundo, unyango, amanzi, iindlela nombane.  
Lithe lakuphuma ilizwi kwezo nkokheli lichaza ngombane oza kufakwa kwiindawo zonke zezwe lakowethu, kuquka nasezilalini, ezilokishini nakwiindawo ezingamaplasi emaphandleni, umntu wonke wakhahlela, encoma de waqhwaba nezandla.  
Ewe ke singalikhupha litsole elokuba kwizinto ezininzi abantu abathenjiswa ngazo kwisithuba seminyaka engaphaya kwamashumi amahlanu edlulileyo, kukhangeleka ngathi babebethwa ngemfe iphindiwe.  
Isizathu sale ngcamango ingokuqhathwa kwabantu, kukuba ziseliqela iindawo kweli lizwe ezingenazindlela zisemgangathweni, iinkonzo zonyango ezifumaneka kwimigama engaphaya kweekhilometha ezingama30, imfundo yabantwana abantsundu efumaneka kumagumbi aneembobo ezingena amanzi nomoya, bambi kubo bafundele phantsi kwemithi, kunjalo nje isengumntwana ontsundu kuphela onelishwa lokuzuza imfundo elolu hlobo, hayi ezinye izizwe, zizwe ezo kusakhangeleka ngathi zathamsanqeleka kwasesizalweni.  
Eyona nto indisusileyo kweli nqaku phakathi kwezi ndizidandalazisa ngentla apha, yimeko yombane onikwa uluntu loMzantsi Afrika.  
Okokuqala, ndifuna ukuhlomla ngendlela owahluka ngayo lo mbane, nangona bekumele ukuba uyafana kuba ngowelizwe elinye.  
Rhoqo ndigoduka ndisiya ekhaya kwilali yaseKhubusi eCumakala, naxa ndityelele kwiilali zasemaMpondweni ezifana neHluleka; iMpande, uMngazana neSicambeni, ndiye kuqhina kwezo zaseHewu zifana neHukuwa neMchewula, akukho nto indikhathaza ukogqitha eyokuba buthathaka kombane wezo lali.  
Kuthi kwakududuma kugqekreze imibane, suka umbane wezi lali ndihlala ndizityelela ucime pam, kangangokuba uthathe neeyure eziyileyo kwisithathu ucimile.  
Uthi wakucima lo mbane ufumanise ukuba neefoni ezi zembala ziye zingabi naqhagamshelwano lakusebenza, nazo zife zifane nombane ofileyo.  
Khanindityebisele apha kuba imeko yenzululwazi nobugocigoci bemozulu andinalwazi ngazo: Yenzeka njani into yokuba umbane woyiswe uze ucinywe kwangumbane? Okwesibini, lo mbane uhamba neendudumo ngokwemozulu, kutheni ungenawo amandla okuwucima umbane kagesi wasezidolophini nakwiilokishi ezisondele ezidolophini? Lo mkhwa kutheni usenzeka ezilalini kuphela? Ingaba ivoti yabahlali basezilalini ayinaxabiso lilinganayo nelevoti yomhlali wasedolophini? Ziqhathelwa ntoni iilali ngokwenkonzo zoluntu ezifana nombane? Okwesibini, ukuba umntu uyaqwalasela kwaye uyihlalutya kakuhle imeko yokusebenza kombane phakathi kwentlalo yasezidolophini nale yasemaphandleni okanye ezilalini, ufumanisa ukuba owona mbane mninzi usetyenziswa ezidolophini nasezilokishini kunasezilalini. Umzekelo, uninzi lwabantu basezilalini baphekela phandle besonga kwalo mbane.  
Nanjengoko bebaninzi abantu basezidolophini, oku kubangela nokungaphangeli kwabantu abaninzi, baphele behlala emakhaya besebenzisa umbane. 
 Kwelinye icala, umntu omninzi osebenzisa izixhobo ezitya umbane ezifana nesikhenkcezisi; iayini; umabonakude; iiselulafoni; iikhompyutha; izitovu; nezinye izixhobo zokusebenza ezifana noomatshini bokucheba ingca; ukupheka; kwanemizimveliso esebenzisa umbane omninzi isezidolophini.  
Bambalwa abantu basezilalini abasebenzisa izixhobo ezininzi ezitya umbane, kwaye uninzi ngabo bangaphangeliyo, basezintsimini kuyalinywa okanye kuyahlakulwa, bambi baye kutheza emahlathini nasematyholweni, ukuze abanye babe semadlelweni besalusa imfuyo. Bekwezo ndawo nje abasebenzisi mbane tu kwaphela.  
Ukuba ngenene kunjalo, sizathu sini esibangela ukuba abahlali basezilalini bacinyelwe umbane ngokulinganayo nabo basezidolophini? Ukuba bendingumphathi weziko lombane, bendiya kukhupha umthetho othi iilali mazingawucinyelwa tu umbane!",Umbane woyiswa ngumbane!
"Abanakuze bakhululeke abasebenzi beli lizwe kusaphethe lo rhulumente. 
La ngamanye amazwi avakaliswe kwintlanganiso yabasebenzi bakarhulumente phantsi kombutho obizwa ngokuba yiSouth African Liberated Public Sector Union nebibanjelwe kwiholo iLillian Ngoyi kwilokishi yaKwaZakhele eBhayi kule mpelaveki siyishiyayo. 
Le yintlanganiso yokuqala yalo mbutho ebanjelwe esidlangalaleni kulo mmandla waseBhayi emva kokusekwa kwayo ngonyaka ka2014 nebizinyaswe ziinkokeli zesizwe umongameli uThobile Ntola noZwelinzima Vavi umququzeleli  
Ethetha kulo msitho uNtola uthe uMzantsi Afrika uzibona usengxakini enkulu ngenxa yokutyeshelwa kweenjongo zomzabalazo esithi eli lizwe lalwelwa ngabantu ababe- neenjongo “eziphilileyo” zokukhulula abantu abantsundu. 
“Masibaqhwabele izandla ooMandela, ooTambo nooBarayi ngendima abayidlalayo kwidabi lomzabalazo, abo bathabatha iintambo emva kwabo bazilahla iinjongo nezixhobo abazinikwayo ngalo madoda, iANC ayiseyiyo leya yashiywa nguTambo. I-SACP ayiseyiyo leya ka Hani neCOSATU ayiseyiyo leya kaBarayi,” utshilo uNtola. 
UNtola uthe urhulumente kaZuma usile kwaye uyadelela, esithi makuliwe, abasebenzi bazibambe zithi ngxi iilokishi besenza imigushuzo ezitalatweni babange imivuzo engcono. 
“Ukuba abafundi beeyunivesithi bayakwazi ukumisa, sakuthini singabasebenzi ukuba singakwazi,” utshilo uNtola. 
OkaVavi yena uthe abantu baseMzantsi Afrika bazibona bekwimeko abangazange bayicinge yokuchithwa kwamathemba namaphupha ababenawo phambi kwenkululeko esithi abakhululekanga njengoko bacinga ukuba kunjalo. 
“IiGupta zafika zingenanto, kodwa ngoku imali ithi tata kuzo isinda iipokotho ngenxa yokutshomana nomongameli,” kutsho uVavi.",UVavi kwiphulo ‘lokukhulula’ abasebenzi
"Indibano yolonwabo ebiququzelelwe ngabafana abaphakathi kwamashumi amabini ananye ukuya kumashumi amabini anesibini ubudala belali yaseTheko Springs kuCentane, ijike yakrakra.  
Oku kulandela emva kokuba eli qela labafana lithe lazidibanisela imali kuba lifuna ukuzonwabisa kwikhaya elithile kule lali nalapho kuye kwabhubha umfana onamashumi amabini anesibini emva kokuba ethe wahlatywa ngomnye. 
Ingxelo ephuma kwisithethi samapolisa ala mmandla, uKapteni Jackson Manatha, ithi eli qela labafana beliqikelelwa kwishumi bebonke bezonwabele njengoko bebedibanise imali. 
UManatha uthi ekonwabeni kwabo kuvele ingxabano phakathi kwababini nalapho baye bakhuphelana iimela behlabana, ze kwabhubha wamnye ogama linguSikelela Mzuzu onama-22 eminyaka ubudala.  
Ixhoba lihlatywe kumzimba ongentla kanobom neliye labhubha kwangoko kwikhaya elo bekonwatywe kulo. Obuleleyo ubanjwe kwangoko ngamapolisa kwikhaya elo emva kokuba kubizwe amapolisa.  
Ulindeleke ukuba avele phambi kwenkundla yamatyala kuCentane malunga netyala ajongene nalo lokubulala. 
abongile.ginya@inl.co.za",Ulonwabo lujike lwakrakra kwiitshomi
"KULA ncwadi ka1925 iteketeke yimbali kaNtu ibhalwe ngubawo uSamuweli Edward Krune Mqhayi, nenesihloko esithi “Ityala lamawele,” lo mbhali usiba lugqwesileyo uvezela uhlanga ngentsindabadala yobukhulu phakathi kwamawele.  
Uthi uWele xa emangalela iwele lakhe eligama linguBabini kuba efuna iwonga lokuba yinkulu, kufumaniseke kunzima ukohlula kumzi wakowethu, ukuba kanye kanye leliphi iwele elifumana iwonga lobukhulu phakathi kwelivele kuqala kunye nelo lifumene isiko lengqithi kuqala.  
Umba wokuba yinkulu ngezenzo ngaphezu kokuzalwa, uyatshatshela kwiingxoxo ezisingathwe kwiKomkhulu lakwaZanzolo.  
Kangangobunzima bokusumbulula le ngxaki yenkulu phakathi kwamawele, umbhali uthi kuphela kubhenelwa kumava eenkonde ezinamava ukuze zize nesisombululo.  
Eneneni ke inkonde enguKhulile Majeke yaseNqabarha ilandiwe ngokomyalelo wekumkani ukuze ize kunika umkhombandlela, kodwa nokuza kwayo kwakuthenjwa kungathenjwa, kuba into enamawele phakathi ihlala inzima.  
Kwakule ncwadi, iimbongi zomthonyama ziviwa ziphikisana xa zibonga lo kaMajeke uza kujongana neli tyala lamawele. Kuqala imbongi uBhukwana ibhomboloze ngelithi: “Ndaza ndalubon’uzwathi lwetyala! Kwasa saxhinkxa, kwasa safak’ithwathwa. Sezingaphi na ngok’ iinkunzi zalo mzi kaPhalo? Fuda sisithi nguHintsa akukho yimbi.” 
 Kulo mhlathi ungentla, uBhukwana ukhalazela ubunzima betyala lokubangwa kobukhulu phakathi kwamawele, ekwaveza nokungakholwa kwakhe kukuya kulandwa kwesilumko uMajeke, ekho ukumkani othenjiweyo uHintsa.  
Yiva ke ngoku xa kungena enye imbongi enguNgaye, ivakalisa ukuyithemba inkonde yakwaMajeke isithi: “Hamba nto kaMajeke uzubuye kakuhle!  
Ubekhe waphuthunyw’ uyihlo ngezolo akwabikho gxeke. Wena ungunyana wakhe, uzungabi nahlazo. Swazi olumaqhinaqhina lwakuloTokazi. Iintanga zakho kudala zakushiyayo. Yiyo loo nto sewulugag’ oluman’ukuqongqothwa, Yiyo loo nto sesiyibuza kuw’ imvelaphi yohlanga.” 
 Oku kuphikisana kweembongi, nezithathwa njengabantu abakwaziyo ukubona izinto zingekehli, ukubanesiphiwo sokutyhilelwa ngokuseza kwenzeka nokukwazi ukwakha intlalo, kwalatha indlela ekunzima ngayo ukuyiqonda ngokuchanekileyo nayiphi na into enokwenza namawele kuquka nenzala yamawele.  
Kungoko kwesi sibhalo ndicela ukuncedwa njengesiqu nanjengentswelakuqonda, ukuba ndityhilelwe ngobomi bamawele, iingcambu zovakalelo lwamawele kunye neentsika zeengcinga nengqiqo kumawele.  
Umzekelo, ndikhula ndisondezwe kakhulu ngoomalume bam abangamawele, uDumo Blacky Maki noDumisani Whitey Maki, oonyana bakaMpucuko noNobanzi, kula mhlaba wakwaMlungisi eCumakala.  
Into eyayihlala indimangalisa ngaba malume bam, kukuba nokuba ndikunye nomnye phakathi kwabo, ukuba elinye iwele lisengxakini apho likhoyo, ubusiva ngeli ndikunye nalo lisithi umntakwethu usengxakini.  
Ngoko nangoko, besisithi xa silanda ekhondweni sisiya apho likhoyo, sifike lisilwa lizijule ijacu, mhlawumbi lijongene nabantu ababini okanye abathathu, hayi ke eli ndihamba nalo lingabuzi nembangi, lisuke limbonzeleke kuliwe kube mdaka iisali.  
Hayi ke ndothuka ndamangaliswa kusuku lokusweleka kukamalume uWhitey.  
Kutsalwa umnxeba leli lingekho caleni kwakhe lisebenza eRhawutini uBlacky, lithi libethelwa luvalo kwaye lilunywa sisisu, ngokungathi kukho into embi eza kwenzeka kulo okanye kwiwele lakhe.  
Eneneni ke kuse engekho umntakwabo ngenxa yesisu esingaziwa mntu imvelaphi yaso. Ingaba bethu iwele eli liliva njani elinye ukuba lisengxakini okanye kukho into elehlelayo okanye eza kulehlela nangona lingekho caleni kwalo?  
Ndikwaphawule nokuba amawele la, kwanenzala yawo, athi ukuze angene okanye asondele ngokukhululekileyo elwandle, abe aphose imali ekhanyayo eziinkozo okanye angxengxeze, kungenjalo acele indlela yokuvunyelwa nguloo mlambo mkhulu ugqumayo.  
Ukuba oku kungxengxeza kulityelwe ukwenziwa, ibakho ingxaki. Kukaninzi sisiva ukuba ulwandle luyalwa xa kusondela iwele kulo, kungenjalo ukuba iwele lingene kumanzi olwandle, lingade libe liyathwetyulwa lingaze libuye libonwe.  
Ndothuke kakhulu naxa ndifumanisa ukuba nakwinzala yamawele, ukusondela okanye ukungena elwandle ngaphandle kokucela kwimizi yalapho, oku kuba nengxaki.  
Mhla ndandihamba nenkosikazi yamaNgwevu uNtandoz nongumafungwashe wewele, sothuka kakhulu kukufumanisa ukuba ngokuhamba nje ngeenyawo kwintlabathi ekwinyele lolwandle, oko kuza kumjadula athi rhwelele ngamadyunguza ukusuka emadolweni ukuya ezinzwaneni.  
Abaziyo bathi njengentombi yewele, bekumele acele indlela apho elwandle. Inokuba bethu ibangelwa yintoni le meko yobudlelwane obungebuhle ncam phakathi kwamawele, inzala yamawele nomlambo omkhulu ogqumayo?  
Kutheni amawele nenzala yawo kunyanzeleka ukuba bacenge kakhulu phambi kokusondela elwandle?  
Ndinethemba lokuba abaziyo nabawuchanayo umcimbi, bayakundityebisela!",Khanindityebisele ngobuwele!
"INKUNDLA kamantyi eNgqeleni ive okokuqala ubungqina ngokuhlaselwa kwabakhwetha abahlanu nekwabhubha omnye kubo kweyeKhala kunyaka ophelileyo. 
Ingqina lenkundla uNcedo Madlala, oneshumi elinesibhozo leminyaka ubudala nongomnye wamaxhoba uchazele inkundla ngendlela ababethwa ngayo ngabarhanelwa, neyakhokelela ekubethweni kubulawe uAmahle Mhlekude. Abo basindayo bachitha iinyanga ezintathu esibhedlele. 
Oku kwenzeka kwibhoma elikwi lali iQhokama. Abarhanelwa uAvuyile Mfitshi oyingcibi, uLihle Ntsunte, noSphamandla Noplatana bajongene netyala lokubulala nawokubetha ngenjongo zokwenzakalisa ngokumasikizi umzimba.  
Ingxelo ithi, la maxhoba abethwa ngenxa yokuba ayetyala ingcibi imali yokubolusa. 
UMadlala uxelele inkundla ngendlela abahlaselwa ngayo ngabarhanelwa kubusuku besiganeko. “Kwafika uAvuyile Mfitshi, uSphamandla Noplatana noLihle Ntsunte kwisithuba sentsimbi yeshumi elinanye ebusuku basifuna imali sabaxelela asinayo baqala ukusibetha. 
Emva kwexesha elide sibethwa uAmahle wacela ukugoduka bamvumela waphuma kodwa emveni kwethutyana uAvuyile wathi kuLihle makamlande phandle ambuyise ngentonga,nyhani wangena embetha” kutsho Madlala. 
Uqhube wathi “U-Amahle wabethwa de wawa isiqaqa bamgalela amanzi ngaphambi kokutsalela umnxeba abantu abadala. Kamva kwagaleleka isithuthi sezigulani sabalekiswa esibhedlele silimele ngokumasikizi entloko nasemzimbeni.” 
UMhlekude wasweleka kamva esibhedlele ngenxa yomonzakalo wokubethwa. Ngokwengxelo ukubethwa kwabakhwetha kwathatha ngaphezu kweyure ezintathu. 
Amagqwetha abarhanelwa atshintshiselene ngeqonga ehlohla ngemibuzo kweli ngqina lakwaMadlala nelibonakalise ukungagungqi kwinto eliyithethayo.  
Igqwetha likaNtsunte uVelile Mgcotyelwa ubuze uMadlala ukuba akazange aphazamiseke kusini na, ngethuba elimele entloko nto leyo ingadala ukuba abone izinto ezingekhoyo. 
UMadlala uthe, wambona umrhanelwa uLihle ehlasela uMhlekude, embetha ngentonga. 
UMgcotyelwa uthe uNtsunte wayengenasizathu sokubetha abakhwetha ngobusuku besiganeko kuba babengamtyali mali. 
Igqwetha likaMfitshi ongumrhanelwa wokuqala kwelityala uMnu Ford lixelele inkundla ukuba ummangalelwa uzakuxelela inkundla ukuba wayelele ngelixesha atyholwa ngokuhlasela abakhwetha.  
Eli gqwetha libuze uMadlala ngezizathu zokungayibhatali ingcibi uMfitshi. 
Ityala limiselwe umhla we-31 Oktobha. Kulindeleke ukuba inkundla ive ubungqina bamanye amaxhoba nabazali.",Unike ubungqina enkundleni owabethwa engumkhwetha
"KWILINGE lokuziguzula kwintlekisa yokuba “ngumka-nja” xa kufikwa kwiziphumo zokuphela konyaka zebanga leshumi, isebe lezemfundo eMpuma Koloni likhwebe iinqununu esele zisidla umhlala-phantsi ukuba zizokulihlangula. 
Iinqununu ezidla umhlala-phantsi, abo babesakuba ngabahloli kwakunye nabo babesakuba ngabalawuli bezemfundo bathe babuthelana eBuffalo City College eMonti, bephana amaqhinga okuhlangula izikolo ezingaqhubi kakuhle kwiziphumo zikaGrade 12. 
Ewonke la magosa akwikhulu elinamashumi amane (140) kwaye azakunikwa izixhobo zokusebenza lisebe kuquka nemali yesephu nesiselo (stipend). 
Isebe likholelwa ukuba xa kunokuphuculwa umgangatho wezikolo ezingaqhubi kakuhle ezikumakhulu amabini anesine (204), iMpuma Koloni ingohlukanga nokusoloko isemsileni xa kubhengezwa iziphumo zebanga leshumi. 
Obambele njengomlawuli oyintloko kwicandelo lophuhliso nolawulo kwisebe lezemfundo ephondweni, uKwedinana Tshwentshwe, uthi ezinqununu zikhethwe ngenxa yokuba bezifudula ziqhuba kakuhle kwizikolo zazo. 
“Kukho izikolo ezingamakhulu amabini anesine (204) eziqhuba kakubi eMpuma Koloni, futhi ezingunobangela wokuqhuba kakubi kwephondo kwiziphumo zikaGrade 12. Iyasixhalabisa kakhulu le nto. 
“Sithe ekucwangciseni, saqonda ukuba masikhwebe oogxa bethu ababeziinqununu bancedise iinqununu zezizikolo ngenjongo yokuphucula umgangatho weziphumo,” utsho uTshwentshwe. 
Lo kaTshwentshwe uthi baqaphele ukuba ingxaki eyambethe ezizikolo kukunqongophala kolawulo.  
“Sibone ukuba iinqununu zezizikolo ziyafuna ukuncediswa khon’ ukuze zizokwazi ukumelana nemiceli-mngeni ejamelene nezizikolo,” utshilo uTshwentshwe. 
Noxa nje ezinqununu zikakuqala lo msebenzi kwinyanga ezayo, uTshwentshwe uthi esi sisicwangciso seminyaka emithathu. 
“Nokuba akukho mahluko unokwenzeka ngokweziphumo zikaGrade 12 ka2016, sinethemba lokuba uGrade 12 ka2017 uyakuba nomahluko,” utshilo uTshwentshwe. 
Obesakuba yinqununu kwisikolo samabanga aphakamileyo iSiyaphakama eSterkstroom kufuphi nakuKomani uGalliot Sgojo uthi phakathi kwezinto azakugxila kuzo, xa sele ethunyelwe esikolweni, kukuqinisekisa ukuba uGrade 11 uyabandakanywa kwiinzame zophuculo-ziphumo. 
“Ingxaki esiye sibenayo kukugxila kuGrade 12 silibale ngamanye amabakala. Mna njengomntu okhe wasebenza esinaleni, ndicinga ukuba iinqununu ziyafuna ukuncediswa futhi zicetyiswe kwinto yokuba ukuze uqubisane neziphumo zikaGrade 12, kufuneka ugxile phaya kuGrade 10 noGrade 11. Ngalo ndlela ke, uyakuba nomsebenzi olula kakhulu,” utshilo uSgojo.",IMpuma Koloni ikruquke kukuba ‘ngumka-nja’
"Amasandawana abuye ngasemva emdlalweni weMTN 8 ayibetha ngamagowuli amathathu kwelinye (3-1) iBloemfontein Celtic eqale yatsazisa igazi emdlalweni obumhle eLucas Moripe Stadium ebusuku namhlanje. IMamelodi Sundowns idlulela kumjikela olandelayo weMTN emva kokuzibonakalisa ukuba iliqela elikhulu emdlalweni onzima phambi kwendimbane yabantu abebecula ingoma eLucas Moripe Stadium. Isiqingatha sokuqala somdlalo siphele kungekho qela elikwazileyo ukubhalisa ebhodini nangona amaqela ebesukelana futhi edala amathuba. Ibhola ebikhatywe nguTebogo Langerman iphantse yayifaka engxakini iCeltic – kodwa naye uDenis Onyango uphantse wafakwa engxakini nguTebogo Potsane weCeltic. Umdlalo ulawulwe yiSundowns macala onke – kodwa nayo iCeltic ibiyingozi ngamaxesha athile emdlalweni. 
Iqhubele phambili nokuhlasela iDowns nakwesesibini isiqingatha isebenzisa uThapelo Morena noSibusiso Vilakazi. Kodwa izinto zijikile emzuzwini wamashumi amathandathu anesithandathu ngethuba uNdumiso Mabena ebeka ibhola emva kwakhe uDenis Onyango. Ifumene ipenela iDowns emva kokuwiswa kukaKeletso Makgalwa ebhokisini nguMzwanele Mahashe. UThemba Zwane ubhakuzelise umnatha. Emva kwakhe, uLebusa ulandelise ngelakhe lentloko yatsho yangu’2-0. Uphantse wafumana elesibini igowuli uMabena – kodwa ibhola yakhe ibethe epalini yaphumela ngaphandle. Igowuli engcwatywe ngalo iCeltic lifakwe nguKeletso Makgalwa emizuzwini yokugqibela yomdlalo. Kweminye imidlalo, iCape Town City ibethwe yiPolokwane City ngo’2-0, iHighlands Park ibethwe i-Orlando Pirates ngo’1-0. 
  
Sundowns: Onyango, Morena, Arendse, Lebusa, Langerman, Coetzee, Kekana, Zwane,  Sirino, Vilakazi, Maboe. 
Amalalela: Pieterse, Mabunda, Jali, Mkhulise, Makgalwa, Madisha, Ngcongca. 
Celtic: Mabokgwane, Pfumidzai,  Mashikinya, Tani, Baloyi, Mahashe, Potsane, Lingwati, Masuku, Tchilimbou. 
Amalalela: Chaine, Fikizolo, Phalane, Khasipe,Luthuli, Meama, Maloisane.",IDowns idlulela kumjikelo olandelayo weMTN 8
"Iphulo leqela leMpuma Koloni elidlala kwiFirst National Division, uMthatha Bucks, lokusuka phakathi kwamaqela ekunokwenzeka abe lilifa lezembe ekupheleni kwesizini liyakhula. 
 Amathol’amnyama enze umntsi ngempela veki ephelileyo emva kokuba ebethe iMilano United ngo’3-0 othuleyo kumdlalo obubanjelwe eMthatha Stadium emalanga ngoMgqibelo. la manqaku amathathu ziiwafumene iiBucks njexesha elinzima ngoba onke amaqela asezantsi kwiFNB alwela ukusuka kula ndawo.  
Amagowuli kula mdlalo ubudlalelwa kulo ngqatsini yelanga laseMthatha afakwe nguMokoena, uNjokweni noRantabane. 
 Izinto khange zilihambele kakuhle eli qela ekuqaleni kwale sizini lide lagxotha abaqeqeshi ababini phambi kukaVelile Dyaloyi okhoyo ngoku.  
Kwiiveki ezimbalwa uDyaloyi uthe, abantu mabathobe amaxhala ngoba into ayizamayo iza kakuhle, ebesitsho ngethuba bekusanqongophele iziphumo ezifana nezi zale mpelaveki. Ekuqaleni kwesizini iiBucks zachanwa kakhulu ngabadlali ekwanyanzeleka babahambise ngenxa yemithetho elawula iNFD. 
 UMthatha Bucks kufana nokuba wathenga iqela elitsha ngenxa yezo nguqu, babethwa nalixesha lokulungiselela emva kokuba benyuselwe kunyaka ophelileyo. 
pedro.mapelo@inl.co.za",Ithe chu ngcembe iBucks
"Indoda yaseScenery Park eMonti yehlisene isonyusana nomanejala wakwaSpar eAmalinda emva kokungavisisani ngemali efanele ukuyibuyekezwa kulandela ukuthenga iTrifle (ikeyiki edibene neziqhamo kwakunye neCustard) esele iphelelwe lixesha kule venkile. 
UZolisa Ntoba ebefuna imali engange-R20, yokusuka nokubuya eScenery Park, kwakunye ne-R25 nanjengoko belinjalo ixabiso lale Trifle. 
UNtoba uthi uthenge le Trifle ngomhla wamashumi amabini anesibhozo kweyoKwindla, akayiqaphela ukuba iphelelwe lixesha. 
“Impazamo endiyenzileyo kukuba ndiyiqaphele sele ndifikile endlini le Trifle, zange ndiyiqaphele ndisayithatha kuba ivenkile le ndiyithembile, andizange ndicinge ukuba ingakwazi ukuthengisa ukutya okuphelelweyo ebantwini,” utshilo uNtoba. 
Uthi ufumanise ukuba le Trifle iphelelwe ngomhla wamashumi amabini anesixhenxe. “Mna ndiyijikise ngomhla wamashumi amabini anesithoba, emva kokuyithenga ngomhla wamashumi amabini anesibhozo,” kutsho uNtoba. 
“Ndibaxelele ukuba ndisuka eScenery Park, ngoko ke ndifuna imali yeteksi naleyo yexabiso leTrifle ephelelweyo. Abavumanga ukundinika le mali yeteksi besithi bazakundinika i-R25 kuphela. Ndibaxelele ukuba andiyifuni loo R25,” kutsho uNtoba. 
Uthi into emenza abe nomsindo yile yokuba le venkile ithengise iTrifle ephelelweyo. UNtoba uyibike kwisebe lezempilo le nyewe, nalapho igosa leli sebe liye lahamba naye ngethuba ejikisa le Trifle. 
Umanejala wale venkile ongavumanga kuzichaza ngegama uthi uyasazi isehlo sikaNtoba. 
“Okokuqala ufike apha engaphethanga siqinisekiso sokuthenga. Ndiye ndaxolisa kuye ndambuza ukuba ufuna imveliso (Trifle) entsha okanye imali yakhe. Uthe ufuna nemali yeteksi ndamxelela ukuba andikwazi ukumnika imali yeteksi,” utshilo lo manejala.",Umthengi uxambulisene nevenkile efuna imali yeteksi
"Ngo’98, iFrance yazenzela imbali kwibhola ekhatywayo ngokugqugqisa kwanto kwindebe yehlabathi eyayisingathwe kwayiyo. Kwiqela elathatha indebe yehlabathi kwakukho amadoda amabini: uThierry Henry olisekela mqeqeshi leBelgium noDidier Deschamps – ongumqeqeshi weFrance ngoku. Njengokuba iFrance neBelgium kulindeleke zilwele indawo kumdlalo wokugqibela kwindebe yehlabathi namhlanje ebusuku – iFrace inexhala lomqeqeshi weBelgium, uRoberto Martinez, ozibonakalisileyo ngokubetha amazw amakhulu noHenry – olazi ukusuka nokuhlala ilizwe lakhe. UHenry wadlalela iFrance amatyeli alikhulu namashumi amabini anesithathu awafaka kuyo amashumi amahlanu ananye amagowuli. 
“Ayiqheleki into yokuba uThiery Henry abe kwiqela elidlala nathi ngoba iligqala lebhola ekhatywayo eFrance. Kukhulu kakhulu awakwenzela iFrance ngethuba engumdlali kwaye siyamhlonipha ngenxa yalo nto. Kodwa ndingatsho nakuTiti ukuba usenkampini engafanelekanga,” itshilo ifolosi yeFrance, u-Olivier Giroud. 
UHenry wachitha phantse uxesha lakhe lonke eNgilane – apho wayedlalela khona i-Arsenal FC. Ukungaselwa so kwakhe ngabalawuli bebhola eFrance kungumnqa – kodwa umongameli weFFF, uNoel Le Graet, uthe baphoswa nguye ngenxa yokungabikho nxulumano naye. “Ubomi bubanjalo ngamanye amaxesha. Uhleli eNgilane ixesha elide kakhulu kwaye asingabantu abasondeleleneyo. Iifolosi zeBelgium ziyammamela futhi ziya mhlonipha,” utshilo uLe Graet. 
Emva kokuthatha umhlalaphantsi akukho nto ingako ayenzileyo kwicalal lokuqeqesha. ULe Graet ucinga ukuba uHenry uthathe isigqibo esifanelekileyo ngokuba lisekela mqeqeshi ngenxa yeso sizathu. Kungcono ukuqala njengomcedisi kwiqela lesizwe. Akukho mathandabuzo, unalo ikamva kwezoqeqesho,” uvale ngalo mazwi uLe Graet. 
Kwindebe yehlabathi, iBelgium lelinye lamazwe ambalwa anamagowuli aliqela. Iifolosi zayo, uRomelu Lukaku noMichy Batshuayi – zifaka amagowuli ngokumangalisayo. Ayothusi kekambe lo nto ngoba banoHenry owayengurhasatsha ngeentsuku zakhe zokudlala ibhola kwi-Arsenal nakwiFrance. UHenry waqshwa ngo-2016 emva kokuqeshwa kukaRoberto Martinez. UGiroud ucinga ukuba ubukhali beefolosi zeBegium bunefuthe likaHenry kwaye ukungabikho kwakhe kwiFrance kuyamothusa.",Olivier Giroud: UThierry Henry usenkampini engamfanelanga!
"Kufuneka basebenze ngokuphindeneyo abadlali beMamelodi Sundowns ngempelaveki xa bedlala neBidvest Wits emva kokuba iphose ithuba elihle lokuya kwindawo yokuqala phakathi evekini. 
 Amasandawana abambene ngegowuli elinye macala (1-1) nePolokwane City emdlalweni weAbsa Premier Soccer League obumhle eLoftus Versfeld Stadium.  
Ngokwenza njalo, iSundowns iphose ithuba lokususa iWits kwindawo yokuqala.  
Nangona iziphumo zomdlalo waphakathi evekini zingamncumisanga uPitso Mosimane, kodwa uzamkele ngoba iqela lakhe liyiyekile iPolokwane yafaka igowuli lokulinganisa. 
“Ayisonwabisanga into yokungawafumani onke amanqaku nangona abadlali bedlale kakuhle. Bazamile abadlali kodwa uGeorge Chigova [unozinti] noogxa bakhe bebezimisele emdlalweni. Kufuneka silamkele inqaku elinye noxa siphulukene namabini. Inqaku elinye liza kusinceda ngoba ukhuphiswano lwendebe yePSL lusaya phambili,” utshilo uPitso emva komdlalo.  
Bekukho ithemba lokuba iSundowns iya kukwazi ukongeza kwigowuli elifakwe nguThemba Zwane kwisiqingatha sokuqala  kodwa ngelishwa, uDenis Onyango, ubhutyuze ibhola sele isesandleni yangena phakathi. 
Impazamo eyenziwe ngunozinti yamkelwe kakuhle nguPitso Mosimane othe okwenzekileyo kuqhelekile ebholeni.  
“Unozinti ophambili eAfrika wenze impazamo enkulu. Yenzeka impazamo sidlala neHighlands Park. Kulungile, ezi zinto ziyenzeka. Siyamthanda uDenis ngoba usihlangule sidlala neMimosas,” utshilo uPitso. 
 Ngentsimbi yesithandathu emalanga ngoMgqibelo, iSundowns neWits ziza kulwela indawo yokuqala eBidvest Stadium. 
 Ishiywa ngamanqaku amabini iDowns esenemidlalo yiWits ehleli phezulu.  
Umdlalo uza kubanzima ngoba nayo iWits izimesele ukuhlala enkcochoyini yePSL futhi ayizukuvuma ukubethelwa ebaleni layo.",IDowns neWits zilwela indawo yokuqala kwiPSL
"NJENGOKUBA naye wachitha ixesha elide ekhathalela ngezempilo uluntu, umam’ uNontsikelelo “Ntsiki” Biko ulinikele kubasebenzi bezempilo abaphambili kwidabi leCovid-19, iwonga lesidanga sembeko alinikwe yiRhodes University ngoLwesithathu weveki ephelileyo. 
Umam’ uBiko, inzalelwane yaseLibode kwanomhlolokazi kaSteve Biko, uwongwe ngesidanga sembeko iLLD (Doctor of Laws) leli zikomfundo. Ingqonyela yaseRhodes, uGqr. Sizwe Mabizela, uthi eli tshantliziyo liwongelwa imisebenzi yalo yokwakha uluntu kuquka nokusebenzela abahlelelekileyo kwanabangakhathalelekanga. 
“Ngokumilisela iinzipho kwingqiqi yokuzidla ngokuba ngumntu ontsundu, [umam’ uBiko] udlale indima ebalulekileyo ekunikeni ithemba kwaneendlela zokuphila kuluntu ebelusebenzela. Kwiintshukumo zakhe eluntwini, uchukumise ubomi babaninzi ze wanceda abancinane nabadala ukuba baphuthume kwakhona isidima sabo, ukuzihlonipha kwanokuba nobuntu,” utshilo uMabizela. 
Umam’ uBiko uphumelele iJunior Certificate yakhe eBuntingville Secondary School ze imatriki wayiphumelela eShawbury Senior Secondary School. Unoqeqesho kubumongikazi nezokubelekisa kwaneDiploma kwinzululwazi yobumongikazi ayiphumelele eUnisa, kuquka neziqinisekiso kubumongikazi kwizibhedlele iGrey (Geriatric Care and HIV/Aids Counselling) kwaneDora Nginza Hospital eGqeberha (primary health care). 
Ngo1966, ngethuba ekuqeqesho, umam’ uBiko wadibana nenkokheli yeBlack Consciousness Movement, uSteve Biko, owayesenza izifundo zobugqirha kwiYunivesithi yaseNatal. Ngo1970 bazimanya ngeqhina lomtshato ze balizwa ngabantwana uNkosinathi, Samora. Umam’ uBiko ukwanayo nentombi uBulelwa Lindelwa ezelwe ngo1988. 
Umam’ uBiko usebenze kwiindawo eziquka iSt.Matthews kuQoboqobo, kwizibhedlele iAll Saints eNgcobo, iGrey eQonce. Wayelilungu leGinsberg Civic Association kwanosoxanduva kwiGinsberg Education Trust. 
“Kuluzuko kum ukuwongwa ngewonga eliqaphela imisebenzi yam yiRhodes University. Njengokuba ndichithe ubomi bam kwiinkonzo zokhathalelo lwempilo kawonkewonke, eli wonga ndilinikela kumawaka wabasebenzi bezempilo abaphambili edabini abakhusele ilizwe lethu kubhubhane weCovid-19,” utshilo umam’ uBiko.",Umam’ uBiko uwongwe yiRhodes
"Umqeqeshi we-Orlando Pirates, uMilutin “Micho” Sredojevic, yindoda ezithembayo – kodwa akakhululekanga phambi komdlalo weCaf Champions League ongempelaveki. ESam Nujoma Stadium ekwidolophi yaseWindhoek, eNamibia – kulapho i-Orlando Pirates iza kudibana neAfrican Stars emdlalweni wesibini obalulekileyo.  
Emdlalweni wokuqala obubanjelwe e-Orlando Stadium kwiveki ephelileyo, akubangakho qela elifuna ukoyiswa phakathi kwePirates neStars eqalayo kulo nyaka ukudlala kwiChampions League.  
Ukuya kwePirates kwilizwe lasebumelwaneni kungekho siqinisekiso yeyona nto emenza anxube uMicho. Nangona iAfrican Stars iliqela elincinane kunePirates – kodwa indlela edlale ngayo eGoli yothuse abantu abaninzi futhi kuye kwabonakala ukuba iya kusokolisa nakumdlalo wesibini. 
Ukungakwazi kwePirates ukufaka amagowuli idlalela ekhaya ibe yeyona nto ephazamise ingqondo kaSredojevic.  
Oku kwenzeke emva kokuba Ezimnyama zingakwazanga ukuphumelela ekhaya – eyona nto ebalulekileyo xa iqela lidlala kwiChampions League.  
“Omnye umsebenzi, ukungafakwa kwegowuli kuthi kwenzekile – kodwa asikwazanga ukufaka igowuli. Lo nto ibizakulenza libe lula utyelelo lethu eWindhoek. Indlela esidlale ngayo ibingakwazi ukusinceda kwiindawo ezibalulekileyo ebaleni. Andazi ingxaki ibiphi. Xa sidlalela kowayo iStars izinto ziza kutshintsha ngoba sakube sidlalela endaweni eyiqhelileyo. Ndinalo kodwa ithemba, singawuphumelela umdlalo eNambia,” utshilo iMicho emva komdlalo wokuqala. 
Ukuze iPirates ikwazi ukudlulela kumjikelo olandelayo weChamps League, kufuneka iphumelele okanye idlale ntanganye – kodwa kubekho igowuli elifumanayo emdlalweni.  
Ngeke ibe lula lo nto ngoba umdlalo uza kudlalelwa kuzenzele webala abangakwaziyo ukudlala kuwo abadlali baseMzantsi Afrika.  
Umqeqeshi weStars, uBobby Samaria, uxelele amajelo eendaba okokuba indlela iqela lakhe elizakudlala ngayo kufuneka yahluke eWindhoek kunaleya abadlale ngayo eMzantsi Afrika.",Micho: Singawuphumelela umdlalo eNamibia
"Iqela laseMpuma Koloni liyophisa kwakhona emva kokubethwa emidlalweni emibini ilandelelana. IChippa United ibethwe yiTS Galaxy ngamanqaku amathathu kwelinye emdlalweni weDStv Premiership obubanjelwe eMbombela Stadium ngoLwesibini wale veki. Kanti kwiveki ephelileyo, iChippa ibethelwe ekhaya ngamanqaku amabini kwelinye yiGolden Arrows. Nangona iChippa iqale yabhakuzelisa umnatha eMbombela Stadium ngenqaku elifakwe nguRiaan Hanamub emzuzwini wesihlanu kwisigaba sokuqala somdlalo, iTS Galaxy ibuye ngamandla yayongamela ngamanqaku afakwe nguMthobisi Mngomezulu, uMenzi Ndwandwe noWayde Lekay yatsho yayokuhlala kwindawo yeshumi elinambini. Yona ngoku iChippa ijingelwa lizembe kwindawo yeshumi elinesine. Ukubethwa kweChippa kubuyisela emva umsebenzi omhle owenziwe nguKurt Lentjies ongene endaweni kaGavin Hunt owanqunyanyiswayo emva kokungaphumeleli kweqela ixesha elide. 
Kodwa nangona iqela lakhe libethiwe, uLentjies uthe liza kuvuka livuthulule liye phambili. Uyincomile kakhulu indlela abadlale ngayo abadlali bakhe emdlalweni wayizolo elinye nangona bebethiwe. Into ayikhalele kakhulu yindlela usompempe awuphethe ngayo umdlalo. “Yah, silahlekelwe ngamanqaku amathathu emva kokulawula umdlalo ixesha elide. Ewe, iTS Galaxy ikhe yabuya ngamandla kwisigaba sesibini – kodwa ke sithi abayiyekileyo sinawo amandla okuyoyisa. Zange ndayibona ipenela engacacanga njengale usompempe ayinike iTS Galaxy namhlanje. Andifuni ukukhalazela umsebenzi owenziwa ngoosompempe kodwa ndimbonile engathathi sigqibo kusiwiswa uRiaan emhlabeni weTS Galaxy. Andimkhalazeli usompempe, qha ndiyabavela abadlali bethu ngoba badlale kakuhle kakhulu emdlalweni. Siza kuvuthulula siye emdlalweni olandelayo,” utshilo uLentjies. Emdlalweni olandelayo, iChippa United iza kundwendwela AmaZulu angaqhubi kakuhle nawo.",ULentjies ushiyeke ephoxekile emva kokubethwa kweChippa
"Akungoku bengayithandi imfundo yasesikolweni abantu abantsundu, ususela kwakwiminyaka yokufika kwamamishinari kweli lizwe.  
AmaXhosa akungquzulana nabamhlophe, nokuba kungantoni na, ayenganyali ukusuka atshise izikolo kwakunye nento yonke ebhaliweyo, atshabalalise nemizi yokushicilela. Unangoku ke basenjalo abantsundu. 
Kunyaka ophelileyo, ukuba kusenjalo nakulo unyaka, abafundi kumaziko-mfundo enomsila bangquzulene neziphatha-mandla malunga nokunyuswa kwemali yokufunda.  
Eyona nto imandla kuloo misadulo yabo yaba kukutshiswa nokonakaliswa kwempahla yamaziko-mfundo enomsila, nto leyo eyawashiya ekwimeko embi nangaphezu kwaleyo ibibangele ukuba afune ukunyusa imali yokufunda. Andazi kukuthini ukufuna imfundo yamahala ngotshabalalisa izinto zokufunda ezikhoyo! 
Kwiinyanga ezintathu nezine ezidlulileyo, abantu baseVuwani bangquzulene neziphatha-mandla malunga nohlengahlengiso kucando-mida yoomasipala.  
Into oluyenzileyo uluntu lwaseVuwani ukubonakalisa ingqumbo yalo ibe kukutshisa izikolo nokukhupha abantwana ezikolweni iinyanga zintathu zonke, belinganisa into eyake yenziwa luluntu lwaseMntla Kolini kunyaka ongaphaya neyaka yenziwa ngaMaMpondomise akowethu eminyakeni emininzi eyadlulayo. 
Amaziko-mfundo enomsila kutshanje aqalise uthethwano norhulumente, namanye amaqela achaphazelekayo, malunga nonyuso-mali yokufunda.  
Usashukuxwa unjalo loo mcimbi, abafundi sele bengxange ngamatayala avuthayo bathi baza kuwavala nya amaziko-mfundo enomsila. Kambe ke abanye sele beqalisile ngemisadulo yabo kwamanye amaziko-mfundo.  
Oku kubenza babonakale okwabantu abangathi bathi “anide nigqibe ukuthetha, thina singxamele ukonakalisa”. 
Zininzi ke iziganeko endingazibalulayo ngemikhuba yokuchunuka imfundo kwabantu abantsundu. Okona kucace okomva webhokhwe kukuba kusekho abantsundu abangalaziyo ixabiso lemfundo.  
Nangona kukho abafuna imfundo yamahala kodwa kukho abangaliseso ixabiso lale nto bathi bayifuna mahala, izimbo zabo zikhombisa njalo. Xa bengayifuni abantu into, lowo ubanunusa ngayo ufumaneka ebulaleka. 
Umbandela wokufikeleleka kwemfundo kumntu wonke ngumcimbi obaluleke kakhulu. Akukho mntwana weli lizwe nokweli lizwe umele kungafundi kuba kusithiwa udinga imali.  
Oku kudinga ukumiselwa ngenkqubo eya kujoliswa ekuchongeni ngempumelelo abantu abanjalo kuba asinguye wonke umntu omele kufumana imfundo yamahala.  
Abanako ukuyihlawulela kumele kuqinisekiswa ukuba bayahlawula kuba ke izinto zayo ziyahlawulelwa, enokuba zihlawulwa ngurhulumente na. Inkqubo enjalo ayinofumaneka ke kukho abahlelele ukukhwezelela imfundo izikhuni zesihogo. 
Sazitshisa izikolo ngemihla yokuqhankqalazela inkululeko kuba sasingafuni kwahlobo olo lwemfundo esasinunuswa ngayo.  
Ngoku imfundo yeyethu kwaye iyileyo sasiyilwela, enokuba asikabiyiyo na kodwa naleyo ikhoyo imiliselwe sithi. Ukujika siyibukule ke kukumzala ujike umdle. 
Akuyonyani ukuthi ukubhenela ezitalatweni sesona sixhobo soloyiso ekuqinelweni ziindlebe kukarhulumente namaqumrhu achaphazelekayo. 
 Okona kuthethwa kukubhenela ezitalatweni kukuba woyisakale kwisithebe seengxoxo ukumthimba ingqondo lowo uxoxa naye ukuba umoyisele ekukugwebeleni.  
Ngeliphandle woyisiwe kwisithebe sengqiqo nobungqondi ngoku ubhenela kwesobuhiba sona sikuzondela nokusiphipha. Bubuhiba ukutshabalalisa izixhobo zemfundo esinazo. 
Abafundi ke bathembise ngokuyivala gingci imfundo enomsila, beyivala kwakubo ke phofu apho baqokole khona.  
Mna ndithi ngebehlangatyezwa avalwe kwangoku la maziko-mfundo bengekawatshisi, abiyelwe agadwe ubusuku nemini. Kuya kuthi mhla basibona isidingo sokuvulwa kwawo afumaneke esenjengoko ayevaliwe. 
Iingxoxo malunga nemfundo yasimahla kwabafanelekileyo maziqhube. Kambe ke, asinguye wonke umntu ekufanele abe nemfundo enomsila.  
Bambi bafanelwe luqeqesho lumbi ukuzinzisa uqoqosho. Ingangathi ndiyaphoxisa xa ndisithi uninzi lweenkokeli zale misadulo indawo yazo isepalemente, hayi kumagumbi emfundo enomsila. 
Ziingqondi kuphela ezayamkelayo ingqobhoko; usenjalo nanamhla oku umcimbi wemfundo nabantsundu. Goba msenge iibhokhwe zikudle! 
Owenu kwisiXhosa, Nxuba.",Imfundo nabantsundu
"Omnye wabadlali beqakamba abasakhulayo, uThando Ntini, uzichithile iintente kwiphondo laseGauteng walibangisa kwelaKwaZulu-Natal – apho kulindeleke adlalele iDolphins kwisizini entsha. UNtini, 20, obedlalela iTitans, uphakathi kwabadlali abancwase ukufumana amathuba kwamanye amaqela phambi kwesizini entsha. “Ndifuna ukuba sendaweni apho ndiza kufumana amathuba okudlala ngaphezulu kunesizini egqithileyo,” utshilo uNtini, ethetha nabeendaba. “Kum, ukubuyela eThekwini kuhle ngoba yindawo eqhelekileyo. Ndingumntu owakhulela ngaselwandle. Andikuthandi ncam ukuhlala kude nonxweme – kodwa kuninzi endikufundileyo apho ndisuka khona kwaye ndinethemba lokuba kuza kundinceda,” utshilo uNtini, owaqala ukudlala iqakamba kwinqanaba eliphezulu kwiWestern Province idlala kwitumente ekuthiwa yi-Africa T20 Cup ngo-2018. 
Phambi koko wazenzela igama kwiqela lesizwe labadlali abasakhulayo nakwiqela lephondo laseNtshona Koloni. Esinye sezizathu ezibangele unyana kaMnu. Makhaya Ntini aye kwiqela laKwaZulu-Natal kukusebenze nabantu abathile acinga ukuba bangayiphucula indlela adlala ngayo. “Ukuza kwam apha akukho ngokudlala kuphela. Zininzi izinto endifuna ukuziqabelisa kwiminyaka embalwa ezayo kwikhondo lam lokudlala iqakamba. Bendifuna ukusebenza nabantu abafana noDuzi Mbatha, u-Imraan Khan noQuiton. Ukufumana ithuba lokuchongwa yeyona nto ephambili kum kwaye ndinethemba lokufunda oogxa bam abatsha ingekaqali isizini,” utshilo uNtini, odlala njengomjuli webhola yeqakamba ophuma eMpuma Koloni. 
Kwiqakamba yaseMzantsi Afrika, iDolphins iyaziwa ngokuvelisa abajuli bebhola yeqakamba abanesantya esiphezulu. “Kubalulekile ukunikwa kwabadlali abadlala njengam amathuba kwiqela lesizwe. Ndinethemba lokuba ngeke ndisokole ukuqhelana nedolophi yaseThekwini ngoba ndiyidlalile iqakamba nabadlali abaninzi abasadlala emgangathweni osezantsi. Ayondawo entsha kakhulu kum le, ndiyabazi abantu endidlala nabo apha. Kuyandichulumancisa ukusebenza noQuinton Friend (umqeqeshi wabajulayo) noxa ikokokuqala ndidibana naye,” uvale ngaloo mazwi uNtini, umdlali oyakukhula ephantsi koxinizelelo ngenxa kayise owazenzela igama elihle kwiqakamba yehlabathi ngeentsuku zakhe.",UThando Ntini uye kwiDolphins kuba efuna ukudlala rhoqo
"UBUQHOPHOLOLO kwaneenkokeli ezenza unothanda zingajonganga iimfuno zoluntu yenye yezinto ezithi qatha kuluntu laseMpuma Koloni xa lucinga ngoomasipala beli phondo. 
Oku kuvele kwinkomfa yantsuku-mbini ebikhwetywe ngukhala woomasipala boMzantsi Afrika (South African Local Government Association [Salga]), nebibanjelwe e-ICC eMonti. 
Obesakuba nguSodolophu waseChris Hani uMxolisi Koyo, nowonyulwe njengosihlalo omtsha weSalga eMpuma Koloni uthe: “Asikwazi ukuyiphepha eyokuba xa abantu becinga ngoomasipala, umba wobuqhophololo kwakunye neenkokeli ezenza unothanda yinto ethi qatha kuqala.” 
“Ndiyathemba ngoku ukuba oomasipala abasayiphiki into yokuba abantu bacinga ngobuqhophololo kwaneenkokeli ezizenzela unothanda xa befikelwa yingcingane malunga noomasipala.“Kufuneka sisebenze nzima ukuphelisa le ngcingane. Isixhobo sokulwa oku, lunxibelelwano oluluqilima phakathi kwabantu noomasipala. Kuhle ukuphawula ukuba oomasipala abaliqela ephondweni banesikhokelo esihle sokuphucula indlela abachitha ngayo imali,” utshilo uKoyo. 
UVuyo Mlokoti – osandul’ ukuqeshwa njengomanejala kamasipala waseNelson Mandela Bay – uthi xa iinkokeli zopolitiko nezolawulo koomasipala ziyazi ukuba kufuneka ziphendule eluntwini ngemisebenzi yazo lungalula kakhulu urhulumento loomasipala. 
“Yonke imihla iinkokeli zomasipala kufuneka zenze umsebenzi wazo ziyazi ukuba xa zithe zenza gwenxa into kufuneka ziyilungise kwalo mini. Ingxaki iqala ibekho xa iinkokeli zingakulungisi oko kugwenxa zikwenzileyo,” utshilo uMlokoti. 
Ethetha malunga nokutyunjwa kwakhe, uKoyo uthe: “Ndiziva ndimncinci yintembeko endiyinikwe ziinkokeli zoomasipala baseMpuma Koloni. Siza kusebenzisana sisonke noomasipala ukuphucula inkqubo yokusiwa kweenkonzo eluntwini.” 
Kusenjalo uNomakhosazana Meth, usodolophu wase-OR Tambo obefudula engusihlalo weSalga ephondweni, wonyulwe njengelungu lekomiti yeSalga kuzwelonke elimele iMpuma Koloni. Usodolophu womasipala iDr Beyers Naude uDeon De Vos naye wonyulwe njengelungu lekomiti yeSalga kuzwelonke.",Ubuqhophololo noomasipala
"Iqela lebhola ekhatywayo laseMpuma Koloni, iChippa United, liphantsi koxinizelelo kwakhona emva kokubethwa ngo’1-0 yiSuperSport United emdlalweni obuseSisa Dukashe Stadium kwiveki ephelileyo.  
Emva kokuba iphulukene nomdlalo wokuqala phantsi kwesandla sikaClinton Larsen, iChippa ayikaphumi engxakini ngokuba umsantsa ophakathi kwayo neMaritzburg United esemsileni ngamanqaku amathathu qha.  
Nakubeni kunjalo kodwa kubekho ukuphucuka eqeleni phantsi kwakhe uLarsen ngokuba walifumana lisekugqibeleni kwiPSL.  
Emva kokuthatha iintambo, iChippa iphumelele imidlalo emibini, yadlala ntanganye kwemibini yabethwa komnye.  
Xa izinto zingahambi kakuhle, usihlalo weChippa, uSiviwe Mpengesi, waziwa ngokugxotha abaqeqeshi, kodwa yena uLarsen uthi akanalo nelincinci ixhala ngokuba iqela lisaqokelela amanqaku ngokwendlela ekwakucwangciswe ngayo. 
Njengokuba iChippa ingakwazanga ukuphumelela, uLarsen uthe akothukanga, futhi yinto ebisoloko ilindelekile ngokuba iqela belingeke lingabethwa kweminye imidlalo.  
ULarsen uthe ukuvuka kweChippa emva kokubethwa yeyona nto ekumele iyenze ukuze ibonise ukuba liqela elinamandla.  
“Kwiiveki ezintlanu ezidlulileyo, ndayithetha into ethi ikhona imidlalo esakubethwa kuyo, kodwa eyona nto ibalulekileyo kum kukuvuka emva kokubethwa. Andixhalabanga ngokuba sisesekhondweni elihle. Libala ngendawo esasikuyo kwiiveki ezintlanu ezigqithileyo ngokuba sasinalo ixhala ngoko. Sisaqhuba kakuhle, sikwazile ukuqokelela amanqaku asibhozo emidlalweni emihlanu. Sizimisele ukuqokelela amanqaku emdlalweni ozayo kuba ngomnye wemidlalo esasithe kufuneka sifumane amanqaku kuwo,” utshilo uLarsen ethetha neentatheli eMonti. 
NgeCawe ngo’15:30, iChippa United kunyanzelekile ibuye nempumelelo eThohoyandou Stadium – apho iza kudibana neBlack Leopards esokolisayo xa idlalela ekhaya ukuze ikwazi ukulibaleka izembe.  
Nayo iLeopards ifuna amanqaku ngokuba umahluko phakathi kwayo neMaritzburg ngamanqaku amahlanu kuphela.  
ULarsen uvumile okukuba kunzima ukudlala eThohoyandou ngenxa yabalandeli – kodwa uthe abangeke bayoyike iLeopards.  
“Kunzima ukudlala phaya ngenxa yabalandeli abagcwalisa ibala. Uxinizelelo luzakube likwiLeopards kwaye ingasinceda lo nto. Siza kuyihlonipha iLeopards kodwa ngeke siyoyike. Sibonisile kwiiveki ezidlulileyo ukuba singabetha nokuba leliphi iqela xa sidlala kakuhle,” utshilo uLarsen. 
Imidlalo yePSL: 
NgoMgqibelo: Highlands Park vs Baroka FC @Makhulong Stadium, 15:30; Polokwane City vs Golden Arrows @Peter Mokaba Stadium, 15:30; Kaizer Chiefs vs Maritzburg United @FNB Stadium, 18:00; AmaZulu FC vs Bidvest Wits @King Zwelithini Stadium, 20:15 
NgeCawe: SuperSport United vs Free State Stars @Lucas Moripe Stadium, 15:30",Larsen: Andixhalabanga kuba sisekhondweni elihle
"Kwiintsukwana ezimbalwa ezigqithileyo, abantu abaliqela bangene kumakhasi onxibelelwano ngelikhupha imbilini yabo ngokungamkeleki kokuqeshwa kweembuso ezinye kwiinkqubo ezohlukeneyo kumabonakude.  
Le ncoko idandalazise elubala intlungu yabantu abafundela izakhono ezikumila kunje, abangaqatshelwayo xa bekhangela amathuba engqesho.  
UBonang Matheba, Boity Thulo no-Pearl Thusi, ngamanye amagama ekwenziwe ngawo umzekelo. Xa sele kuthethwa inyani, kulithuba noko la magqiyazana siwabona.  
Amanye amagama athe abalulwa ukongeza, aquka elikaThando Thabethe, Lerato Kganyago, Nomuzi Mabena, Luthando Shosha, Minnie Dlamini mhlawumbi nelo likaPearl Modiadie.  
Oku kwenzeka nakubafana, mhlawumbi hayi ngamaxesha amaninzi. Kunoo-Mo Flava, okanye uSizwe Dhlomo, kodwa kwakufuneka ubakhangele uze ubafumane.  
Ngelixa aba bengabasasazi kumabonakude, unomathotholo kwakunye neendima ezithile kwiziganeko ezithile, kungalula ukubasusa kukhangelwe igazi eliselitsha, kodwa inyani yeyokuba bakwenza ngokufanelekileyo oko bakwenzayo.  
Kungekudala, ugxa wam uncome uNomuzi Mabena ngendlela entle asingathe ngayo oonondaba kupapasho lwabachongelwe kwiiSouth African Music Awards. Beneqonga elikhulu, kusuku olubi, nolubandayo, ababukeli bebekwimeko engentle, kodwa wenze konke okusemandleni akhe ukubatsala. 
 Oko kukodwa nje sisakhono. Wakhe wambona uMatheba noThusi besenza usasazo ngqo, kodwa wagqibela nini ukubabona beyishwantshwatha imigca yabo? Mhlawumbi zange, nasekubeni isenzeka kubo, into nayo bayayiqhusheka ukuze ingabonwa.  
Ukwenza kakuhle kwabo kuthetha ukuba bayabiza ngokwexabiso, kodwa noxa kunjalo, iinkampani zibonakala zingayinanzanga leyo, ekupheleni kosuku, eyona nto ibalulekileyo kukugqwesa.  
Eyona ndawo edinga utshintsho ngumabonakude. Nasekubeni amajelo afana noo-e.tv noMzansi Magic bevelisa imisebenzi edidiyelwe apha ekhaya nje, kodwa kusekuninzi ukuphindwa-phindwa kwabadlali abanye.  
Oku ukubona kakuhle xa ubukele iinkqubo ngokulandelelana kwazo. Siyabathanda abadlali bethu ngetalente abanayo kwaye siyabaxhasa, kodwa kufanele kubekho okwenziwayo ngendlela yokubachonga.  
Umzekelo ofika engqondweni ngumdlalo iGazi, umdlalo oyidrama omtsha kwiMzansi Magic. Ngumdlalo otsala umdla okhangele icala elimnyama lobugqwirha.  
Noxa kunjalo, abanye babadlali abakula mdlalo uZikhona Sodlaka, Thami Mngqolo, Zenande Mfenyane no Anga Makubalo, bonke babuya kwiGenerations. Bathabatha inyathelo elihle lokuphakamela imivuzo yabo ababeyibona iphantsi, kwaye kumnandi ukubabona bebuyele kumabonakude, kodwa ukudlala bonke endaweni enye kwenza umoya ongathandekiyo noko. 
 Sisabona uMngqolo enguSenzo weGenerations noMfenyane enguNoluntu. Babekhe badibana njengezithandani ngoko kwiGenerations, oku kuyaphinda kuyenzeka kwiGazi.  
Kuyafana nokubona uBrooke noRidge besenza esibazi ngako kwiBaywatch okanye kwiNotting Hill. Bangabadlali abaziwayo nabagqwesileyo, kodwa mhlawumbi kumoya wokukhuthaza utshintsho, iqonga eli lidinga ukuvula iinyoba.  
Kodwa le nyewe ayiqali iphinde iphelele kubadlali. Kufanele sifunde banzi ngee-arhente ezikhetha abadlali, iinkampani ezivelisa imidlalo kwakunye nokuhlela.  
Bonke kufanele bakhangele italente entsha. Umdlalo iSaints & Sinners ikwenzile oko kakuhle, kwaye nabanye kufanele balandele ekhondweni.  
Asilibuzi icala letalente, esikuthethayo kunye kokokuba ingqondo nemehlo ziyakhumbula apho simgqibele khona umdlali, ngenxa yemveliso, nangenxa yomdlali, kufanele kubekho okutsha kumabonakude.",Lixesha leembuso ezintsha kwi-TV!
"Itumente yebhola ekhatywayo, iAfrica Cup of Nations (CAF), ithiwe wambu lilifu elimnyama xa kanye iqala ukungena kuvuthondaba. NgoMvulo kubhubhe abantu abasibhoso bonke kwaze kwalimala abantu abaqikelelwa kumashumi amathathu anesibhozo ngethuba kuqhubeka umdlalo obuphakathi kweCameroon neComoros obuse-Olembe Stadium ebusuku. Iingxelo zithi abantu baye banyathelana ngethuba benyanzelisa ukungena ebaleni ebelingagcwaliswanga ngenxa yemithetho yeKhorona. Kuthiwa abantu abebefuna ukungena ebaleni bebeqikelelwa kumawaka angamashumi amahlanu. Lona ibala liginya abantu abangamashumi amathandathu. 
Umdlalo uphele kuphumelele iCameroon ngo’2-1 emdlalweni iComoros elwe kakhulu kuwo idlala ngabadlali abalishumi emva kokukhutshwa komdlali wayo kwisigaba sesithathu. Emva kwesithwakumbe sokubhubha kwabantu befuna ukubukela umdlalo we-Afcon, kugqitywe kwelokuba umdlalo obuza kudlalelwa e-Olembe Stadium ngeCawe usiwe e-Ahmadou Ahidjo Stadium. NgoLwesibini, uMongameli weCAF, uGqirha Patrice Motsepe, uvakalise ukhukhathazeka kwakhe watsho evuma ukuba kubekho ukuhexa kwindlela abaququzeleli abalungiselele ngayo kwicala lezokhuselo. 
“Ndazi kakuhle okokuba ngokomthetho, ikomiti eququzelelayo yiyo enoxanduva lezokhuselo. Kodwa nathi siyiCAF sinoxanduva lokuqinisekisa ukuba umntu ngamnye ukhuselekile,” utshilo uGqirha Motsepe ethetha namajelo eendaba. “Ukuba iheke ibivuli, ngesingalahlekelwanga yimiphefumlo yabantu. Bekuvaliwe ngenxa yezizathu ezingenakucaciswa. Kucace gca ukuba kubekho ukungenziwa kwezinto kakuhle. Ezinye izinto bekufanele ukuba zibonwe zingekehli ukuze sikwazi ukuqinisa ukhuselo. Kwakuhlonitshwa abaswelekileyo ngokuthi cwaka imizuzwana kwabadlali phambi kokuqala komdlalo emidlalweni elandelayo. Emva kwentlanganiso, iCAF iza kukhupha ingxelo egcweleyo,” utshilo uMotsepe.",Igutyungelwe lilifu elimnyama iAfcon eseCameroon emva kokubhubha kwabantu
"Imvumi ezenzele igama eMpuma Koloni kumculo wokholo, uKhanyisa Nkantsu uzakube esungula ngokusesikweni icwecwe lakhe elitsha kraca, nelileleshumi ukuza kuthi ga ngoku. 
Eli cwecwe, elineengoma ezilishumi elinesine eziquka ingoma ethi ‘Ewe Lowo’, liza kusungulwa kwicawa yase-Imonti Assemblies of God ngeCawa, umhla wesithandathu kule nyanga. 
“Ndigqibe kwelokuba xa ndikhupha icwecwe leshumi, ndikubhiyozele oku kwicawa yam, nalapho ndenziwe khona, ndaze ndakhuliswa khona ngokomoya. Izakube iyimini enkulu kum nalapho ndiza kube ndibulela kuThixo ngenxa yokulunga kwakhe. Akakufaki entweni uThixo akushiye, into ayiqalileyo uyayifeza,” utshilo uKhanyisa. 
Eli cwecwe leshumi lilandela abanye oobhazabhaza bamacwecwe ale mvumi naquka * -We Are Ready nathe wamshicilela kunyaka ka’2015 ekhatshwa ngunyana wakhe * -Inamandla.  
Ukanti amanye amacwecwe akhe aquka, * -Ezintweni Zonke, Ungcwele Somandla, Xa Simi Ngakuwe, Udumo, Amandl’ovuko kunye nezinye. 
Ngonyaka ka-2015 uKhanyisa wathi wenza imbali ngokusungula icwecwe lakhe lesithoba kunye nonyana wakhe owayeminyaka ilithoba, * -Inamandla Sabuka. Kwinqaku elaphuma kweli phephandaba ngonyaka ka-2015 uKhanyisa wayengawuvali umlomo ngesakhono esathi sakhethwa ngunyana wakhe ebuncinaneni bakhe. 
Kweli cwecwe lakhe litsha uKhanyisa usebenze noMxolisi Mhlongo, uShadrack Ndlovu kunye noMacozoma. 
Ukanti iimvumi azakwabelana nazo ngeqonga uKhanyisa ziquka uVeliswa, uBethusile Mcinga, uDumi Mkokstad, uJumbo, uMawethu, uLuleka Mhlanga, uV-Sholo, uThumeka, uBonginkosi, no-Inamandla Sabuka. 
UKhanyisa wongeze ngelithi bazakuba ne-Live Band ngalo mhla, nalapho ekubeke kwacaca ukuba abanavalo, makulindelwe okuhle kodwa.  
Ukwathe uluntu oluzakuthi luzibandakanye nabo ngolu suku luzakuvuseleleka, kwaye lusikelele yingoma ezakube isitsho ngalo mhla mkhulu. 
Amaxabiso okungena emnyango likhulu leerandi (R100) umntu omdala, ize ibe ngamashumi amahlanu eerandi (R50) umntwana. Bazakuqala ukutsholoza ngentsimbi yokuqala de kube ngokuhlwa.  
Ungaphoswa!",UKhanyisa ukhupha icwecwe leshumi
"UBUKHOSI baseMaxesibeni phantsi kukaNonyaniso Fikeni bumemelele ubambiswano phakathi kwabo neetyalike ezahlukeneyo kunye namapolisa kumthandazo wokulwa ulwaphulo mthetho ozakuqhuba rhoqo ngenyanga kwilali yaseLugelweni. 
Olu manyano luphantsi komxholo othi ‘Yizani sakhe’ kuba luneenjongo zokwakha ingingqi enolutsha noluntu oluluqilima ngesiseko esisiso soMdali. 
Ethetha kuphehlelelo lolu manyano ngoLwesine weveki ephelileyo, uNkosi Fikeni, uthe oko kwangenyanga yoMnga nyakenye le lali igutyungelwe lilifu elimnyama lobundlobongela nobugebenga, kungoku nje iKomkhulu lithi kwanele.  
“Kuphuma izidumbu eziliqela ngenyanga kule lali oko kwangenyanga yoMnga, kanti neengxwelerha ziliqela. Noko kwanele, asikwazi ukulala ngesijwili sivuswe sesinye. Lilixa lokuba sibhekise kuMdali kuba sizizamile iinzame zokuwukhuza lo mkhuba, nzame ezo ziwele ezindlebeni ezivalwe ngomdongo. Sicele umanyano namapolisa neenkonzo kuba sikholelwa ukuba sakuwubona umehluko xa sithandaza ngazwi nye.” 
Ophethe isikhululo samapolisa kule ngingqi uColonel Mlambo Ndabankulu, uthe besisipolisa baya lulangazelela olu manyano kuba ngenene luyanda ulwaphulo mthetho kwaye bangaphezu kweshumi abantu ababhubhe ngokuhlatywa kususela ngoDisemba kule lali. Uthe oyena nobangela wobundlobongela ziziyobisi, utywala nokuhamba ngobusuku kolutsha. Uthe olu manyano luza kuwenza lula umsebenzi wamapolisa kwaye nabo bayawazi amandla omthandazo. 
Obethethela amabandla azinikeleyo kolu manyano nguMdidiyeli Mathenjwa weMethodist Church of South Africa, nothe: “Siyazinikela ukuba yinxalenye yolu manyano, kwaye siza kuhlala phantsi sicwangcise iindlela esingarhweba ngazo ulutsha lungene enkonzweni, luthi xha kwiziyolo zeli lizwe. Sibulela ukuhlakanipha kwekomkhulu lethu, likwazi ukuthi kwakubakho isithwakumbe libhenele kuSomandla. 
Umntu omtsha wale lali uLuthando Magaweni, uthe unethemba lokuba olu manyano luza kuba yimpumelelo lululwe neengcambu ulwaphulo-mthetho eLugelweni.","Ubukhosi, iityalike namapolisa zidityaniswe lulwaphulo – mthetho"
"OWAYE sakuba nguMongameli waseMzantsi Afrika uThabo Mvuyelwa Mbeki, uzakubekwa ngokusesikweni njengentloko (chancellor) yeYunivesithi yoMzantsi Afrika (Unisa) ngoMvulo. 
Ukuchongwa kukaMbeki kwesi sikhundla, kuza kuqinisa nangakumbi uxanduva lwakhe eUnisa nanjengoko ekwanentsebenziswano neli ziko kwicandelo loqeqesho lweenkokeli zaseAfrika phantsi kweThabo Mbeki African Leadership Institute (TMALI). 
I-TMALI liziko elisebenza ngokubambisene neThabo Mbeki Foundation kwakunye neUnisa. 
Kwingxelo emfutshane, iUnisa ithi ichulumance kakhulu ukwamkela umntu okwibakala likaMbeki njengentloko yayo. 
UMbeki uzalelwe eDutywa ngonyaka ka-1942, ezalwa ngamatshantliziyo omzabalazo umam’ uNomaka notat’ uGovan Mbeki. Wazibandakanya ne-ANC Youth League ngo-1956 eneminyaka elishumi elinesithathu, ze wawufulathela uMzantsi Afrika esiya elubhacweni ngo-1962. 
UMbeki unesidanga seeMasters kwezoqoqosho awasifumana kwiYunivesithi iSussex eNgilane. Lo kaMbeki ubenguMongameli amatyeli amabini ngo-1999 nango-2004. 
Ngonyaka ka-2008, iANC yamkhweba kwisikhundla sakhe njengomongameli welizwe. 
Noxa kunjalo, uMbeki uthe gqolo ukuqhuba nomsebenzi wakhe wokumanya izizwe eAfrika nanjengoko sele ethabathe inxaxheba kwiingxoxo zoxolo eLesotho, Zimbabwe, Burundi, Comoros, Cote d’Ivoire naseDemocratic Republic of Congo. 
sithandiwe.velaphi@inl.co.za",UMbeki uchongwe njengentloko ye-Unisa
"UZizipho Siyongwana (21) waseQonce, ozicelela inkxaso eluntwini ngokuthi lumvotele atsho akwazi ukungenela ukhuphiswano lukaMiss King William’s Town, uthi oku akakwenzeli yena siqu, wenzela abasakhulayo ekubeni abengumzekelo omhle kubo. 
USiyongwana uthi abantwana sele bekhula bengenalo ithemba ingakumbi abo bakhulela emaphandleni ngenxa yeziganeko ngeziganeko ezibuhlungu ezenzeka ekukhuleni kwabo kule mihla. USiyongwana ungenele uMiss KWT, bengamagqiyazana angamashumi amabini anesihlanu (25) kodwa lona ukhuphiswano lufuna ishumi elinesibini (12) kuphela. 
USiyongwana ukuze abe uyangena kweli nani lifunwayo uxhomekeke kuluntu ekubeni lumvotele. Abakwaziyo ukuvota ngabo bakunxibelelwano lomnatha kuphela kuba kufuneka ungene kuFacebook ukhangele igama lakhe ukhangele indawo ethi vota wakugqiba ucofe kuyo. Ukhuphiswano olu lokuvota luyavala ngoMgqibelo umhla wesithathu kuTshazimpuzi. 
Olona khuphiswano laba nobuhle luza kuba ngenyanga yoMnga 2021. 
USiyongwana uthi izicwangciso zakhe ujonge ukukhulisa kwanokuxhobisa abantwana abangamantombazana, hayi kuphela, nakubantwana abangamakhwenkwe. Uthi amathuba anje anqabile kubantwana abangamakhwenkwe, kusoloko kujoliswe kumantombazana kungoko nawo eza kuwabandakanya. 
“Ndifuna abantwana abasakhulayo xa bejonga kum babone umzekelo. Ndikwafuna nokubabonisa ezinye iindlela ngobomi, bangajongi icala elihle kuphela, bajonge nemingeni ukuze bakwazi ukumelana nobom,” utshilo uSiyongwana. 
Lo nobuhle uqhube wathi ufuna ukugcina abantwana bexakeke zizinto eziza kuthi ziphuhlise iingcinga zabo hayi ukuyabula bengenanto yakwenza. 
USiyongwana wenza unyaka wakhe wesithathu kwizifundo zobuchwepheshe (IT) eWalter Sisulu University. Uqale ukungenela ukhuphiswano loonobuhle eneminyaka emithandathu (6) kuphela.",UZizipho ucela inkxaso yokungena kuMiss KWT
"Akubanjwanga nje abadidiyeli, notywala buthathiwe. Ngokomfanekiso, obu tywala bubonakala njengosingamqombothi kwanenye ingxubevange eyenzelwa ekhaya.Umasipala uthi oku akukho semthethweni.Ukudidiyelwa kotywala kuvaliwe phantsi kukaLevel 4 wokuvalwa kweentshukumo elizweni, utshilo uMasipala.“Isixeko singathanda ukukhupha isilumkiso kwabo badidiyela utywala, ukuba thina siwuthathele ingqalelo umthetho nemiqathango yokuvalwa kweentshukumo elizweni.“Abo bangathobeli mthetho siza kubabamba,” utshilo othethela iBuffalo City, uSamkelo Ngwenya.","Kubanjwe abadidiyeli, kwathathwa nalo singamqombothi"
"OKUQALE njengesilumkiso sokuba amantombazana afunda eClarendon High School for Girls eMonti mawachule ukunyathela xa ehlomla kumaqonga ezonxibelelwano ingakumbi kwimiba yezobuhlanga, kujike kwayincindi yekhala, amakhosikazi awayefunda eClarendon egixa, ebika “ubuhlanga” kwesi sikolo. 
Oku kuza emva kokuba kwiveki ephelileyo esi sikolo sifake ileta kuFacebook waso, apho isivakalisi sokuqala sivulwe kanje: “IClarendon High School sisikolo esisekelwe kwimigaqo nesizinikeleyo ekulweni nezehlo zobuhlanga.” 
Esi sivakalisi besihlakulela ukubalula isehlo saseMelika emva kokubulawa komdaka wela lizwe uGeorge Floyd ezandleni zamapolisa amhlophe. 
 Esi sikolo sikwakhankanye nezehlo zobungqwabalala bamapolisa oMzantsi Afrika kwanobuhlanga obugquba eMzantsi Afrika nakwihlabathi. 
Ngokwale mbalelwano ikuFacebook, iClarendon imemelele kubazali nakwabo bajongene namantombazana afunda eClarendon ukuba baqiniseke ukuba abantwana babo bathabatha uxanduva futhi amazwi abo kumaqonga onxibelelwano angqamana nemigaqo yesi sikolo yokubona “uMzantsi Afrika ongenabuhlanga”. 
Isuke apho kanye, abo babesaya kufunda kwesi sikolo benomsindo ngale mbalelwano besithi “ayinakuba” yiClarendon le ibhala lo nto. 
Omnye ohlomle kule mbalelwano uphawule kanje: “Ndiphumelele imatriki ngo2009 kodwa ndisabona into enye kwezo zinto sasigaxeleka kuzo kwiminyaka elishumi elinanye edlulileyo. Ayiyo le. IClarendon mayenze ngcono. Bancedile wethu ngokubhala le leta, kufike ixesha lokuba eli ziko libhenceke. Sithule ixesha elide.” 
Omnye uthe: “Sasilungiselela ukuqala umdlalo womnyazi kwaye omnye wabaqeqeshi wandicela ukuba ndigcine ixesha (lokudlala). Abaqeqeshi babenencokwana bethetha isiXhosa phambi komdlalo. [Utitshalakazi waseClarendon] wayezihambela wabeva ukuba bathetha isiXhosa. [Utitshalakazi waseClarendon] waya kumqeqeshi waseClarendon wamchukumisa ngesinyanzelo ze wathi ‘asiluthethi olo lwimi kwesi sikolo’.” 
Omnye ubhale ngolu hlobo: “Kwakungavunywa ukuba sicule amagwijo xa kukho iitumente zezemidlalo kusithiwa ziingoma zetoyitoyi.” Omnye uthe: “Ndikhumbula ngethuba thina mantombazana amnyama sasinyanzelwa ukuba simazi ‘uDank God’ ngentliziyo kodwa amantombazana amhlophe ayenganyanzeliswa ukuba amazi ‘uBawo Wethu’.” 
Ngethuba sibhala kule veki, imihlomlo ibingaphaya kwamakhulu asibhozo, nto leyo ethe yanyanzelisa ukuba ibhodi elawula isikolo (SGB) iphendule ngembalelwano. 
“Siyiqaphele ngokukhulu ukuxhalaba ingxoxo kuFacebook waseClarendon ephakamise izehlo zobuhlanga nokubukulwa kwesi sikolo. Siyakwamkela oku ngelithi le nyaniso ikrakrayo mayivakaliswe. 
“Njengesikolo sichasene nobuhlanga nokubukulwa. Ibhodi yesikolo (SGB) igqibe kwelokuba kusekwe ikomiti yokuphengulula nokubhalwa ngokokutsha kwemigaqonkqubo ze kubekho iqonga lokuqubisana nezehlo zobuhlanga nokubukulana. 
“Siza kuthetha noluntu lwaseClarendon ze sicele bonke abazali, amantombazana [esikolo], amantombazana amadala [esi sikolo], kwanoluntu ngokubanzi ukuba lusebenzisane nathi ukwakha isikolo esinokuzingca ngaso sisonke. Sizimisele ukusombulula iinkxalabo eziphakanyisiweyo,” itshilo le bhodi kwimbalelwano.",Bayagixa ngengqumbo ‘yobuhlanga’ eClarendon
"Kapa:  
Abantu abakhulu ngomzimba amaxesha amaninzi bajamelana nezigxeko ezonyelisayo ezibangela ukuba babeneentloni ngemizimba yabo.  
Oku kubangela ukuba bangazithembi ebomini, bambi bazidele kunabanye abantu de bazame iindlela ezohlukeneyo zokwehlisa imizimba.  
Kungokunje oko kufikelele esiphelweni ukuba bangazithembi ngemizimba yabo nanjengoko uAnelisa Magazi, 27, esungule inkampani yakhe eyiThick Thigh Swimwear. Uthi injongo yokusungula le nkampani kukufuna ukumilisela ukuzithemba nokuzithanda kwabantu abakhulu ngomzimba. 
“Ndifuna bangabinantloni ngemizimba yabo yaye bazithembe ngemizimba yabo naxa bephakathi kwabantu ingakumbi xa betyelele kumanxweme  awohlukeneyo,” utshilo uMagazi. 
Uthi abantu abakhulu ngemizimba bayathanda ukwenyeliswa xa benxibe iimpahla zokuqubha, ngelithi bona akufanelekanga ukuba bayinxiba ngenxa yemizimba yabo emikhulu. 
UAnelisa uthi kungokunje kule nkampani yakhe ukwiphulo lokudibanisa ezi mpahla zokuqubha ze azinike mthungi uthile athunge isuti zokuqubha elungiselela abacondobi bakhe abakhulu ngokwemizimba. 
Kungokunje unamanenekazi amathandathu nathi acondobe enxibe ezi suti beveze loo mizimba yabo yondleke ngokwenene. 
“Ndiyavuya ukuba lapha, yayi liphupha lam ukuba ndibe ngumcondobi nto nje ndafumana izigxeko ngomzimba wam omkhulu, abantu bayasinyhasha besicalucalula ngemizimba yethu,” utshilo uNokuzola Fika, 32, waseKhayelitsha.  
Uthi bafuna ukuphuma baphele kwinto yokuba babe behlazwa ngemizimba yabo emikhulu.  
Uthi kungokunje bayazingca ngemizimba yabo. Esitsho kananjalo ukuba ubuhle bomntu abuxhomekekanga kubungakanani bomzimba. 
Ezi nzwakazi zondlekileyo zithi ngoku kufikelele ixesha lokuba nazo zikhuphe ngaphandle imikhaba zingabiyintlekisa, zibe zikhonjwa xa zenze oko.  
Ukanti le nkampani inabacondobi abathandathu abakhulu sele ineenyanga ezisibhozo yasungulwayo.",Izidudla zifumana ithuba lokucondoba
"Ozakhela igama lakhe kwezoshishino eMonti uSipho Suntelo, 31, ongumnikazi wesinongo iEbuhlanti BBQ Sauce, uthi apho ajonge khona kukuba sifumaneke nakumanye amazwe angaphandle kwiAfrika. Eli tyendyana likhulele kwilizwe laseLesotho ebazalini bakhe. Lifundele ukupheka ePE College. 
Uthi umbono wokuziqalela eyakhe iEbuhlanti BBQ Sauce uqale ngo2015 ngethuba eyintloko yabapheki kwenye yeehotele zaseMonti. 
Uthi wacela uManejala wakhe athenge izithako ezithile kuba efuna ukukhe azame esi sinongo (sauce) esizokuba sesabo kule hotele, hayi esithengwa sele silungele ukutyiwa. 
Emva kokubona ukuba siyathandwa ziindwendwe ezityelela kwihotele yabo, wagqiba ekubeni asikhulise nangakumbi nto leyo yamenza ukuba aphume emsebenzini. Uthi okubangele ukuba asithiye ngeli gama iEbuhlanti izizathu zoko zininzi, okunye ikukukhumbuza abantwana bomgquba emva ekhaya abaphesheya kolwandle umtsalane kwanokubonakalisa ubunye. Ngaphandle kwiphepha elithe nca kule bhotile yeEbuhlanti BBQ Sauce ibhaliwe injongo yeli gama. 
Uthi injongo kukuba isosi yakhe inabe ingafumaneki eMpuma Koloni naseMzantsi kuphela. 
“Sinoosisi noobhuti abaphesheya kolwandle endifuna babenento ebakhumbuza emva ekhaya kwenzele athi xa ebona igama iEbuhlanti azibone esemaxhantini kowabo. Zikhona izinto othi wakuyiva, wakuyibona naxa uyingcamla ivele ikukhumbuze imvelaphi kwanokukhula kwakho, nale sauce igama layo injongo yalo koko,” utshilo uSuntelo. 
KwiEbuhlanti BBQ Sauce kusafumaneka ibhabhatyu kuphela. Lo mpheki uthi ezimnandi iindaba zezokuba uza kukhupha nencwadi yokupheka, kwaye ukwakulo nephulo lokuyikhulisa ifumaneke nangeperiperi nangezinye izinongo le Ebuhlanti. Kwaye le Ebuhlanti awuyifaki kwinyama eyojiweyo kuphela, uyifaka nakwipizza, intlanzi neetshipsi. 
IEbuhlanti BBQ Sauce isafumaneka ikakhulu kwiiTshisanyama zaseMonti eGonubie, Beacon bay naseVincent. USuntelo sele ekwiingxoxo neenkampani ezivelisa ukutya eziza kuthi zithengise esi sinongo sakhe. 
“Noosomashishini esele ndibeke kubo le sauce yam bonwabile kwaye bayandikhuthaza.” 
Uthi wonwabile kwindawo akuyo ngoku ngokwale Ebuhlanti BBQ Sauce nangona nje ngeli xesha lokumiswa kweentshukumo zelizwe bekukhe kwanzima engasayi ngaphandle ayokuthengisa isauce yakhe. 
USuntelo uthi uyayibulela inkxaso ayifumana kuluntu, nawayifumana kwiSEDA. 
Uthi umngeni asajongene nawo kukudelelwa ngabantu kuba becinga inokuba uqeshiwe ayoyakhe le sauce,  abanye baye bavuye batsho bathenge xa bebona igama kwaye besiva nokuba ungumvelisi wayo. UkuFacebook nakwiLink FM ngooLwesine apho afundisa ngokupheka.",Uzenzele iBBQ Sauce emuncis’ iintupha!
"Kapa: 
Zivaliwe izikhululo zoololiwe ukuqala kwisikhululo sikaloliwe iChris Hani ukuya kuma ngePhilippi, kweli leKapa. 
 Ukuvalwa kwezi zikhululo zikaloliwe kumzila osembindini kulandela emva kokuba abasemagunyeni kwaMetrorail bevakalise ukuba abasayi kuhamba okwethutyana oololiwe kulandela ukunyuka komthamo wamanzi nabangela ukuba ibonakale luzizi imizila yoololiwe phakathi kwezi zikhululo. 
Kungokunje abakhweli baxoze mphini wumbi ukuzama iindlela zokuba bafikelele kwindawo zokuxelengela inyama. 
“Siphila kabuhlungu thina bantu basebenzisa oololiwe kuba uMetrorail akakhawulelani nathi yaye akavelani nathi, sifika emva kwethuba emisebenzini kuba inani labakhweli bakaloliwe lingaphaya kokuqonda nto leyo ibangela singoneli ezibhasini, oku kusityabula kakhulu kuba oololiwe basuke basiqubulise bangahambi,” utshilo uLindiwe Mahanjana nongumkhweli kaloliwe. 
“Sidane kakhulu sisigqibo esithathwe nguMetrorail sokuvala okwethutyana umzila kaloliwe osembindini,” utshilo uDalton Ndongeni ongusomlomo kwimanyano elwela amalungelo wabakhweli iPublic Transport Voice. 
Oku kulandela emva kokuba le manyano ithe yafumana lo myalezo ngomhla weshumi elinesine kule nyanga.  
OkaNdongeni uthi lo myalezo sisonyeliso ngakubakhweli bakaloliwe kwiindawo ezichaphazelekayo. Uthi oku kubonakalisa ulawulo oluhexayo kwiziphathamandla kwinkampani yohambo ngololiwe iMetrorail, nadiza ukuba ngeyikwazile ukuthintela oku kwangethuba. 
Ivakalise ukuphoxeka nodano iKhayelitsha Development Forum (KDF) malunga nokuqhawulwa okwethutyana kweenkonzo zohambo ngololiwe phakathi kwezi zikhululo zikumzila osembindini.  
“Kuyaxhalabisa ukuva iingxelo ezikumila kunje kumaxesha angoku wokuba kungamiliselwa imilinganiselo ukuthintela imeko ezikumila kunje,” utshilo uNdithini Tyhido ongusihlalo weKDF.  OkaTyhido uthi oku kuyakhwankqisa kuba kuchaphazela kanye abo bangathathi ntweni ngenxa yokungacetywa kwezinto kwangethuba ukuze zingachaphazeli abakhweli. 
“Isimo sezulu esibi esikhatshwa zizandyondyo zemvula sibangele ukuba kumiswe okwethutyana ukuhamba kweenkonzo zikaloliwe kumzila osembindini,” utshilo uRiana Scott wakaMetrorail. 
 Uthi ukuvalwa okwethutyana kwalo mzila kulandela ukuphakama komthambo wamanzi ngakwisikhululo sikaloliwe iNolungile.  
OkaScott uthi imeko iyakubuyela esiqhelweni emva kokuhla komthamo wamanzi.",Ukungahambi koololiwe kubetha abahlali eKapa
"UMnu. Siviwe Mpengesi ubeke ithemba kuVladislav Heric njengomnye wabantu abanokuhlangula iqela lakhe elitsala nzima kwiDStv Premiership. Namhlanje kuqeshwe uVladislav Heric njengomcebisi oyintloko weqela. Sisikhundla esingaphezulu kwesomqeqeshi weqela, uSiyabonga Gwambi – osabambeleyo. 
Ukufika kukaHeric kuza emva kokugxothwa kukaLuc Eymael – ekhululweyo kwiiveki ezidlulileyo yiChippa United ngenxa yezityholo zobuhlanga ekuthiwa wazenza engumqeqeshi eTanzania. Yena wayeqeshwe njengomcebisi oyintloko emva kokugxothwa kukaDan Malesela. Kulindeleke ukuba uGwambi noHeric basebenzisane njengokuba iChippa United isazama indlela yokunyukela phezulu kwiDStv Premiership esele inemidlalo elithoba yonke ingasaphumeleli. 
“UHeric, oyinzalelwane yelizwe laseSerbia, uyayazi indlela esebenza ngayo iChippa United ngoba wakhe wancedisa ngonyaka eyanyuselwa ngayo isuka kwiGladAfrica Championship. Siyamamkela kwiqela lethu esicinga ukuba liza kuzuza kumava anawo emidlalweni esibhozo eshiyekileyo. Into efunekayo ngoku kukuba iqela livale isizini lisendaweni ebhetele,” utshilo uMnu. Mpengesi. 
Emva kokuba iChippa ibethe ngo’1-0 yiBaroka FC emdlalweni wayizolo, ngeCawe iza kuzama ukulwela amanqaku apheleleyo xa idibana neGolden Arrows. UHeric, okhe wasebenza kwiqela laseKapa elikwiGladAfrica Championship, ufika kakubi iChippa United ihleli kwindawo yeshumi elinesihlanu futhi idinga uncedo ngakumbi emidlalweni yeDStv Premiership nangona iqhuba kakuhle kwiNedbank Cup.",UVladislav Heric ungene endaweni kaLuc Eymael kwiChippa United
"Uzakuvela enkundleni kwakhona ngoLwesine wale veki umrhanelwa ojongene namatyala aquka ukudlwengula abulale inkondekazi kwilali iBolotwa eNgqeleni.  
Umrhanelwa, uAseza Makinana (29) ebevele enkundleni yamatyala eNgqeleni okokuqala ngoLwesithathu weveki ephelileyo. Ityala lakhe liye lamiswa emva kokuba umbuso ucele ithutyana elingangeentsuku ezisixhenxe zokuphanda umrhanelwa kwezinye iziganeko zolwaphulo mthetho.  
Ngethuba evela enkundleni abahlali beelali zaseNgqeleni baphakamise amakhephe khephe ngaphandle kwenkundla yamatyala besithi makagcinwe ngaphakathi ngenxa yobungozi anabo. 
 UMakinana ubanjwe emva kokubulawa kwenkondekazi eneminyaka engama-75 kwilali yaseBholotwa eNgqeleni. Ixhoba uGaga Nomuntshu wabhubha emva kokudlwengulwa emva koko wakrwitshwa kwezi veki zimbini zidlulileyo. 
Ngethuba evele enkundleni uMakinana bathathu abantu ababike ukuba nabo bangamaxhoba okudlwengulwa nguye. Omnye wabahlali ukhale iinymbezi, ebalisa ngendlela awadlwengulwa ngayo nguMakinana, waza emva koko wamxabela amanxeba amathandathu entloko.  
Uthe, “Ndiyavuya ede wabanjwa wavalelwa, ibuhlungu into awandenza yona kwiveki ezimbini ezidlulileyo. Ndasindiswa kukuzilwela kodwa wandohlula ngamandla wandixabela ngezembe.Siyamoyika makangabuyi entolongweni.  
UMaphelo Vava obethethela abemi beelali eziquka iBolotwa, iMhosi nezinye phantsi kweeWadi ezine eNyandeni uthe umrhanelwa kudala edlwengula amaxhegwaza kodwa engabanjwa kuba abantu bengaqinisekanga ukuba ngenene nguwe owenze lo mkhuba. 
Uthe” Umntu osincedisileyo ngumama uNomathamsanqa owathi wamlayita wambona nguye kwalula ukumbamba. Abanye bayoyika ukuxela ukuba bayadlwengulwa.” UVava uqhube wathi, “Sonwabe kakhulu singabahlali sophumla ekuhlaleni. Le nkwenkwe idlwengule udado boyise de yamxabela ngezembe.” 
Ilungu losapho lwexhoba uNolithemba Ntangana uthi kuyaluvuyisa olusapho ukubanjwa komrhanelwa emva kokwenza eli sikizi.  
Amapolisa athi, kuthathwe incindi kumrhanelwa nezakuhlolwa ngeliqokelela ubungqina obumoyamanisa nesi senzo.",Bafuna abolele ejele ojongene nezityholo zokudlwengula nokubulala
"“Ukuzokuthi ga ngoku alishumi elinesithathu amatyala avuliweyo, kwabanjwa abantu abalishumi ngokolusa kodwa beyazi kwanqunyanyiswa. Kwaze kwachithwa amabhuma angamashumi amabini anesine. Sikwabulela nabahlali abathe basebenzisana namapolisa bechaza emapoliseni ezi ndawo zinamabhuma angekho semthethweni,” utshilo uNqatha. 
Usihlalo weNdlu yeeNkosi ephondweni uNkos’ Mwelo Nonkonyana ubongoze iiNkosi ekubeni ziqaphele ngamaxesha onke kwaye ziyilwe into yolwaluko kwiindawo zazo ekuhlaleni. 
“Sihlaba ikhwelo kubazali babantwana kwakunye neentsapho bayithobele imiqathango yelockdown, bangathumeli abantwana babo entabeni ngeli xesha. Nabazali bangoyiki bavule ityala bavulele abo bolusa iintsana zabo ngaphandle kwemvume yabazali,” utshilo uNkosi Nonkonyana.","Ayi24 amabhuma achithiweyo,  kwabanjwa ishumi!"
"YIMINYAKA ingamashumi amabini anesibini uThemba Qasani waseTyutyu eBhisho ebhuqwa yimpundulu eyamkhupha emsebenzini, yamwisela ubudoda bakhe emva koko yalala nomfazi wakhe. 
Le mpundulu, evela ngelizwi, iyathetha ezindlebeni zikaQasani, ithi makanyamezele iza kumnika “ihlabathi” nemali engangezigidi ezingamashumi amabini (R20 million). 
“Lathi [eli lizwi] kwanele ngabantwana bam ababini, landiwisela ubudoda emva koko lavela kunkosikazi ekungathi ndabelana ngesondo naye, kanti lilo eli lilala nonkosikazi wam. 
“Emva kokuba [eli lizwi] lilele nonkosikazi wam, ndaye ndalibuza ukuba kutheni lidlwengula unkosikazi wam, ukuphendula lathi mandingayithethi emntwini lo nto kuba liza kundinika ihlabathi,” utshilo uQasani. 
UQasani uthi ukruqukile yile mpundulu, kuba kudala esehla esenyuka efuna amancedo ngaphandle kwempumelelo. 
“Lithi mandinyamezele kuba liza kundenza uThixo buqu. Lithi uYesu wafa ngoko ke ndim ofanele ukuthabatha indawo yakhe. Landikhupha nakumsebenzi wam eBhisho, lisithi andifanelanga ukuba ndisengqeshweni kuba liza kundinika ihlabathi,” utshilo uQasani. 
Uthi mhla wagqiba kwelokuya kumthandazo owawumkhulu eQonce, kwasa eqaqanjelwa ziinyawo. “Ndavuka iinyawo ziqaqamba, kunzima ukuphakama. Emva koko lathetha lisithi alifuni ndiye kula mthandazo kuba ndiza kuthetha izinto zikaThixo,” utshilo uQasani. 
UQasani uthi emva kokusokola ngenxa yokuphuma emsebenzini, wagqiba kwelokuba akhe amane ukudlala iLotto. 
“Bendimana ndidlala iLotto, ndiman’ ukuphumelela imali. Ndayeka ukudlala iLotto xa lindixelela ukuba liyazazi iinombolo endizidlalayo, ngoko ke mandilibale ngokuphumelela iLotto. Lalivele lizibize iinombolo, esele ndizibhale phantsi,” utshilo uQasani. 
Uthi mhla waveza ubudoda bakhe phambi kukagqirha omhlophe esibhedlele, le mpundulu yathetha ngoko nangoko “yathi ayiyithandi into yokuba ndivezele abantu abamhlophe ubudoda bam”. 
UQasani uthi emva kokuba efowunele I’solezwe lesiXhosa, le mpundulu ithethile kuye isithi: “Ndiyabona ufowunela I’solezwe lesiXhosa, ndifuna ukwazisa ukuba bendize kuwe ukungcatsha uThixo kuba akade asinike izinto ezintle abesithembise zona.” 
UQasani uthi uyile emagqirheni kodwa akazange afumane uncedo. “Elinye igqirha lathi ndinamafufunyana adityaniswe nemimoya yasemangcwabeni. Ndanikwa amayeza kodwa andizange ndincedakale,” utshilo uQasani, othi ukruqukile yimeko aphila phantsi kwayo. 
Ixhwele laseNgqushwa uThembele Hanise uthi uQasani uphethwe lilumbo. “Ilumbo sisilwanyana esifakwa emntwini ngemimoya emdaka. Sithi sakufakwa sifike sithethe senze nje unothanda, kumntu lowo ongenwe yimimoya emdaka,” kutsho uHanise. 
UHanise ucebise uQasani ukuba aphande banzi ngendawo ekuthiwa kuseMzumbo KwaZulu Natal, indawo athi ineengcungela zokukhupha ilumbo emntwini. 
Umfundisi ocele ukuba angachazwa ngegama, uthi uQasani ungenwe ngamadimoni. 
“Ukuba uyayifunda ibhayibhile kwiziTyhilelo, uyakuqaphela ukuba kukho indawo ethetha ngokudideka kwabantu. Akekho umntu onokunikwa ihlabathi, kuba ihlabathi lelikaYehova. Lo tata ungenwe yimimoya emdaka egquba kwiindawo zethu zokuphila,” kutsho lo mfundisi. 
Ngethuba I’solezwe lesiXhosa lityelele kwaQasani, unkosikazi kaThemba ebengekho ephangele. Ummelwane obuzwe leli phephandaba uthe unalo ulwazi ngengxaki yalo tata.",Impundulu yamwisela ubudoda bakhe!
"Usigcinile isithembiso awasenzayo uKaizer Motaung sokutshintsha izinto eqeleni lakhe emva kwesizini ka2018/19 engahambanga kakuhle.  
Amakhosi amkele iziqwayi zabadlali ababini kule veki kwaye anethemba lokuba baya kuncedisa kwiphulo lokuwabuyisela kwindawo yawo ebholeni yaseMzantsi Afrika.  
Sekuphele iminyaka emine iKaizer Chiefs ingacholi naphantsi kwicala leendebe.  
Ayiqhelekanga lo nto kwiChiefs eyazibalula ngokuthatha iindebe kwasekusekweni kwayo ngeminyaka yoo’70. 
 Enye yezinto ekhathaze abalandeli nenyanzele uMotaung ukuze abhinqele phezulu ibe kukuphoswa kweChiefs yiTop 8. 
 IChiefs yazise ifolosi yayo entsha egama elinguSamir Nurkovic noKearyn Baccus obedlalela iMelbourne City yaseAustralia. 
UNurkovic waseSerbia, obedlalela iKFC Komarbo kwilizwe laseSlovakia, utyikitye isivumelwano seminyaka emithathu, kanti iinkcukacha ngesivumelwano sikaBaccus, 27, kulindeleke ukuba zibhengezwe ekuhambeni kweentsuku.  
UBaccus, owazalelwa eThekwini ngo’91, ngumdlali wasesiswini ekulindeleke akhuphisane nabadlali abafana noWillard Katsande, uGeorge Maluleka noSiphelele Ntshangase.  
Bane bebonke abadlali abatsha kwiChiefs. Kwiiveki ezigqithileyo ityikitye uLazarous Kambole obedlalela iZesco United noJames Kotei waseGhana.  
Bonke abadlali beChiefs abatsha ngamadoda anconywayo. “Silinde ukufika kukaKearyn Baccus osuka kwiMelbourne City. Uza kwaziswa ngokusesikweni kwakule veki,” itshilo iChiefs. 
Ingxaki yeChiefs kwiisizini ezidlulileyo ibe kukungakwazi ukufaka amagowuli emnatheni.  
Ukufika kukaNurkovic kwakunika abalandeli ithemba emva kokufaka amashumi amabini anesithathu amagowuli emidlalweni angamashumi amabini anesibhozo kwisizini edlulileyo.  
Njengokuba kulungiselelwa isizini entsha, iChiefs iza kuthi tsi gxada eBotswana apho kulindeleke idlale umdlalo wokucweya neentshatsheli, iTownship Rollers, phambi kokuqubisana neOrlando Pirates emdlalweni weCarling Black Label Cup ekuthambekeni kwale nyanga yeKhala.",Amakhosi amkele iziqwayi zabadlali
"Kule nyanga ithamsanqelekileyo yokubhiyozela iintombi zeAfrika, amanina eAfrika nomzi wasetyhini ngokubanzi, kukho nto isuke yazinga kum engqondweni, yintetho yamaXhosa echanekileyo ethi, “ilizwe lihle liyintombazana.” 
 Le ntetho igxininisa kwixabiso lomntu wasetyhini esizweni, igxilise ukubukweni kwakhe, ukuthandwa kwakhe, kwanokuthenjwa kwakhe njengentsika ekuxhomekeke kuyo ukuwa nokuma komzi, ukuphuhla nokubhanga kwesizwe, lingalityalwanga negalelo labo ekwandiseni nasekuqhamiseni ikamva lesizwe.  
Kaloku inzala yesizwe, ukuzinza kwesizukulwana sohlanga, kwanokuphila ngoyolo nobuncwane kwesizwe, zonke ezi zinto zixhomekeke kumanina. Ngoomama neentombi zohlanga eziqinisekisa ukwanda nokuqhama kwesizwe!  
Ngaphandle kwamanina, ikhaya liyabhanga, uhlanga luyatshabalala, isizwe siyanyamalala! Kungoko kumele oomama neentombi zesizwe baphathwe okweentyatyambo ezingenakubuna, kuba bakungonwabi, baxheleke emiphefumlweni okanye badakumbe, nelizwe ngenkqu liyambatsha! 
Nanjengamntu oyithandayo indalo kaMdali, nohlala enomdla wenkangeleko yayo, lithe lakukhala ixilongo livakalisa ngokubhiyozelwa kweentombi noomama kule nyanga yeThupha, ndazixelela ukuba nanjengoko ndihlala ndisenza minyaka le, mandinike oomama neentombi ezikhoyo ebomini bam ingqwalasela, intlonipho nenkathalo ethe kratya kunokuba bendisenza.  
Eyona nto ithe qatha engqondweni yam, kukuzama ukudla imbadu nomzi wasetyhini, ukuze ndirhabule banzi ngezona zinto bazithandayo, ezibonwabisayo kwanezo zibaphatha emanyeni, ukuze ndabelane ngazo nomzi wakowethu. 
 Iinjongo zokukwabelana nani mzi ontsundu kukuba sizigoca-goce, sithi apho senza kakuhle khona ngokuphathalele kwimpatho yethu kumanina, siqinise kunjalo nje senze nangakumbi. 
 Siya kuthi ke apho siqondayo ukuba siwa nganeno, mhlawumbi sisenziwa kukungakhathali nokuthatha izinto njengezo zilula okanye zingenamsebenzi, sikhawuleze silungise ukuhlala.  
Ukuba asilungisi msinya, amanina aya kuhlala edandathekile okanye edakumbile, nto leyo ke iya kukhokelela ekubeni ilizwe eli lethu limbatshe kwaye lingabi namva namphambili! 
Ingaba ukho umntu ongayaziyo indlela iintombi noomama abakuthanda ngayo ukuthandwa?  
Ingaba ukho umntu ongayiqondiyo into yokuba amanina akuxabise kanobom ukuxatyiswa? Ingaba ukho ozenza ngathi akaboni, phofu ebona ukuba iintombi noomama akukho nto bayikhathalela ukogqitha ukukhathalelwa?  
Ngubani na ongayaziyo into yokuba amanina akholelwa kwelokuba inyaniso iyakhulula, kanti ubuxoki nobuqhinga buzala umdintsi nokubhanga kokumthemba umntu?  
Xa amanina esiphethe kakuhle thina bantwana, thina bafana, thina madoda kwanathi bootata, kutheni singabaxeleli ezinkonkqeni ngokuthakazelela kwethu indima yabo ebomini bethu? 
 Into entle iyabulelwa, iyaxatyiswa, iyathakazelelwa, iphathwa okwentyatyambo, ifunjathwa ngobunono oku kweqanda ukuze ikhuseleke kwaye ihlale ihombile, kuba yakudakumba iyambatsha, kutsho kumbatshe nelizwe lide libe ngumqwebedu! 
Konke oku kukhankanywe ngentla apha, kwiincoko zam namanina, ncoko ezo bezisekelezelwe ekuzameni ukuqonda ngezinto ezibaphilisayo nezibadakumbisayo, zizo ezivele kwiintombi nakoomama abaninzi.  
Nanjengomfundisi-ntsapho esikolweni, ndithethile noogxa bam abangamanina apho emsebenzini, bonke bekhala ngokunganikwa ntlonipho ncam ngabantwana besikolo, batsho besithi abafundisi-ntsapho abangamadoda, ngabona bahlonitshwa kakhulu ngabafundi, nangona iwonga labo lomsebenzi lifana kwaye lilingana.  
Umbuzo ke nanku, ingaba emakhaya umama uhlonitshwa ngokulinganayo notata ngabantwana babo?  
Ukuba akunjalo, kutheni? Ukuba kunjalo, loo ntlonipho mayigqithiselwe ezikolweni nakwiindawo esihlala kuzo. 
Ndithethile neentombi zohlanga, amaqobokazana, wona angalali ndleleni, kuba kwakuba njalo kwakuba kunyembelekile! Kwingxoxo yam neentombi zeAfrika, akukho nto indichukumise ukogqitha leyo yokuba zonke zisithi umhla nezolo, ngokungafaniyo nathi bantu basebuhlanti, bona abantu ababhinqileyo bathi behamba ezitalatweni, ezivenkileni, kwiirenki nakwizitishi zezithuthi, babe bebethelwa luvalo.  
Behleli nje ixesha elininzi baxhalabile, baxhalabile kuba sibakhwaza ngemilozi nangamakhwelo oku kwezinja, side sibabize nangezinjakazi.  
Baxhalabile kuba asoyiki kubatsala-tsala ngoku singabazi, noonyana bethu baphele bephatha iintombi ezizintanga zabo ngolu hlobo nathi senza ngalo.  
Baxhalabile kuba akukhethe bani, ngutata ozala intombi, ngutata otshate unina wentombi, ngumalume, ngutatomncinci, ngutata nobhuti wesithili, bambi kuthi madoda aboyiki kuqhawula iinkciyo ngenkani nangesinyalumane kwiintombi noomama, nkqu kwanaba sibatshate senza izifungo nezibhambathiso zokubathanda ebubini nasebumnandini, senze okubulala isizwe, sitshabalilse ubuntu bomntu obhinqileyo, kutsho kubhange nesizwe siphela! 
Asinjalo sonke ke nto zakuthi, nto zoobawo, ngempatho apha kumanina. Akho amadoda noonyana abangumzekelo omhle wokuphathwa kakuhle komntu obhinqileyo.  
Kule nyanga yamanina, masiphume iphulo, siphakamise kwaye sizinzise ukubaluleka kokuphathwa kakuhle kweentombi noomama, ukuze bangabi nakuxheleka, bangabi nakudakumba, kuba bakudakumba, nelizwe lethu liya kumbatsha kwaye libhange kuphele! 
Masiwakhumbule amazwi obulumko athi: “Ilizwe lihle, liyintombazana!  
Wathinta amanina, wathinta imbokotho!”","Kungadakumb’ amanina, ilizwe liyambatsha!"
"Umdlali siswini omtsha weChippa United, uMenzi Masuku, uthi uyakuvuyela ukuba yinxalenye yeli qela.  
Emva kokuba yinxalenye yeSA Under-23 ebithatha inxaxheba kwi-Olimpiki eRio de Janeiro, eBrazil, lo mdlali wamkelwe ngokusesikweni ngusihlalo weChippa United – uSiviwe “Chippa”Mpengesi. Bekuke kwabonakala ngathi uMasuku akakufuni ukuza kwiChippa – kodwa kuyabonakala ukuba iye yalungiswa yi-Orlando Pirates.  
Ngoku ngumdlali weli qela lizinze eMpuma Koloni ngokupheleleyo kwaye kulindeleke adlale indima ebalulekileyo kule sizini yePremier Soccer League ka’2016/17. Kanye phambi komdlalo wokuqala weChippa United neFree State Stars eNelson Mandela Bay Stadium ngorhatya ngoLwesibini – uMasuku wamkelwe ngokusesikweni ngusihlalo weeChilli-boys.  
“Kuluvuyo kakhulu kum ukuba lapha. Ndamkelwe ngezandla ezishushu ngusihlalo nangabantu bonke. Ndiziva ndisekhaya,” utshilo uMasuku. 
Le ndedeba, yaziwa ngegama elithi “Slyzer Tsosti”, khange ifumane kakuhle ithuba lokudlala kwiPirates ngenxa yokhuphiswano – kodwa ngoku inethuba lokuthatha ibhola yayo iyibeke kwelinye inqanaba. “Ndizimisele ukwenza konke okusemandleni. Kubemnandi kum xa ndingena eNelson Mandela Bay Stadium. Ndizimisele ukusebenzela iChippa United ngokuzimisela okukhulu. Andizifundi kakhulu izinto ezibhaliweyo ngam. Kuyacaca ke ukuba kuninzi okuthethiweyo ngam. Mandiyibeke icace ngoku le nto: Zininzi iindawo ebendinokuya kuzo – kodwa iChippa ibiyeyona iphambili. Bendifuna ukuza kwiChippa ngenxa yesitayile somdlalo wayo,” utshilo uMasuku kwikhasi lomnatha. 
Lo mdlali uvumile ukuba bekukhona ukuxinga kwezinto – kodwa uthi ixesha lokuthetha ngezozinto belingekafiki. “Ewe, bezikhona izinto ezifuna ukusonjululwa. Ndiyavuya ngoku ngoba konke oko kudlule,” uvale ngalo mazwi uMasuku. 
Iqela ebelidlale, i-Orlando Pirates, layibeka yacaca gca ukuba uMenzi Masuku ngumdlali weChippa emva kokuba [lona] lathatha uNkosinathi Mthiyane kwiiChilli-boys. 
UMasuku unethuba lokudlala elibhetele kwiChippa ngenxa yendlela adlala ngalo ihambelana ncakasa nale uDan Malesela ayisebenzisayo kwiChippa. Njengokuba kukho imbambano phakathi kukaJoseph Molangoane neChippa – uSlyzer Tsotsi angasetyenziswa endaweni yakhe kakhulu kule sizini intsha.",Ndiziva ndisekhaya kwiChippa – Masuku
"Inkampani yemigodi, iHarmony Gold, izibophelele ekunikeni imbeko abasebenzi mgodini abasebenze kule nkampani besuka kwidolophu yaseLady Frere ngokuthi ivuselele isikolo samabanga aphakamileyo iNtsonkotha.  
Ingxelo ithi le nkampani ivumile ukuba izakwakha amagumbi okufundela amatsha alishumi elinesithathu,iziko lenzululwazi,ithala leencwadi nokuhlaziywa kondonga.  
Unozala walo mbono, uSabelo Mgotywa, owayesakuba ngunobhala wombutho wabebenzi mgodini NUM, ucele uncedo egameni lamadoda amaninzi alahlekelwe ziimpilo zawo emigodini.  
“Ndithe ndakubona imeko yesi sikolo ndavakalelwa noko ndacela inkampani le yakwa Harmony, khange balibazise ukuza kubona ukuba banganceda ngantoni,” utshilo uMgotywa.  
Uthi oku kungenxa yokuba baninzi oonyana bengingqi yaseLady Frere ababhubhele emigodini; abanye babuye begula ngenxa yeengxaki ezahlukeneyo emigodini.  
“IChris Hani sesinye sezithili esinamadoda amaninzi athe asebenza emigodini yaseHarmony Gold – kungoko sibone kufanelekile ukuba sizise olu ncedo kwesi sikolo,”utshilo uMgotywa. 
IMpuma Koloni lelinye lamaphondo athi akhuphe amadoda amaninzi ukuya kusebenza emigodini eyahlukeneyo eMzantsi Afrika ukusukela kwiminyaka yo-1950, utsho uMgotywa.  
“O.R. Tambo, Amathole, Alfred Nzo neChris Hani zezona ngingqi zisinika abasebenzi kungoko siye sigxininise uncedo kwezo ndawo ngokuthi sivumelane nabantu ngalo nto sinokuba nceda ngayo,” utshilo uMgotywa.  
Isikolo saseNtsonkotha sesinye ezilithemba lesithili saseChris Hani ngokufumana amanani aphezulu kubafundi abathi baphumelele ibanga leMatriki. 
Isithethi  seenkampani yakwaHarmony, uMahadi Letsoi, uthi bajonge ukugqithela kwezinye iindawo zeMpuma Koloni.  
“Sizakusebenzisa imali engangamakhulu amahlanu amawaka (R500 000) kulo msebenzi waseNtsonkotha, ngoku sijonge ukuya e-O.R. Tambo sincede ezinye izikolo,” utshilo uLetsoi.  
Inkampani yakwa-Anglo Gold kunyaka ophelileyo ivulele abahlali baseLambasi, eLusikisiki, ithuba lokuba bathengise umbona wabo kwinkampani yakwaKellogs.  
Ingingqi yaseLady Frere ihambe emva ngokwamanani wabo bathe baphumelela kwibanga leshumi (Matriki) kunyaka ka-2016, oluncedo kulindeleke ukuba luphucule umgangatho wemfundo kwesi sikolo nesithili ngokubanzi, itsho ingxelo. 
Isebe lemfundo eMpuma Koloni lizakukhokela iphulo lokuvuselelwa kwesi sikolo.",Inkampani yomgodi iHarmony izakuvuselela isikolo saseNtsonkotha
"Iqela laseNtshona Koloni, i-Ajax Cape Town, lityikitye ifolosi yaseZambia egama lingu-Aubrey Funga. Isibhengezo senziwe leli qela namhlanje – kwaye isivumelwano sengqesho esityikitywe ngulo mdlali ne-Ajax sakuphelelwa ngo’2021. UFunga uchithe ixeshana kweli qela ephantsi kovavanyo lwabaqeqeshi be-Ajax Cape Town.  Lo mdlali ufikayo kulindeleke anikwe uxanduva lokukhokela i-Ajax kwisigaba sesibini sesizini emva kwesokuqala esokoleyo kuso. UFunga uzakukhuphisana nezihlabane ezaziwayo kwibhola yoMzantsi Afrika eziquka uNathan Paulse noPrince Nxumalo. Le ndedeba izithembile kwaye iqhayisa ngamava ewaqokelele kumaqela edlale kuwo ngaphambili aquka iNkana FC, iNchanga Rangers neZanaco FC. Akayodyongo uFunga ngoba udlalile kwiCaf Champions League nakwiConfederation Cup. “Ndizimisele ukudlala ngendlela yam eqhelekileyo, kanye leya bendidlala ngayo kwiZanaco. Owona msebenzi ndiwaziyo kukufaka amagowuli nokudala amathuba amagowuli; lo nto indincedile kuwo onke amaqela endiwadlaleleyo. Ndiyakholwa, lo nto izakundinceda nalapha. Iqela, abalawuli balo nabalandeli bafuna umntu onje ngam. Ndicinga ukuba ndizakuwenza umahluko,” utshilo uFunga. “Ukudlalela eli qela yinto elungileyo kum kakhulu, futhi yeyona izakuthi yondlalele izinto ezinkulu ezizayo. Ukuba lapha kundinika amandla wokuthatha ikhono lam lebhola ekhatywayo ndilise kwelinye inqanaba.” …uvale ngalo mazwi uFunga. Ingqonyela ye-Ajax, u-Ari Efstathiou, ziyayigcobisa ezi ndaba zokufika kwale ndedeba. “Lo mdlali ufunyenwe ngaxeshanye noRodrick kwaye bobabini bafake amagowuli angamashumi amabini anesine ukuze iZanaco iphumelele indebe kunyaka ophelileyo. Bobabini bayakwazi ukufaka amagowuli, beza nalo mbali ke apha – le nto kanye siyifunayo,” utshilo u-Efstathiou. Eli qela likwatyikitye uRodrick Kabwe osuka kwiZanaco.      
Iqela laseNtshona Koloni, i-Ajax Cape Town, lityikitye ifolosi yaseZambia egama lingu-Aubrey Funga. Isibhengezo senziwe leli qela namhlanje – kwaye isivumelwano sengqesho esityikitywe ngulo mdlali ne-Ajax sakuphelelwa ngo’2021. UFunga uchithe ixeshana kweli qela ephantsi kovavanyo lwabaqeqeshi be-Ajax Cape Town.  
Lo mdlali ufikayo kulindeleke anikwe uxanduva lokukhokela i-Ajax kwisigaba sesibini sesizini emva kwesokuqala esokoleyo kuso. UFunga uzakukhuphisana nezihlabane ezaziwayo kwibhola yoMzantsi Afrika eziquka uNathan Paulse noPrince Nxumalo. Le ndedeba izithembile kwaye iqhayisa ngamava ewaqokelele kumaqela edlale kuwo ngaphambili aquka iNkana FC, iNchanga Rangers neZanaco FC. Akayodyongo uFunga ngoba udlalile kwiCaf Champions League nakwiConfederation Cup. 
“Ndizimisele ukudlala ngendlela yam eqhelekileyo, kanye leya bendidlala ngayo kwiZanaco. Owona msebenzi ndiwaziyo kukufaka amagowuli nokudala amathuba amagowuli; lo nto indincedile kuwo onke amaqela endiwadlaleleyo. Ndiyakholwa, lo nto izakundinceda nalapha. Iqela, abalawuli balo nabalandeli bafuna umntu onje ngam. Ndicinga ukuba ndizakuwenza umahluko,” utshilo uFunga. 
“Ukudlalela eli qela yinto elungileyo kum kakhulu, futhi yeyona izakuthi yondlalele izinto ezinkulu ezizayo. Ukuba lapha kundinika amandla wokuthatha ikhono lam lebhola ekhatywayo ndilise kwelinye inqanaba.” …uvale ngalo mazwi uFunga. 
Ingqonyela ye-Ajax, u-Ari Efstathiou, ziyayigcobisa ezi ndaba zokufika kwale ndedeba. “Lo mdlali ufunyenwe ngaxeshanye noRodrick kwaye bobabini bafake amagowuli angamashumi amabini anesine ukuze iZanaco iphumelele indebe kunyaka ophelileyo. Bobabini bayakwazi ukufaka amagowuli, beza nalo mbali ke apha – le nto kanye siyifunayo,” utshilo u-Efstathiou. 
Eli qela likwatyikitye uRodrick Kabwe osuka kwiZanaco.",Ibhengeze igama lefolosi entsha i-Ajax Cape Town
"Intshatsheli entsha yeWBO Africa, kudidi lweNgcongolo, uSiphamandla Baleni, uthi ufuna ukulwela intshinga yehlabathi. 
UBaleni ukuvakalise oku emva kokubetha uAyanda Ndulani ngamanqaku kumlo ubutakisa iintlantsi eIndoor Sports, eMdantsane, kwimpelaveki ephelileyo. 
Umlo wala matyendyana ubamise ngeenyawo abalandeli ukusuka kumjikelo wokuqala uyokuthi xhaxhe kowokugqibela. 
 “Okokuqala mandibulele kwiqela labaphathi bam ngokubanam kumalungiselelo alo mlo. Ubungekho lula tu lo mlo, kodwa indlela ebesiwulungiselele ngayo ibonakele. Ndiyivuyela kakhulu le mpumelelo. 
UNdulani ayombethimanqindi ilifokofoko,” utshilo uBaleni emva komlo. 
Le ndedeba ithi inephupha lokulwela intshinga yehlabathi ungaphelanga unyaka ka2019. 
“Le mpumelelo ithetha lukhulu kum. Andinamdla kakhulu kwintshinga yoMzantsi Afrika, ndibawela ukulwela intshinga yehlabathi,” utshilo uBaleni.  
UNdulani uyavuma ukuba ubethiwe nguBaleni. “Andifuni kuxoka, ndibethiwe kulo mlo. 
Yaye ndizibethise ngokwam ngokuyeka ukudlala ngendlela ebesihlele ngayo nabaqeqeshi,” utshilo uNdulani. 
OkaNdulani uthi ukubethwa nguBaleni akumbulalanga maphupha. 
“Ndisenethemba lokuba yintshatsheli yoMzantsi Afrika. Ndiza kuphinda ndihlale phantsi nabaqeqeshi sibonisane ukuba masenze njani ukubheka phambili,” wongeze watsho uNdulani. Ezinye iziphumo zale tumente: USabelo Ngebiyane ulalise ngophotho uNkosikhona Speelman kumjikelo wesixhenxe. 
UEnathi Stelle umngqengqise kumjikelo wesibini uAbongile Tipa noMzwabantu Mbexeshi umthe qwaka-qwaka kumjikelo wesibini uMfundo Gwayana, uSiyabulela Trower naye uwuphumelele kumjikelo wesibini umlo wakhe noSiyabulela Rubela. 
USiko Moshani ubethe uMogale Molefe ngamanqaku, uZukisa Mafu noJacklin Soldaat badlale ngokulingana.",Ulambele intshinga yehlabathi uBaleni!
"Imbaleki yeli loMzantsi Afrika kwi-800m, uCaster Semenya, uphume indawo yokuqala kumjikelo wokuqala kwiheat2 yemidlalo ye-Olimpiki eqhuba eRio de Janeiro. 
 Lo kaSemenya unomdla wokwaphula irekhodi le’800m elenziwa nguJarmila Kratochvilova ngonyaka ka-1983. USemenya ukwiphulo lokufumana imbasa yakhe yesibini yegolide kwimidlalo ye-Olimpiki. Khange atsale nzima ukuphuma phambili kwabo ebukhuphisana nabo kumjikelo wesibini, waqabela umgca ngexesha elingu’1:59:32.  
NgoLwesihlanu uzakube ekhuphisana kumjikelo ophambi kwamagqibela kankqoyi.",UCaster angophula irekhodi le-800m
"Umbutho ongekho phantsi korhulumente obizwa iNelson Mandela Institute for Education and Rural Development (NMIERD) nojongene nokuphuhlisa imfundo kweli lo Mzantsi Afrika ubambisene neziko le mfundo ephakamileyo iFort Hare uzakusindleka umsitho obizwa Indibano noyinxalenye yemibhiyozo yeliziko eligqiba iminyaka elikhulu yasekwa. 
Lo msitho untsuku-ne uzakube ushukuxa imiba ejamelene nabafundi kweli lo Mzantsi Afrika uphela ngelinge lokuzama ukwakha kwakhona ikamva le mfundo enoxanduva kubantwana abalikamva leli lo Mzantsi Afrika.  
Le ndibano izakube izinyaswe ziinkokheli zabafundi ezisuka kumaziko emfundo ephakamileyo, kumaphondo ohlukeneyo kweli, ootitshala bamabanga asezantsi, ababhali kunye nabantu basekuhlaleni bavumelekile ukuzothatha inxaxheba kulo msitho. 
UBomikazi Njoloza nojongene nemiba yolwimi nesakhono sokufunda nokubhala eNMIERD uthe; “Le ndibano ifike kanye ngexesha apho amaziko emfundo ephakamileyo evala ngelinge lokuhlisa imali yokufunda ngoko ke izakuzisa iimbono ezizakuzisa utshintsho kweli lo Mzantsi Afrika” 
uAzola Dayile nongomnye wabakhokele abafundi kwiziko lemfundo ephakamileyo iNelson Mandela Metro uthe; “ Ndinemincili kakhulu ngale ndibano kwaye ndiyavuya isenzeka kuba iyadingeka emva koluqhankqalazo lo nyaka ophelileyo lwe #Fees Must Fall, kwaye ndingxamele ukudibana nabanye abafundi abasuka kwamanye amaziko ukuze sizokwabelana ngoluvo ukuze sikwazi ukusa uMzantsi Afrika phambili”. 
Le ndibano izakuqala ngomhla 29 kuAgasti ukuya kumhla wesibini kuSeptemba, izakube ibanjelwe kwi yunivesithi yaseFort Hare eMonti.",Indibano eFort Hare
"Umdlalo ude wafikelela esiphelweni lingekho iqela elifuna ukoyiswa phakathi kwePetro de Luanda neKaizer Chiefs emdlalweni weCaf Champions League obudikidiki namhlanje eLuanda kwilizwe lasebumelwaneni, e-Angola. Amakhosi aye enethemba emdlalweni wanamhlanje ngoba aye akwazi ukuyibetha ngo’2-0 othuleyo iPetro de Luanda emdlalweni obukwiveki ephelileyo eMzantsi Afrika. 
Iziphumo zanamhlanje aziyincedanga iChiefs ngoba isahleli kwindawo yesithathu emva kokuqokelela amanqaku amane emidlalweni iyidlalile kwiChampions League. Umdlalo khange ube nawo umtsalane wade wayokuphela. Aphantse afuma igowuli Amakhosi ngethuba uLebogang Manyama ezama ukukhabela unozinti emzuzwini weshimi elinanye – kodwa umzamo wakhe uphazanyiswe ngabadlali beqela ebilidlalela ekhaya. 
Ngoko nangoko, abadlali bePetro de Luanda badibanise iibhola besiya phambili – ngelishwa labo, bafike ethe qwa uDaniel Akpeyi ezipalini. Kuyiwe kwixesha lokuphumla iqela laseMzantsi Afrika ilelona lithembisayo. Ibe libali elifanayo nakwisigaba sesibini somdlalo. Lide laphela ixesha lomdlalo kungekho qela elikwazileyo ukubhalisa ebhodini. Amakhosi ayalingana ngamanqaku neHoroya – kodwa yona ikwindawo yesibini.",Amakhosi abambene ngeqanda nePetro de Luanda kwiChampions League
"Umqeqeshi weMamelodi Sundowns, uPitso Mosimane, yindoda eqheleneyo neenzingo zebhola ekhatywayo eMzantsi Afrika nangaphaya kwemida yawo. Nangona kunjalo – kodwa uPitso akonqeni ukuyixela into ebalulekileyo kuye. Iqela lakhe liphoswe ziindebe ezintathu eMzantsi Afrika – kodwa lo nto ayikhathazi nakancinci ngoba uthi ufuna iindebe ezinkulu: eyePSL neCAF Champions League. Ukungxabalaza kweDowns kuzo zombini yinto enzima kakhulu – kodwa isaqhuba kakuhle, mhlawumbi – kungenxa yamava namalungiselelo enziwe phambi kokuqala kwesizini. Noxa iSundowns inganikwanga ixesha lokuzilungiselela ngokufanayo ne-Orlando Pirates edlala iChampions League – uPitso namakhwenkwe wakhe basathe chu kakuhle. 
Ngoku iDowns ihleli phezulu kwiPSL emva kokubetha iMaritzburg United ngo’2-1 emdlalweni obuseHarry Gwala Stadium ngoLwesibini kule veki. Ibethwa ngumoya phezulu ngamanqaku angamashumi amane anesithathu. NakwiChampions League, iDowns ihleli phezulu kuGroup A emva kokuvuthulula iLobi Stars ngo’3-0 kwiveki ephelileyo. Amasandawana antingele eMorocco – apho aza kuqubisana neWydad Casablanca ngentsimbi yesixhenxe eStade Moulay Abdellah ngorhatya ngoMgqibelo. Akusekho nto iyidlalelayo iDowns ngoba seyinalo itikiti. UPitso unomnqweno wokubona namanye amaqela aseMzantsi edlala kwimidlalo yeCAF. Kutshanje, uthundeze amaqela eli lizwe ukuba akuthathele ingqalelo ukudlala kwiChampions League. 
“Amaqela afana nePirates neChiefs ayafuneka kwiChampions League. Sinabo abadlali nePSL ekwinqanaba eliphezuli; makungabikho zizathu zokungalimeli ilizwe kwiChamps League. Amanye amazwe anamaqela amabini. Nathi sinako ukuyenza lo nto – indawoni ingxaki? Ngeke sikhale ngeendleko, iSimba yaseTanzania iyithatha phi imali yona? Ukudlala kwamaqela kwiCAF kunceda abadlali baqhelane nendlela ekuhanjwa ngayo kwizwekazi le-Afrika,” utshilo uPitso.","PSL,Champions League: iDowns ibethwa ngumoya phezulu"
"UMohammed Salah uthokombise intloko kubonakala ukuba uxhelekile entliziyweni yakhe emva kokufakwa kwegowuli kwimizuzu yokugqibela emdlalweni. Inyaniso mayithethwe – AmaYiphutha ebexhathisile futhi abadlali bayo i-Uruguay bebexakiwe kwade kwakwimizuzu yokugqibela kwisigaba sesibini – ngethuba uJose Maria Gimenez efaka igowuli elihle ngentloko kumdlalo obunzima kakhulu wesibini weFIFA World Cup kwibala ekuthiwa yi-Ekaterinburg Stadium. Lelo gowuli linye elenze idemeshe kumsebenzi omhle owenziwe yi-Egypt phantse umdlalo wonke – kwaye ikwa lilo elishiye iintliziyo zenkitha zamaYiphutha zichontsiza igazi. 
 
Kuyiwe kwixesha lokuphumla amazwe omabini ebambene noxa i-Uruguay ibiyeyona inamandla. Iifolosi ezimbini zase-Uruguay ezoyikwayo uSuarez noCavani uphele umdlalo bengacholanga naphantsi – kodwa akukho bani onokubatyola ngokungazami. Zikhona iibhola iibhola ezimbi abazidlalileyo – ntekunayo bebefika unozinti u-Elshenewy uvale kwanto eza kuye. Isigaba sesibini besithatnde ukubanochatha ngoba iqela ngalinye belifuna igowuli lempumelelo. Uruguay yiyo ekwazileyo ukudala amathuba acacileyo kune-Egypt. Lo nto ithethe ukuthi ukungabikho kukaMohammed Salah, odume ngkufaka amagowuli, bekuvakala ngoba ebengekho umntu wokugqibezela iibhola ezitywe emacaleni. 
 
Emva kwempumelelo yayo i-Uruguay namhlanje, lo nto ithetha ukuthi ibambene neRussia ngamanqaku amathathu noxa abasingathi bendebe yehlabathi benamagowuli amaninzi emva kokuvuthulula iSaudi Arabia ngemvula yamagowuli amahlanu izolo kumdlalo wokuqala kaGroup A. Kwakunyanzeleka ukuba nayo iYuphutha izingombele iSaud Arabia ukuze ibenokufumana ithuba lokuya kumjikelo olandelayo. 
 
Uruguay: Muslera, Varela, Giménez, Godin, Cáceres, Bentancur, Vecino, Nandez, De Arrascaeta, Cavani, Suárez. 
Egypt: Elshenewy; Fathi, Gabr, Hegazi, Abdel Shafi; Hamed, Elneny; Trezeguet, Said, Warda; Mohsen",UGimenez uzishiye zityumkile iintliziyo zamaYiphutha
"Imvumi yomculo weAfro Soul uDisebo oyinzalelwane yakwaMashu KwaZulu Natal, ukwiphondo leMpuma Koloni apho athengisa khona icwecwe lakhe elitsha kraca elithi “Colours of Love”. 
 Eli cwecwe, neyilelokuqala kule mvumi, sele lifumaneka kwiivenkile ezithengisa umculo kumaphondo onke eli kwaye sele zidlalwa nakoonomathotholo beli iingoma zakhe .  
UDisebo (31) uthi sele iyiminyaka eliqela ecula njengoko iluthando kwaye iyinto ayiphilayo umculo.  
Kwindlela yakhe esele eyihambile kumculo kwiminyaka edlulileyo uthathe inxaxheba kukhuphiswano lomculo ii-Idols, Yamaha Talent Search, Castle Milk Stout Talent Search walilo nelungu leqela legospile elibizwa ngokuba yiRare. 
Encokola kumagumbi ephephandaba I’solezwe uthe, kwingoma zonke ezingaphakathi kwicwecwe lakhe zithetha ngothando kwaye xa uzimamele ziphilisa umxhelo.  
Uthi ayithandayo kwiingoma zakhe yethi ‘Nkqonkqoza’ okanye ethi ‘Joy’ kodwa esithi zonke iingoma zakhe nganye inembali.  
“Iingoma ezi zingamava wam kuba ndikhule phantsi kothando kwaye ndiboniswa ngokubaluleka kothando. Kungoko zonke iingoma zam zingothando kwaye esele kubalulekile kule sikuyo imihla, luthando. Ngokuzithengela uzimamelele eli cwecwe kuzakutshintsha nto kuwe.”  
Uthi khange kubenzima kwaye kungelula ukuba ashicilele icwecwe lakhe, uthi enye yemiceli mngeni ibikungade afumane mntu azakuthi asebenze naye kwicwecwe eli kungoko kwathabatha ixesha ukuze abe ukhupha icwecwe. 
 Uthi ubulela kumvelisi womculo uFundile Mdingi kwakunye neqela lakhe ngokuba bembeke kule ndawo akuyo namhlanje.",UDisebo uhambisa ivangeli ngeengoma zothando
"Amandla nobukrelekrele zezinye zezinto eziza kuvavanywa kwiOrlando Pirates xa idlala umdlalo obalulekileyo ngempelaveki.  
NgoMgqibelo, iPirates iza kulwela ukuya kumjikelo olandelayo weCAF Champions League xa idibana neHoroya emdlalweni ekunyanzelekileyo iwuphumelele eConakry, eGuinea.  
Ikamva leBucs limfiliba emva kokuba ibambene ngo’2-2 neFC Platinum yaseZimbabwe emdlalweni obunzima kwiveki ephelileyo. 
Noxa kuphantse konakala emdlalweni ogqithileyo kodwa amagowuli amabini afakwe nguThembinkosi Lorch noAugustine Mulenga akwazile ukuyihlangula iPirates.  
Ihleli kwindawo yesithathu iBucs ngamanqaku amathandathu kuGroup B.  
Phambi kwayo yiHoroya enamanqaku asixhenxe emva kwe-Esperance ebethwa ngumoya phezulu.  
Ukuba iPirates ibikwazile ukubetha iPlatinum, ngoku ngekuthethuba iqinisekile ngendawo yayo kumjikelo olandelayo weChampions League.  
AmaBhakaniya abuyele kwimidlalo yeCAF kunyaka ophelileyo emva kokuvuselwa nguMilutin  
“Micho” Sredojevic owafika kunzima kuwo. 
UMicho uyazi ukuba iqela lakhe kufuneka lidlalele ukufa nokuphila eGuinea kwaye unethemba lokuba amasoja wakhe aza kulwela ukuhlala kolona khuphiswano lubalulekileyo ebholeni yaseAfrika.  
“Besifuna amanqaku amathathu kwiPlatinum ebeza kwenza sidlalele inqaku elinye emdlalweni esiya kuwo. Ngoku kufuneka sidlale ngathi sisemdlalweni wokugqibela ngokuba yimpumelelo yodwa eyakusinceda ukuze siye phambili.  
Ndibaqhwabela izandla abadlali bethu abalwileyo emdlalweni ogqithileyo.  
Sizimisele ukulwa eGuinea ukuze sifumane indawo kumjikelo olandelayo. 
 Into nje eyingxaki kukuba iyakelema kokwayo iHoroya,” utshilo uMicho ethetha namajelo eendaba. 
Nakubeni iPirates yenze umqela obonakalayo kwiChampions League nakwiPSL – kodwa uMicho uphantsi koxinizelelo emva kokuba iphoswe ziindebe ezintathu zonke kule isizini. 
 UMicho unethemba lokufumana nokuba inye kwezi zimbini isabambelele kuzo iPirates.  
Umsebenzi kaMicho ungagqibelela ukuba angayinika indebe iPirates. “Kunyanzelekile siphumelele. Ndingumntu ohleli ngethemba njengokuba ndingumqeqeshi weli qela. Kufuneka sizithembe futhi sikholwe ukuba siza kuwuphumelela umdlalo,” uvale ngaloo mazwi uMicho.",Iya edabini elinzima kakhulu iPirates
"Ngokuhlwa ngoMgqibelo, ebedlala ibhola kwiMaritzburg United kumdlalo wayo ne-Orlando Pirates kwaye wafaka igowuli, kodwa ekuseni ngeCawa uye wasweleka. 
Abantu abazibonele ngamehlo, bathi ukubalekisa imoto, kungenzeka ukuba ngoyena nobangela wokusweleka komdlali weMaritzburg, uMondli Cele kunye nentatheli yezemidlalo uDelisiwe Ngwenya, ngentsasa yangeCawa. 
UCele, nobeneminyaka engamashumi amabini anesixhenxe, uswelekele esibhedlele. Ngelixa, uNgwenya noneminyaka engamashumi amabini anethoba eswelekele kwindawo yengozi. Le ngozi yenzeke eMgungundlovu emva kwentsimbi yesihlanu ekuseni ngeCawa. 
Abasetyhini ababini, baye batsalwa ngabalobi kwesi sithuthi, nebesele singene ngaphakathi kumlambo waseMsunduzi, e-Alexander Park. Kukholeleka ukuba uCele nguye ebeqhuba, ngala mzuzu. 
Amapolisa athe asaphanda ngale ngozi, kwaye amalungu osapho athe aya kule ndawo yenzeke kuyo le ngozi, ayazibuza ngeyonanto ibangele ingozi. 
Abantu abaziboneleyo ababini, bathi ukubalekisa ngokugqithisileyo kungenzeka ukuba ngunobangela wale ngozi. 
UBongani Ndlovu, oqokelela iitoti, uthi iphantse yangena kuye le moto. “Ibihamba ngesantya esiphezulu, kuye kwanyanzeleka ukuba ndisuke endleleni. Iye yangqubeka kwalapha endleleni umqhubi waphulukana nolawulo layo, kulapho ithe yaya ngqo emlanjeni,” utshilo uNdlovu. 
UPatrick Ntuli nongomnye oziboneleyo uthi, ebesendleleni eya emsebenzini, ehamba eDurban Road, ngelixa esiva ukwenzeka kwale ngozi. 
“La moto ibibaleka kakhulu. Ndiyivile izama ukuqhobosha, ndeva ingxolo, ndaqonda ukuba ikhona into eyenzekileyo,” utshilo uNtuli.",Iinkcukacha ngengozi kaMondli Cele
"AMANANI wabantu abangaphangeliyo eMpuma Koloni ayonyuka logama urhulumente wephondo enenkcitho eninzi, eyenziwa nzima nangakumbi yimivuzo yabasebenzi bakarhulumente, ngethuba apho imali engenayo inqongophele. 
Intswelongqesho kwiphondo liphela ime ku47.4%, logama koomasipala basekuhlaleni imi kwi51.6% ze koomasipala abambaxa (Buffalo City neNelson Mandela Bay) ime ku40%. 
Oku kuthethwe nguMphathiswa wezeMali noPhuhliso loQoqosho ephondweni, uMlungisi Mvoko eBhisho ngoLwesibini, ngethuba lentetho yohlahlo lwabiwomali lwaphakathi enyakeni. 
“Njengephondo leMpuma Koloni, elineelali ezininzi, uqoqosho lwethu luchaphazeleke nangakumbi yiCovid-19, kwaye luseza kuqhubeka ngokuchaphazeleka. Amashishini aliqela aye avala nto leyo ekhokelele kubantu abaninzi ukuba baphulukane nemisebenzi. 
“Amanani wabantu abangaphangeliyo ephondweni ayaqhuba nokonyuka,” utshilo uMvoko. 
URetief Odendaal, ojongene nezeMali kwiDA yasephondweni, uthi ukuhlawulwa kwesixa esikwi53% sesabelomali sephondo, kwimivuzo yabasebenzi, kuthibaza ukusiwa kweenkonzo eluntwini ngendlela egqibeleleyo. 
“Urhulumente weANC uyaqhuba nokuhlawula izigidi ngezigidi zeerandi kubasebenzi bakarhulumente, logama izikhewu zezithuba ezibalulekileyo kwezempilo nezemfundo zingade zivalwe,” utshilo uOdendaal. 
UMvoko uthi urhulumente wephondo ukwiinkqubo zamacebo okuvuselela uqoqosho. Ukwathe olu hlahlo lwabiwomali lusekelezelwe kubantu abahlelelekileyo nanjengoko luqulunqwe ngokuqwalasela ukufikelela kwezemfundo, ezempilo kwanakwiinkonzo zophuhliso lwentlalo yoluntu. 
“Kubalulekile ukuvakalisa ukuba singurhulumente okhathalayo,” utshilo uMvoko. 
Imali emalunga neR11 million ibekelwe bucala ukuncedisa ukuqeshwa koonontlalontle.","Ingeniso yephondo inciphile, inkcitho iphezulu"
"Kulindeleke ukuba bagaleleke ekhaya eMzantsi Afrika abantu beli abavaleleke eWuhan eChina emva kokungenelela kukarhulumente esebenzisa umkhosi weli.  
Ingxelo ithi ligqiza eliquka amajoni womkhosi, amagosa aphezulu kwiSebe lezeMpilo namagosa eSebe loBudlelwane naMazwe angaPhandle elilungiselele ukubheka eChina.  
Oku kulandela ukugqabhuka kwesifo seCoronavirus exakileyo kwela lizwe laseChina nesele ibulele abantu abangaphezu kwewaka.  
Ngokwengxelo bangaphezu kwamakhulu amabini abantu beli abaseChina ngokukodwa kwidolophu esiqale kuyo isifo iWuhan. 
UMphathiswa weSebe lezeMpilo kweli uGqirha Zweli Mkhize uthi azingako iinkcukacha abaza kuzikhupha malunga noku.  
“Sifumanise ukuba bangaphezu kwamakhulu amabini abemi beli abakwidolophu yaseWuhan kuphela, ngoko siqalisa eli linge ukuze babuyele ekhaya bekhuselekile,” uthethe watsho uMkhize.  
Eli qela lenziwa ngabantu beli abaseChina ngezizathu ezahlukeneyo nanjengoko ilizwe laseChina linobuhlobo noMzantsi Afrika.  
“Phakathi kwabo kukho abafundi, abanye sele bezigqibile izifundo zabo, abanye bebesaqhubeka nezifundo zabo, kukwakho nabezoshishino ngokunjalo,” kutsho uMkhize.  
Kukho iingxelo zokuba kukho abantu beli abalishumi elinesithandathu abangavumiyo ukubuyela eMzantsi Afrika.  
Okona kubuhlungu ngaba bantu kukuba bavalelwe kwiindawo abahlala kuzo okanye kwindawo ezikhethwe ngurhulumente waseChina.  
“Kwindawo abaza kugcinwa kuyo akukho bani uvumelekileyo ukuba abatyelele, iza kugadwa ngamajoni le ndawo. Baza kugcinwa iintsuku ezingamashumi amabini ananye phambi kokuba badibane neentsapho zabo,” utsho uMkhize. 
Ukanti kukho iingxelo zokuba kukho abantu ababini beli abebekhwele isikhephe saseJapan abafunyaniswe ukuba banaso esi sifo.  
Esi sifo sibhaqwe ngenyanga kaNovemba kunyaka ophelileyo eWuhan kwela lizwe laseChina, saza sabhuqa abemi bela lizwe emva koko. 
Ngamazwe akumashumi amahlanu ehlabathini asele echatshazelwe sesi sifo secoronavirus ukusukela oko siqalile eWuhan eChina.  
UMongameli weli uCyril Ramaphosa uthi bathathe isigqibo sokuba babuyiswe abemi beli kwelaseChina.  
“Emva kwezicelo ezisuka kwiintsapho eziliqela kweli loMzantsi Afrika, nengxoxo esithe sayenza namasebe ahlukeneyo sithathe isigqibo sokungenelela,” kutsho uRamaphosa.  
URamaphosa uthi amagosa esebe lezeMpilo ekunye namajoni omkhosi weli aza kubeka esweni aba bantu emva kokuba begaleleke kweli. Kungathatha iiveki ezimbini phambi kokuba bagaleleke ekhaya eMzantsi Afrika, itsho ingxelo. 
 Ukanti zikho iingxelo zokuba baza kugcinwa kwindawo ethile engachazwanga kwiphondo laseFreyistata.",Babuyela eMzantsi bengenaCorona
"Ndimxolele. Konke kusezandleni zikaThixo ngoku. 
La ibingamazwi kaAyabulela Mkenke, umbhali weBleeding Yet Bloodless, kuphehlelelo lwencwadi obelusindlekwe yiNational Library of South Africa (NLSA) kwiSitalato iDean, eGardens, kuLwesihlanu odlulileyo. 
UNelisa Lunika weNLSA wazise ngaloo nginginya ibilapho kubabhali, phakathi kwabo bekukho uOngeziwe Bolisi noLwandile Tyeba, ababhali bo-Umthandazo wama-Afrika, kwakunye noSinobom Kruthani, owabhala Amashwa Ziinyembezi. 
Ibali likaMkenke lishiye abantu abangaphaya kwekhulu benyembezana kwaye benomsindo. Wadlwengulwa ngumntu awayembona njengotata nonyawontle oyintloko ecaweni yakhe. 
Lo mfundisi, ambiza ngegama lemboleko elingu “Slingo”, wamshiya exhwalekile kwaye enentsholongwane yeHIV. 
UMkenke, inzalelwane yaseXhorha cebukuhle eMthatha eMpuma Koloni, wafudukela eKhayelitsha ngo2009 ukuze aqhubekeke nemfundo yakhe kwaye azikhangelele amatorho. 
Wayengazi mntu kwesi sixeko ngaphandle kosapho lwakhe lwasenkonzweni kwakunye noSlingo, owophula intembeko yosapho. 
Ngethuba leseshoni yokusungula le ncwadi kuLwesihlanu ophelileyo, ebinomxholo othi “Celebrating Youth Month with Youth Writers – Our Pens, Our Voices”, uMkenke ebeseqongeni encokola noGqr Sebolelo Mokapela waseUWC. 
Phambi kokusungula le ncwadi, uGqr Mokapela ebeqeshwe yiNLSA ukuze aphonononge le ncwadi, kodwa wathi uza kuyenza lo nto ngaphandle kwentlawulo. 
UGqr Mokapela uthe benyembezana ngethuba esiva ibali likaMkenke okokuqala. Wafika namaphetshana abhaliweyo eofisini yakhe. Incwadi yakhe yayibhalwe ngesandla. UGqr Mokapela uthi uMkenke wayehlala kwindlu enye nesaphulimthetho. 
UMkenke uthi wayesoyika ukuvula ityala emapoliseni. Kodwa noxa kunjalo, waya uyokufumana intuthuzelo yasemphefumlweni kumazikontuthuzelo aliqela eKhayelitsha, phambi kokuba agqithiselwe kwisibhedlele soluleko lwengqondo iLentegeur, nalapho kulapho unyango lwakhe lwaqala khona phantsi kukaHeidi Prayer. 
Kolu phehlelelo lwale ncwadi, abantu baphose amazwi enkuthazo kulo kaMkenke. 
Eqhubekeka nebali lakhe, uthe: “Kwiinyangana ezimbalwa emva kwesi sehlo ndandingaziva kakuhle. Ndandinerhatshalala, ndaya ekliniki. Ngo2012, ndafumanisa ukuba ndiHIV. 
“Kum, udlwengulo aluchaphazeli ixhoba nje kuphela kodwa luchaphazela nosapho lwexhoba. 
Ixesha lihambile kwaye ndazixelela ukuba ukuze ndiphole, kufanele ndisivale esi sahluko.”",Ubhale incwadi owayedlwengulwa nguMfundisi
"Ziintombi ezikumakhulu amabini namashumi amahlanu eziphumeleleyo ngethuba zihlolwa ubuntombi ngumasipala waseMbizana kwelaMampondo. 
 
Ingxelo ithi olu vavanyo lwenziwa minyaka le ziingcungela zeemazi ezegqitha kolu hlolo nazo.  
 
Ezi ntombi zidlisela ngobuntombi bazo ziveze amabele nemizimba yazo, bezisamkela iindwendwe kwisango lekomkhulu laMampondo eMatshona, eNtabankulu. 
 
UPam Rabi osuka kuMasipala waseMbizana,  uthi bayazidla ngalo msebenzi bengumasipala waseMbizana. 
 
“Minyaka le sihlola iintombi ezifika kumakhulu amahlanu, injongo kukubakhuthaza ukuba bazigcine bengadibenanga namadoda ukuze bakhuseleke kwizifo nezinye iingxaki eziza ngokulalana,”ucacise watsho uRabi.  
 
Lo masipala ngomnye woomasipala abathi babambisane nekomkhulu laMampondo eMatshona eNtabankulu kumnyhadala wenkcubeko yesiMpondo.  
 
“Ezi ntombi zihlolwe apha zisuka kwiiwadi ezingamashumi amathathu anesithandathu zomasipala waseMbizana,” uthethe watsho uRabi. 
  
UBhoki Songololo nguye okhokele umsebenzi wokuhlola abantwana abaziintombi kwiingingqi ezahlukeneyo emaMpondweni. 
 
“Ndineminyaka engaphezu kwamashumi amabini ndisenza umsebenzi wokuhlola ezi ntombi, siyavuya xa sibona inani liphezulu kangaka lokuphumelela kwabo kuhlolo. Oku kuthetha ukuba bayasazi isizathu sokuzigcina, iimfundiso zethu, ziyasebenza ngenene,” utshilo umhloli uSongololo. 
 
Uthi benza lo msebenzi ngokusebenzisa amakomkhulu ahlukeneyo eMampondweni ngamaxesha ohlukeneyo. 
 
“Siye sicele inkundla yakomkhulu kuloo ndawo siye kuyo, sibahlolele apho abantwana, siyavuya kuba le nto ithetha ukuba isizwe sethu sikhuselekile,” uthethe watsho uSongololo. 
 
Isizwe saMampondo, amaZulu namaSwati -zezinye zezizwe ezisaligcinileyo eli siko lokuhlolwa kweentombi. 
 
“Naxa betshata aba bantwana abazali babo bayazidla ngabo kuba banikisa ngomntwana ongcwele, akukho nendlela yokuba angasiqhatha athi edibene nendoda ayifihle lo nto, noko sinamava kudala siyenza le nto,” utshilo uSongolo. 
  
Ngenxa yokugcinwa kwezi ntombi, amakomkhulu angqonge elamaMpondo akhangela abafazi kwesi sizwe sikaFaku. 
 
 ”Amakomkhulu amaninzi xa ekhangela abafazi athumela igqiza ukuba lize kukhangela kweli lamaMpondo ngenxa yokuba besazi ukuba sineentombi ezingazanga zichathwe apha,” uthethe watsho uRabi.  
 
Kulo mnyhadala kulindeleke ukuba kunikwe iKumkani yamaMpondo aseNyandeni uNdamase Ndamase imbasa. 
 
UNkosi Nzululwazi ‘Jongilanga’ Sigcau uqhuba lo mnyadala minyaka le evuselela ekwanika imbeko kumasiko nezithethe zesizwe samaMpondo.",Zisekho iintombi-nto eMampondweni
"INDIBANISELA yabahlali, eqamele ngombandela wokusiwa kweenkonzo eluntwini, iForum 4 Service Delivery (F4SD) ithi abantu bangaphandle, abadume ngegama elithi My Friend, mabakhwelele kweli babuye ngo2030 xa sele kulungiswe umbandela wokuhlala kwabo kweli lizwe. 
Lo mbutho, noziqaqambise kakhulu kunyulo loomasipala luka2016 eMntla Ntshona, ubuseMpuma Koloni kule veki ukugaya inkxaso. Kwiveki ezayo uza kube uphakathi kwamaqela angenela unyulo. 
UMongameli weF4SD uMbahare Kekana uthi entloko kumqulu wezithembiso kukuba kulungiswe indlela abangena ngayo kweli lizwe abantu bangaphandle. 
“Eyona nto iphezulu kumqulu wethu wezithembiso kukulawula indlela abangena ngayo kweli lizwe abantu bangaphandle, kuba siqaphele ukuba imibutho yezopolitiko emininzi ayifuni ukuthetha ngalo mba. 
“Abantu bangaphandle abanantlonipho ngeli lethu, benza unothanda. Thina siyiF4SD sithi mabahambe isithuba esingangeminyaka elishumi, ukuze babuye ngonyaka ka2030. Ukwenza njalo bakube basinika ithuba lokulungisa iinkqubo zethu zokwamkela ukungena kwabo kweli lizwe,” utshilo uKekana. 
UKekana uthi eMzantsi Afrika nguvulazibhuqe, apho wonke umntu wangaphandle ofuna ukungena kweli lizwe ekwenza oko ngaphandle kokugunyaziswa. 
“Xa uya kwelinye ilizwe, umzekelo iMelika, uqala ngokufaka isicelo ze emva koko ulindele impendulo. Kodwa bona bafaka isicelo sele belapha, bambi bangenzi kwalo nto bahlale nje kuphela,” utsho uKekana. 
UKekana ukwabalule abantu abatsha esithi baza kuba nengqwalasela kumbutho wabo, esithi baza kwenzelwa isebe labo lokujongana ncakasana nemiba yabo. 
Kumba wezemfundo uKekana, uthi bafuna inkqubo eza kugxila kwizakhono futhi inikwe ingqwalasela kwabo basileleyo ekuphumeleleni ibakala leshumi elinesibini (Grade 12). 
UKekana ukwathe phantsi kombutho wabo iyunifomu yabafundi iza kufumaneka simahla esikolweni. “Siza kuthatha la mali ithengela amabanjwa iimpahla, sithengele abafundi iyunifomu. Amabanjwa mabathengelwe zizihlobo zabo iyunifomu hayi urhulumente,” utshilo uKekana. 
Lo mbutho uthi ufuna ukuphumelela iMpuma Koloni kwanoMntla Ntshona, ze ube namalungu athe xhaxhe kwiPalamente yeSizwe.","‘OoMy Friend mabahambe, babuye ngo2030’"
"I-Arhente yophuhliso yolutsha kazwelonke iNational Youth Development Agency (NYDA) yasekwa ngeenjongo “zokuqubisana nemiceli mngeni ejongene nolutsha lelizwe loMzantsi Afrika”. Oku kufumaneka ngqo kumaphetshana athetha ngale arhente kwanakumnatha wayo (www.nyda.gov.za). 
Umbuzo ngowokuba le arhente ingaba iyaqubisana kusini na nemiceli mngeni ejamelene nolutsha. Kwindibano ebikhwetywe yi-ofisi kaMongameli kwiveki ephelileyo ngokukhokelwa ngumphathiswa wayo uJeff Radebe, ulutsha laseMthatha luxelele uRadebe ukuba aluwuboni ncakasana owona msebenzi wenziwa yiNYDA, ingakumbi phaya eMthatha. 
Ngokwengxelo yeli phepha izolo, uGangumzi Mshumpela webhunga labantu abatsha uthe: “Mphathiswa (Radebe) sicela i-ofisi yeNYDA epheleleyo efana neyaseMonti kule ngingqi yaseMthatha. Le ikhoyo eMthatha yinkcitha xesha ayisincedisi , nabo bambalwa bancediweyo akukho nto banayo bayasokola kakhulu.” 
Owona msebenzi bekufanele ukuba wenziwa yiNYDA kukwenza amaphulo amayelana nophuhliso lwezakhono kulutsha. Oku kufanele ukwenziwa ngokujongene ncakasana neemfuno zolutsha kwiindawo oluhlala kuzo. Kungafakwa ulutsha kumacandelo ezolimo kanti asiyonto bayifunayo kuloo ndawo, mhlawumbi bona bafuna uphuhliso ngokwezakhono zokubhaka izonka, umzekelo. Oko kunganceda ukuhlangula ulutsha ebugxwayibeni obufana nendlala nokusetyenziswa kweziyobisi. 
Amathemba ayephezulu ngethuba kusekwa iNYDA phaya kwiminyaka yoo2009 emva kokupheliswa kweMsobomvu Youth Fund kwakunye neNational Youth Commission, abantu besithi bavuyela ukupheliswa kwemingxilo eliqela engancedisi lutsha ngendlela ebekufanele ukuba incedisa ngayo. Ekungazini ke ukuba bayibona njani iNYDA abantu ngoku. Yonke lo nto ixhomekeke hayi ekuzigqamiseni kwale arhente, kodwa ngenxa yemisebenzi eyenza utshintsho kwiimpilo zabantu abatsha.",Mayiphuhlise izakhono kulutsha iNYDA
"Lixhaxwe labhubha ngokumasikizi ixhegwazana elinamashumi asixhenxe anesixhenxe ubudala eligama linguNongqongile Sololo obhubhe ngethuba elele yedwa kumzi wakhe kwilali yaseRwantsini kwisithili sakuCentane. 
Ngokwengxelo ephuma kwisithethi samapolisa alammandla uKapteni Jackson Manatha ithi, uSololo ugetyengwe ngethuba eyedwa emzini wakhe ezinzulwini zobusuku bangoLwesithathu egetyewenga ngumfana onamashumi amabini anesithandathu ubudala. 
“USololo ubhaqwe ngentseni yosuku olulandelayo sele enamanxeba okuhlatywa kumzimba wakhe ongentla. Owona nobangela wokubulawa kwakhe uSololoawukaziwaokwangoku,” uthilo uManatha. 
Inkumanda yesikhululo samapolisa aseGcuwa uBrigadier Trevor Mey uvakalise umothuko esithi kwakhona kubulelwe umntu omdala ongakwazi ukuzilelwa.  
UMey ubethe ngenqindi phantsi efunga ngelithi bonke abo babandakanyeka kwiziganeko zokubulala abantu abadala nabantwana bazakudibana nengalo yomthetho ngokumayelana nezenzo zabo zobubi. 
Ngokophando lwamapolisa umrhanelwa uye wabanjwa ngoLwesihlanu kwiveki epheileyo kwaye ulindeleke ukuba avele phambi kwenkundla yakuCentane kungekudala. 
-Abongile Ginya",Lixhaxhwe labhubha ixhegwazana
"IXHEGWAZANA laseNew Brighton eBhayi, licela uncedo nongenelelo lukaMdali ngenxa yento eliyibiza “njengequkunya lenyoka okanye impundulu” ebangela ukuba ubomi balo lube yincindi yekhala umhla nezolo. 
Eli xhegwazana, elineminyaka engamashumi asixhenxe anesixhenxe, lithi le nyoka ibonwa lilo lodwa futhi iyazijika ibengathi yinqwelo-ntaka okanye inyoka buqu. 
“Ithi yakuthi muku emnyango indenze ndozele, ndibe nobuthongo obumnandi. Xa ime emnyango iye ilinde ndiyijonge, xa sele ndiyijongile iye ithi nyubelele ingene apha endlwini ithi iphantsi ibe iphezulu,” kutsho lo mama, ocele ukuba igama lakhe lingapapashwa koko kushiywe inombolo yomnxeba. 
Eli xhegwazana lithi amehlo ale nyoka akafani, elinye libomvu, elinye limthubi. 
“Ndithi ndisajonge lo nto, ndibone sele ndithe yoyi bubuthongo. Maxa wambi ndiye ndingayiboni ndive kukho into ephinziza apha emilenzeni yam, kanti yiyo yile nyoka. Ngamanye amaxesha ndikhe ndiyive ifuna ukungena apha ezimpundu kum, kodwa iphinde ijike,” kutsho eli xhegwazana. 
Le nyoka, ngokokutsho kwalo mama, inentloko nomsila futhi iyazijika nokuba kukathathu ngemini. 
“Xa sele ikufutshane nam iye ivuthele umoya oshushu endlebeni kum, ndizive ndifikelwa bubuthongo,” litsho eli xhegwazana. 
Le nyoka ilifikele eli xhegwazana ngethuba lisenza udliwano-ndlebe lomnxeba wefowuni nephephandaba I’solezwe. “Nantso ngoku, iyandiva ukuba ndithetha nawe bhuti [ebhekisa kwintatheli].” Intatheli ithe yakuva oku, yabuza: “Uyayibona ngoku? Injani?” Impendulo yalo mama: “Ewe ndiyayibona bhuti nantsi apha phambi kwam, iphatha kubhabha ibephezu kwam ngoku ndithetha nawe ngefowuni.” 
Lo mama uthi le nyoka ilayita ibe mhlophe qhwa ebusuku, futhi ngamanye amaxesha iye ivule umlomo oku kwesilo esibonakalisa iimpawu zokulamba okanye ukufuna ukutya into. “Sele ndayeka nokukhwaza abantu kuba xa befika, abayiboni. Ndihlala nomzukulwana wam apha endlini, naye akayiboni – ndim ndedwa lo uyibonayo,” kutsho lo mama. 
Eli xhegwazana lithi licela uncedo nakuye nawuphi umntu onokubangela ukuba kugxothwe le nyoka emzini walo. Inombolo yalo mama ithi: 073 289 6177. 
sithandiwe.velaphi@inl.co.za",Uyozela ngenxa yequkunya lempundulu
"AMAGQIRHA aseMpuma Koloni ahlasiml’ umzimba enikina nentloko esithi ukuba izinto bezikrakra ngokwepolitiki nezoqoqosho eMzantsi Afrika ngo-2016, unyaka ka-2017 ngelishwa awuzi nathemba. 
La magqirha alumkisa ngelithi izinhanha ziza kuqhubeka zityeba nangakumbi logama amahlwempu ezakulamba nangakumbi.  
Oku, ngokokutsho kwabasiyazi, kubangelwa ziinyembezi zabantu beli lizwe abaphilayo kwanabo sele balandulela eli phakade, abaqumbe ngenxa yeenkokeli ezingabeki iimfuno zoluntu phambi kweziqu zazo. 
UNozihlwele Gibi, igqirha lakuCentane elizinze eMdantsane, uthi “Ukungamameli kweenkokeli zikarhulumente” woMzantsi Afrika kwenza ingqumbo engathethekiyo kwabalalele ukuthula. Le ngqumbo ke, ngokokutsho kukaGibi, ibangela ububhutyubhutyu bolawulo kwabo bathwaliswe uxanduva lokukhokela isizwe. 
“Ukuba ubani uthi unyaka ka-2016 ubunzima kurhulumente okhokelwa yiANC, makayazi ukuba kubi okuzayo. Besisanyela nje intambo ku-2016, imbi into esezakujongana noMzantsi Afrika ukuba iinkokeli zorhulumente okhokelwa yiANC azimameli. 
“Imiyoya yeenkokeli zeANC, esele zilandulele eli, iyathetha futhi ingqumbo yazo isezakuchaphazela abantu abaninzi kweli lizwe. Izinyanya zeli lizwe zivele zibenosizi xa zicinga ngoMzantsi Afrika,” utsho uGibi. 
UGibi uthi iinkonde ebezikhokela iANC, esele zabhubha, zizibuza umbuzo omnye oko. “Kutheni abantu abanikwe uxanduva lokukhokela ilizwe ngokweANC besahlulwa yinto encinane, ukunyaniseka nokuthobela imithetho emiselweyo?” 
Elinye igqirha uNomqondiso Notshangaza Skweyiya naye uthi akukho nto entle ezayo kunyaka ka-2017. “Basekukhala abantu baseMzantsi Afrika ngo-2017, kubi andiboni nto intle izayo. Yonke le nto ibangelwa kukunqongophala kwenyani kwiinkokeli zorhulumente okhokelwa yiANC. Ngubani ongaze athamsanqelise umntu ongenanyani?” kubuza eli gqirha elavuma ukufa ngo-1978. 
USkweyiya ebengayazi ukuba kuza iintatheli zephephandaba I’solezwe kumzi wakhe eMdantsane, nanjengoko sivele see galakangqa. Ekufikeni kwethu usixelele ukuba ebeyiphuphile into efana nale sithe sambikela yona – eyokuba makasixelele ngokuqulathwe ku-2017. 
“Namhlanje (ngoLwesibini) ndivuka nephupha apho bendiphambi kwabantu beendaba bephethe imiboko neekhamera besithi mandithethe nesizwe. Ndibabuzile apha ephupheni ukuba ndicela bandiphe nje umxholo ndiza kuqhabalaka,” utshilo uSkweyiya. 
Omabini la magqirha athi xa iinkokeli zikarhulumente zingathi zibezizicaka zabantu futhi zixolise ngokubhutyuza elulalweni, kungakho ukhanyo kwilizwe loMzantsi Afrika. 
USkweyiya uthi ukuphathwa kwelizwe ngobunono kungenza amathamsanqa angathethekiyo kwiinkokeli zeli lizwe. 
Yena, uGibi uvale ngelithi inkani kwanokungacingeli abanye abantu kwiinkokeli zikarhulumente okhokelwa yiANC zizinto ezisezakwenza izinto zibembi kakhulu kweli lizwe. Uthi xa ezi nkokeli zingathi zizikhwebule koku, umtyhi wokhanyo ungabonakala.",Amagqirha ahlahluba * -2017
"kwIsizwe sabaThembu eMpuma Koloni noMzantsi Afrika ngokubanzi kuziliwe ngenxa yokubhubha kwenye yeeNkosi ebeziqavile kumsebenzi wokukhokela abantu, uNkosi Lindikhaya Daludumo Mtirara.  
UDaludumo ufunyenwe ebhubhile kwigumbi lendlu ebehlala kuyo ePitoli enenxeba lokudutyulwa  ngoLwesihlanu umhla wamashumi amabini anesihlanu kweyeNkanga. 
Le Nkosi yazalwa ngomhla wamashumi amathathu kwinyanga yeThupha ngonyaka ka-1964, izalwa nguNkosi Mvulehlobo Mandyondya Mtirara.  
Uzalelwe eBumbane ze wayakukhulela eXhongora efunda amabanga aphakamileyo eJumba eTabase eMthatha. Ngomnyaka ka-1990 uzimanye nomkhosi wokhuselo welizwe laseTranskei phantsi kolawulo luka Njengele Bantu Holomisa.  
Ngenxa yokutshintsha kolawulo lwelizwe ubeyinxalenye yomkhosi weli, iSouth African National Defence Force, uqhubeke nemfundo yakhe kwiYunivesithi yoMzantsi Afrika efunda kwimikhakha eyahlukileyo kuquka iProject Management nezinye.  
Ngenxa yokuziqhuba kwakhe esikolweni uDaludumo ubhubha sele eyiBrigadier General kumkhosi welizwe loMzantsi Afrika (SANDF). 
Othetha egameni losapha uNkosi Zwelithobile Mtirara uthi yilahleko ukushiywa kweli khaya nguDaludumo.  
“UDaludumo ebengumdibanisi, umxolelanisi, indoda enosizi novelwano ngemicimbi yentlalo ngokubanzi,” utshilo uMtirara.  
Uhambisa athi babulela uThixo ngokubanika inkokeli efana noDaludumo Mtirara ingakumbi kumaxesha anzima kweli. UDaludumo ushiya ngasemva inkosikazi yakhe uNoItaly Mtirara intombi yakwaMiya kwaMnyendeki, abantwana abathathu – amadodana amabini kunye nentombazana enye.  
“Ebemamela lo mfo, eyihlonipha intetho yomnye umntu, ebesoloko efuna ukuqonda banzi ngoluvo lomnye umntu ngaphambi kokuba athethe,” ucacise watsho uMtirara. 
 Egameni lendlu yeeNkosi eMpuma Koloni uNkosi Ngangomhlaba Matanzima uthi kubuhlungu ukushiywa nguNkosi Daludumo Mtirara.  
“Thina siyindlu yeeNkosi sivelana kakhulu nabantwana bendlu kaNgangelizwe ingakumbi abantwana bendlu kaLandile uyise wale Nkosi, ibingumfo ozithobileyo besinethemba lokuba sinenkokeli kuye ingakumbi kweli xesha leengxaki ezingaka ebukhosini,” utshilo uMatanzima. 
Ukanti othetha egameni lomkhosi welizwe loMzantsi Afrika uSiphiwe Dlamini uthibazakunika eli joni umngcwabo wasemkhosini.  
“Ngenxa yokuba ebelijoni elikwinqanaba eliphezulu ngokwalapha emkhosini sizakumnika umngcwabo wejoni elikulo mgangatho wakhe,” uthethe oko uDlamini. Uthi baqhuba uthethwano nekhaya likaMtirara ngelizama ukuvana ngendlela abazakuqhuba ngayo lo mngcwabo. UDaludumo ungcwatywa ngomhla weshumi kule nyanga yoMnga.",Sizilile isizwe sabaThembu
"Ibuyele phezulu kwi-Absa Premier Soccer League kwakhona iPirates! Oku kwenzeke emva kokuba iphumelele ngegowuli elinye eqandeni (1-0) ibetha iBidvest Wits emdlalweni wePSL obunzima eBidvest Stadium emalanga namhlanje. Ezimnyama zincedwe nguKeegan Ritchie ofake igowuli ezipalini zakhe ngempazamo emdlalweni obubonakala ngathi uza kuphela kungekho qela eliphumeleleyo. Akubangakho mathuba angako emdlalweni adalwe ngamaqela omabini – kodwa yiWits ewulawuleyo umdlalo. Ibuyela phezuli iBucs kwakhona kodwa isalingana neMamelodi Sundowns ngamanqaku angamashumi amane anesine. Ukuphumelela kwePirates kuyenza isizini ibe nomtsalane ngakumbi. Ukubethwa kweWits kunciphisa amathuba wayo okufumana indebe kule isizini emva kokuba ikhutshwe yiChippa United kwiveki ephelileyo kwiNedbank Cup. 
Kuyiwe kwixesha lokuphumla kungekho qela elikwazileyo ukubhalisa ebhodini. UGabadinho Mhango uphantse wayifaka engxakini iPirates ebigqwidiza emva – kodwa ifike ibhola uWayne Arendse ethe qwa. Ifolosi yeWits, efaka amagowuli kakhulu, uGift Motuba, uzamile ukungquba ngentloko ibhola ethe gqi ngasekonene – kodwa ngelishwa lakhe, iphume ecaleni kwepali. UThamsanqa Gabuza, uJustin Shonga no-Augustine Mulenga abenzanga nto exhomisa amehlo kwisigaba sokuqala ngoba bebegadwe kakhulu nguThulani Hlatshwayo noBuhle Mkhwazi – abona badlali aqine ngabo uGavin Hunt kwiqela lakhe emva. Umdlalo wePirates ubungahlangani kwaphela, ngakumbi xa ihlasela. UGabuza, ongafane aqale umdlalo, akakwazanga ukusebenzisa ibhola ebilelona thuba lePirates elicacileyo ekuzeni kuphela kwesigaba sokuqala. 
Kubekho ukuphucuka kwindlela iPirates edlala ngayo kwisigaba sesibini emva kokufakwa kukaThabo Qalinge esiswini. Lithe ixesha lithambekela ngasekupheleni, umdlalo washushu – omabini amaqela ebesukelana kucaca futhi okokuba akhangela igowuli. ULuvuyo Memela noQalinge bakhe bazama okuhlasela – kodwa uRicardo Goss, oqale umdlalo endaweni kaDarren Keet, ebechola kwanto eza ezipalini zakhe. UMthokozisi Dube uphantse wenza ingxaki ngethuba ekhabela ibhola ezipalini zakhe ezama ukunikela uSandilands odume ngokubhutyuza iibhola azinikelwa ngoogxa bakhe. Izinto zijike zakrakra kwiWits emva kokuba uKeegan Ritchie egwaze umkhonto ekhaya ngebhola ayingqube ngentloko kwaphela ngelakhe iqela eliza kuvala isizini lingenanto. 
  
Bidvest Wits: Ricardo Goss, Vuyo mere, Thulani Hlatshwayo, Buhle Mkhwanazi, S’fiso Hlanti, Keegan Ritchie, Thabang Monare, Cole Alexander, Terrence Dzvukamanja, Gift Motupa, Gabadinho Mhango. 
Amalalela: Darren Keet, Lehlohonolo Nonyane, Elias Pelembe, Simon Murray, Deon Hotto, Sibusiso Khumalo, Lehlohonolo Majoro. 
Orlando Pirates: Wayne Sandilands, Happy Jele, Alfred Ndengane, Innocent Maela, Mthokozisi Dube, Ben Motshwari, Musa Nyatama, Luvuyo Memela, Augustine Mulenga, Thamsanqa Gabuza, Justine Shonga. 
Amalalela: Siyabonga Mpontshane, Mpho Makola, Thabo Qalinge, Abbubaker Mobara, Paseka Mako, Nyasha Munetsi, Abel Mabaso.","UKeegan Ritchie unike iPirates impumelelo, kwaphela ngelakhe iqela"
"Bancumile abalandeli beChippa United emva kokuba iyivule kakuhle isizini ngokuphumelela umdlalo wayo wokuqala. IChippa ibethe abatshakazi, iSekhukhune United, ngegowuli elinye eqandeni (1-0) emdlalweni obuseMakhulong Stadium emalanga namhlanje. Lo mdlalo ibingumdlalo wokuqala phantsi kwesandla sikaGavin Hunt ofike eGqeberha emva kokugxothwa yiKaizer Chiefs phambi kokusongwa kwesizini egqithileyo. Idlalela kakuhle iSekhukhune United – kodwa into engakwazanga ukuyenza kukufaka ibhola emnatheni. Kuyiwe kwixesha lokuphumla iChippa ihamba phambili ngegowuli elifakwe nguZulu – oye wachongwa njengomdlali oqaqambileyo emdlalweni. 
Komnye umdlalo, iGolden Arrows izibethele iMaritzburg United ngo’2-1 emdlalweni obulidabi lobukhaya KwaZulu-Natal. Ukuphumelela kwaBafana Bes’thende namhlanje ziindaba ezimnandi emva kokwenza umtsi oyaphambili nakwiMTN8. Yona i-Orlando Pirates ibambane ngo’2-2 neStellenbosch emdlalweni obuse-Orlando Stadium. Ihambe phambili kuqala iPirates amatyeli amabini – kodwa ekugqibeleni, iStellenbosch sikwazile ukufaka amagowuli amabini okulinganisa. Emdlalweni wokuqala izolo, iMamelodi Sundowns izibethele AmaZulu ngegowuli elinye eqandeni emdlalweni obuseLoftus Stadium.","Iyivule kakuhle isizini iChippa United, yona iPirates ibanjwe siStellenbosch"
"UMongameli wombutho olawula ibhola ekhatywayo kwihlabathi (iFIFA), uMnu. Gianni Infantino, ucele iinkokeli zamazwe ngamazwe ukuba zenze unakonako ukuze kunqunyanyiswe imfazwe eqhubekayo kwilizwe lase-Ukraine. Oku kuthethwe nguMnu. Infantino kwindibano yeenkokeli zamazwe aphala phambili kwezoqoqosho lwehlabathi ebanjelwe e-Indonesia. “Isicelo sam kuni, khanicinge ngokunqumamisa imfazwe ngeli thuba letumente yehlabathi okanye nizame indlela yokufumana uxolo. Niziinkokeli zezizwe zehlabathi. Amandla okuguqula izinto ezenzekayo ninawo,” itshilo inkokeli yeFIFA. Imfazwe, eyaqalwa yiRussia eyahlasela iUkraine, ileqa unyaka ngoku iqhubeka ngaphandle kwesisombululo. 
UMongameli weFIFA ucela ungenelelo lweenkokeli zamazwe ehlabathi phambi kokuqala kwetumente yalo nyaka eQatar ngomhla wamashumi amabini kule nyanga kuba enoloyiko lokuba ingakhona into enokuphazamisa abantu bangakwazi ukubukela imidlalo. Kulo unyaka, iRussia iye yasikwa yiFIFA ngenxa yokuhlasela iUkraine engakwazanga ukuzibekela indawo yayo kwitumente yehlabathi. Abantu ekulindeleke babukele imidlalo yetumente yehlabathi bangaphaya kwesihlanu seebhiliyoni. “Mhlawumbi, indebe yehlabathi eza kuqala kwiintsuku ezintlanu ezizayo ingasisiqalo sezinto ezintle,” utshilo uGianni. 
Ngamashumi amathathu anesibini amaqela aza kuthatha inxaxheba kwitumente eza kube isengethwe yiQatar elilizwe elifumileyo kwezoqoqosho ngenxa yezimbiwa ezifana ne-oyile. Ngeliswa abantu baseMzantsi Afrika baza kubukela nje imidlalo ngaphandle kwaBafana Bafana abagqibela ukudlala kwitumente yehlabathi ngonyaka ka-2010. Amazwe aamakhulu ebholeni ekhatywayo afana neBrazil, iGermany, Argentina, iNgilane, iFrance, iSpain, iCroatia, iMexico namanye – kulindeleke alwe ngesicoco ebesithathwe yiFrance kwitumente ebiseRussia ngo-2018. Izwekazi le-Afrika liza kumelwa ngamazwe aquka iSenegal, iTunisia, iCameroon neGhana.",Inkokeli yeFIFA icela ukunqumama kwemfazwe eseYurophu!
"Nanjengoko kwiindawo ezininzi uluntu, ingakumbi ulutsha, luvala inyanga yalo,abantu abadala bancedisane nolu lutsha ngokuthi badlale imidlalo eyahlukeneyo eKlipfontein. 
UBoniwe Hendele, umququzeleli eNdlambe kwicandelo leGolden Games, uthe unobangela wokuba babambe le midlalo kukuba bavale inyanga yolutsha kwaye balungiselela nee-Area Games ezizakuba kwidolophu yaseRhini kule nyanga kuwo lo nyaka.  
Nalapho aveze ukuba badibanise bonke abantu abadala ukusukela kwiminyaka engamashumi amathandathu(60)ukonyuka nabasuka kuzo zonke iindawo ezigcina abantu abadala kulo masipala walapha eNdlambe kuquka iBarthust, Kenton on Sea, Marselle, Port Alfred kunye nezinye. 
Aba bantu badala bebedlala ukukhabelana ngebhola, ukuphoselana, uhula-hula kunye nering the stick ukubala nje embalwa.UPatience Buyelwa Kani noneminyaka engamashumi asixhenxe (70) ubudala nongumhlali waseKlipfontein uthe bayakonwabela kakhulu ukudlala le midlalo nanjengoko ubaqinisa amadolo. 
Uqhube wathi”Asisakuva kakhulu ukudinwa oko sathi sazibandakanya nale midlalo”.Watsho esithi nakwizitress ezibangelwa ngabantwana ziyaphela xa bedlala le midlalo. 
UNontembiso Thelma Mdambatya noneminyaka engamashumi asixhenxe anesithandathu (76) ubudala nongumhlali wasePort Alfred uthe oko wathi wazibandakanya nale midlao uziva ingathi mncinane kwaye kumenze ahambe ezindaweni ezininzi kuquka iMonti, Rhini, Bhayi, Kimberly kunye nezinye nalapho aveze ukuba ebedibana nabantu abohlukeneyo nafunde lukhulu kubo. Uqhube wathi”Ndisoloko ndilangazelela ukuhamba kuba sidibana nabantu abohlukileyo kwaye sifunda lukhulu.” 
NoWelekazi Pawula noneminyaka engamashumi amathandathu anesixhenxe(67)ubudala nohlala kwindawo yaseKento On Sea uveze ukuba oko wathi wadlala uyakwazi ukujikeleza aqokelele ukutya kweehagu ekuhlaleni. 
Uqhube wathi ”Nokuba bendikhathazeke kangakanani ndithi ndakudibana nabanye abantu sidlale ndilibala yonke lo nto”. Nalapho bavumelene ngazwi nye ukuba bebevala inyanga yolutsha.",Kuvalwe inyanga yolutsha ngesitayile eRhini
"IiNkosi noluntu lwesizwe samaMpondo bakwiphulo lokunyanzela urhulumente ukuba agunyazise ikumkani yesa sizwe uZanozuko Sigcau ukuba isebenze ngokusemthethweni njengekumkani yamaMpondo.  
Ezi nkokheli bezibambe indibano ngelizama ukuqalisa idabi lokucela urhulumente ukuba angenelele ukuze ikumkani yazo isebenze ngokusemthethweni. Inkokeli yeli phulo uNkosi Mlungisi Nziba uthi abathandabuzi ukuba ikumkani yamaMpondo inye nguZanozuko Sigcawu.  
“Ngonyaka ka-1994 ilizwe loMzantsi Afrika lakhululeka, kodwa thina apha emaMpondweni saqala ukucinezeleka. Urhulumente wenza into entle ngokumisela ikomishini eyasixelela le nto siyaziyo yokuba ikumkani inye apha, iphuma kwindlu kaMarhelane kaMandlonke, nguZanozuko siyayazi lo nto,” uthethe oko uNziba.  
Ezi nkosi zithi zininzi ingxaki ezikhoyo kwesa sizwe ngenxa yokungabikho kwekumkani ekhokeleyo nangona iphila ikumkani yaso.  
Ukumkani uZanozuko Tyelevuyo Sigcawu wanikwa igunya yikomishini kaThandabantu Nhlapho ukuba akhokele isizwe samaMpondo onke.  
“Ingxaki iqale apha ngethuba kungene uBotha Sigcawu wasebenzisa igunya loburhulumente baseTranskie nesikolo yonke lo nto ingenguye omsemthethweni, yalahleka imbali yesizwe sethu,” utshilo uNziba. 
Ngonyaka ka-2010 umongameli weli uJacob Zuma wakhupha isigunyaziso sokuba uZanozuko Sigcawu nguye ikumkani yamaMpondo esemthethweni.  Kwathi kamva kwavela isithintelo kwindlu kaMpondombini Sigcawu.  
Inkokheli yasekuhlaleni eLambasi eLusikisiki uSabatha Mapitiza uthi sele behambele phambili nelidabi.  
“Sizakubhala incwadi eya e-ofisini kamongameli uJacob Zuma, sicele ukuba asicacisele ngokuqhubekayo kubukumkani bamaMpondo, sifuna ikumkani yethu kwaye siyayazi ukuba inye nguZanozuko Sigcawu,” utshilo uMapitiza. 
 Lo kaMapitiza uthi bajonge ukugqithela kwiPalamente kazwelonke eKapa ukuba abanakufumana mpendulo.  
Eli qela libambe indibano eFlagstaff ngomhla wamashumi amabini anesibini kwinyanga ephelileyo ngelizama ukufumana amagunya kubantu besizwe samaMpondo.  
“Sinabantu abaphuma kwimbombo zonke zesizwe samaMpondo, eNyandeni, eQawukeni, kuNtabankulu naseNgqeleni, sonke sithetha ngezw’ inye, sifuna ikumkani,” uthethe watsho uMapitiza. 
Oku konke kwenzeka ngelixa kusalindeleke isigwebo senkundla yezibeno malunga noyena mntu ekufaneleke ukuba yikumkani yamaMpondo.  
Enye yenkokheli zokuhlala uVatha Magadlela uthi indibano yabo ngoMgqibelo ogqithileyo ithabathe izigqibo ezithile. 
“Sivene ukuba igqiza lethu lizakuya phaya kwakumkani lisiya kubaxelela ukuba sizakubhala incwadi eya e-ofisini kaZuma sicela ukuba ngomhla weSibhozo kweyoMnga kulo nyaka ibekwe,” utsho uMagadlela.  
Othethe egameni lekomkhulu kwicala likakumkani uMpondombini Sigcawu uNkosi uMadodebhunga Faku uthi abathandabuzi ukuba nabo banegunya lobukumkani.  
“Ukubhubha kukakumkani uMpondombini sathatha isigqibo sokuba kubambele iNkosikazi yakhe uMasobhuza endaweni yentombi yakhe uWezizwe Sigcawu. Asithandabuzi ukuba ubukumkani bobethu, akukho mcimbi wobukhosi owakhe wangenwa ngabantu bokuhlala,” uthethe watsho uSigcawu.  
Ikomkhulu lamaMpondo eNdimakude eFlagstaff alivumanga ukuthetha ngalomcimbi lisithi ngumcimbi osezinkundleni zomthetho alinakwenza lizwi ngawo.",Afuna iKumkani yawo amaMpondo
"Ziziganeko zibini zokubulawa kwabantu abadala nezishiye uluntu lommandla waseDutywa lothukile. Esokuqala kukubhaqwa kwexhegwazana (85), lelali yaseSikhobeni, sele libhubhile ngenxa yokutsha. Eli xhegwazana nguMamthembu Sanda, obhaqwe ngeCawa emva kwentsimbi yesibini emini. Uqatshelwe ngokungabonakali kwakhe ephithizela phandle emzini wakhe imini yonke nalapho oomelwane baye baxhalaba. Ingxelo ephuma kwisithethi samapolisa uKapteni Jackson Manatha ithi bafike sele kukudala ebhubhile, kucaca ukuba utshiswe engaphakathi endlini yakhe ngezolo uSanda. UManatha udiza ukuba kweli khaya ixhoba belihlala nabafundi abagxamesayo nabafunda kwisikolo samabanga aphakamileyo esikufutshane. Amapolisa awakabambi mntu kwaye unobangela wokutsha okanye ukutshiswa kwexhegwazana awukaziwa. Kusenjalo amapolisa aseDutywa abongoza kuye nabani na onokuba nolwazi malunga notata uPhakamile Hleziphondo (71) odutyulwe ngumntu ongaziwayo emzini wakhe kwilali yaseThaleni eDutywa. UHleziphondo udutyulwe ngeCawa, ngorhatya, xa kanye evula umnyango kuba esabela kumazwi aweva endumzela phandle. Udutyulwe entloko wabhubha kwangoko. Amapolisa aseDutywa avule ityala. Onokuba nolwazi ngabarhanelwa angancedisana namapolisa ngokuthi atsalele isikhululo samapolisa eDutywa ku047 489 1333. Ukudutyulwa kubulawe abantu abadala okanye batshiswe kuthande ukuxhaphaka kule inyanga yeNkanga.",Asesichengeni sokudutyulwa amaxhegwazana
"IGQALA leendaba zolwimi lwesiXhosa, uNoxolo Grootboom, ubambe ngazibini kwiSouth African Traditional Music Achievements Awards (SATMAs) ngokumhlonipha ngembasa  esadl’ amazimba. 
UGrootboom kwakunye negqala lomzabalazo uWinnie Madikizela-Mandela, uNjingalwazi Pitika Ntuli kuquka noAntoinette Sithole ongudade betshantliziyo lomzabalazo ka1976, uHector Peterson, bahlonitshwe ngamawonga ziSATMA kumsitho obubanjelwe kwiZiko leNkululeko eRhawutini. 
“Uyazi xa usebenza, usebenzela ukuba mawulale utyile. Ngoku ndifumana iwonga emva kwelinye, imbasa emva kwembasa. Enkosi kwiiSATMAs noMzantsi Afrika ngokundinika ezi ntyatyambo, ndive ivumba lazo ndisaphila,” kutsho uGrootboom othathe umhlalaphantsi kunyaka ophelileyo emva kweminyaka engama37 efunda iindaba zesiXhosa kumabonakude weSABC. 
“Ezi ziinzame zeSATMA zokuqhubeka zihlonipha amaqhawe kwakunye namaqhawekazi oMzantsi Afrika adlale indima ebonakalayo kuphuhliso lwesizwe,” kutsho uZandile Nzimande oyiNgqonyela yeeSATMA. 
Lo msitho uhloniphekileyo  ubuzinyaswe ngabaseburhulumenteni, izitatanyiswa nabasebukhosini. 
Eqongeni konwabise iimvumi ezifana noZama Jobe, Abigail Kubeka, Fiesta Black, Sibusiso Mbangeni noKhavisa kuquka namaqela omxhentso wesintu nembongi. 
Ethetha kulo msitho, uMam’ uAbigail Kubeka okwangumdlali kamabonakude, ukhumbuze iindwendwe bezilapho ukuba zingazilibali iinzame namatiletile enziweyo ukuze kuzuzwe inkululeko, esithi masiziqhenye kwaye sikholelwe kuthi. Uthe kuyo yonke imingeni esijamelene nayo, kodwa singazuza lukhulu xa simanyene. 
UGrootboom, owazalwa ngowesibhozo kweyeDwarha eCacadu, usandul’ ukuwongwa ngesidanga sobugqirha (Doctor of Letters) yiYunivesithi yaseRhodes eMakhanda, yaze neNMU yaseGqeberha yalandela ngokumhlonipha ngesidanga seDoctor of Philosophy ngegalelo lakhe kubuntatheli. 
Amawonga alo nyaka eeSATMA aza kubanjelwa eMpumalanga ngomhla wokuqala kweyeDwarha.",Uhlonitshwe ngembasa uGqr. Noxolo Grootboom
"UMphathiswa wezoQoqosho eMpuma Koloni, uOscar Mabuyane, uvule iNdibano yezoBuchwepheshe bezoNxibelelwano (ICT) eMonti ngokuncoma ezobuxhakaxhaka nobuchwepheshe bomnatha bale mihla kunye nemihlola esikwazi ukuyenza ngoku kumakhasi onxibelelwano.  
“Iyakusixabisa i-12 bhiliyoni yeerandi ukuze sikwazi ukuphucula ubuchwepheshe bezonxibelelwano kwiMpuma Koloni,” uthethe watsho uMabuyane.  
“Iphondo lethu lisesemva, ingakumbi kwicala lezonxibelelwano kumnatha, bekumele ukuba siyakwazi ukwenza izinto nokushishina kumnatha emakhaya. Nala nto yokugcwala kwaSARS ngeyayingcono ukuba besikwazi ukuzenza ezi zinto kumnatha.” 
 Le ndibano ye-ICT yaqalwa nguMotse Mfuleni eBhayi koka2004; ngoko yayiyindibano nje yabantu abangamashumi amabini.  
Kulo nyaka, kweyeshumi elinesine, kubhalise abantu abangaphaya kwamakhulu amane – begcwalise iholo laseICC.  
Iinjongo zale ndibano kukuthungelana ngamava kwezonxibelelwano, izinto ezintsha, ukwabelana ngolwazi olutsha nokuzisa iinkampani ezisebenza ngobuxhakaxhaka banamhlanje kumnatha ezifana nooMTN, Vodacom, Multichoice, Microsoft, Afrocentric IP nezinye.  
“Kule mihla uyakwazi nokwenza izwi lakho lifane nelomnye umntu kumnatha wonxibelelwano ngokusebenzisa izinto ezifana noo ‘Deep Voice’. Sikude. Zintoni na ezinye ezizayo? Kule minyaka engamashumi amabini azayo kuza kube kunjani? Sakube sineemoto eziziqhubayo!” uthethe watsho uAndile Ngcaba wakwaConvergence Partners.  
UNgcaba uphawule ngekamva eliza kudendisa abantu, ibe bubuxhakaxhaka noomatshini abazenzelayo.  
Ikamva ukwathe liza kuba nazo neenkomo ezineeTracker. Nto esinokuthi sele ifikile, kroba ibali ngazo kwiphepha-3 kweli uliphetheyo.  
Kukwakhuthazwa nokuba abantu bahlohlwe izakhono zobububchwepheshe bomnatha besebancinci, ezikolweni. 
Yindibano ekumila kunjalo nalapho kwezi ntsuku zimbini kuza kushukuxwa izinto ezintsha nezitshintshayo; namhlanje [Lwesine] kulindeleke kuthethe nengqonyela yakwaMTN, uGodfrey Motsa, usekela-mphathiswa uStella Ndabeni-Abrahams, Siyabonga Madyibi (Microsoft), Mpumelelo Khumalo (Vodacom), Lumko Mtimde (USSASA) nabanye.",Ikamva liyoyikeka – ICT Summit eMonti
"Kwakhona uPercy Tau uye wachongwa njengoyena mdlali obalaseleyo emdlalweni emva kokuhlangula iqela lakhe kwisiqingatha sesibini. IMamelodi Sundowns ibambene neSuperSport United ngo’1-1 kumdlalo we-Absa Premier Soccer League obunzima kakhulu eLucas Moripe Stadium ngale ntlwa yanamhlanje. Njengesiqhelo, ishumi elinesithathu elinesiqingatha lamawaka abalandeli bebhola abathe bazimasa idabi lamaqela amakhulu asePitoli, limnke lingazisoli kwaphela emva komdlali obukwizinga eliphezulu. Inqaku elinye elifunyenwe yiSundowns kulo mdlalo wanamhlanje liyigcine ihleli phezulu ngamanqaku amathandathu. Omabini la maqela ebenawo amathuba okuwusonga umdlalo agoduke namanqaku apheleleyo – kodwa ngelishwa lawo akubanga njalo ngoba akakwazanga ukuwasebenzisa. 
Isiqingatha sokuqala besisihle futhi sinikina umdla kakhulu. Amatsatsantsa a Pitori ankqenkqeze phambili phambili kwangoko emdlalweni emva kokuba inxele elidume ngobuchule ebholeni, uThabo Mnyamane, engcangcazelise umnatha ngebhola eshiye uDenis Onyango engazazi nokuba ebezama ukwenzani. Igowuli lingene emva kwempazamo enye eyenziwe ngabadlali beDowns emva. UKhama Billiat noPercy Tau bazamile ukunkqonkqoza ezipalini zeSuperSport United – kodwa uRonwen Williams ebengafuni nova. UThemba Zwane uphantse wayibeka endaweni entle iSundowns ngathuba lithile emva kokunikwa ibhola entle nguTebogo Langerman enxele – ibhola ebingqutywe ngentloko ichithiwe nguWilliams. 
Umgangatho womdlalo uye wenyuka kwisigaba sesibini somdlalo. Amakhwenkwe kaPitso Mosimane abuye efuna igowuli lokulinganisa. UTau, uZwane noSibusiso Vilakazi ongene endaweni kaBilliat bathe chu nokubeka uxinizelelo kubadlali beSuperSport United. Nayo kwelayo icala iSuperSport United ibingayekanga ukusebenza ngokuzimisela nangona ibiyonganyelwe yiSundowns. Iphose ithuba elihle lokufaka igowuli lesibini ngethuba ibhola kaMorgan Gould iphuma ecaleni kwepali. Ithemba leMamelodi Sundowns, umavula-kuvaliwe – uPercy Tau, ufake igowuli lokulinganisa emva kokuba abadlali beSuperSport United boyiswe kukuchitha ibhola emhlabeni kanozinti. 
Ukudlala ntanganye kwala maqela wasePitoli kuthetha ukuthi iDowns izakuhlala phezulu kwiPSL – logama yona iSuperSport United kusafuneka isebenze ngokuzimisela kwimidlalo yayo ezayo ukuze ibhekele kumaqela asecicini lokugawulwa lizembe ekupheleni kwesizini. Umlalo ubumhle kakhulu noxa umqeqeshi weDowns enokuthi iqela lakhe ngeliphumelele ngenxa yamathuba angasetyenziswanga kakuhle ngabadlali bakhe.",UPercy Tau uyihlangule iDowns kwidabi lasePitoli
"Amapolisa aseGqeberha abongoza nabani na onokubanolwazi malunga nabarhanelwa abathe babulala uSiyabonga Zonqo (35)  nowagqityelwa ngomhla we29 kwinyanga ephelileyo kowabo engumntu obeyokukhangela umsebenzi. 
Umzimba kaZonqo ubhaqwe ngoLwesihlanu usebhegini ekaki ngombala sele wonakele, ubotshelelwe izandla, iinyawo, kukwakrwitshwe nentamo yakhe ngebhanti, ibhegi leyo ifakwe  isaloteyipa. 
Ingxelo ithi umzimba ubhaqwe yindoda ebizikhangelela iintsimbi ezindala ngakwihlathi iShauderville elingasesikolweni. Ngomothuko nangokukhawuleza, le ndoda ibize abahlali nabaye babiza amapolisa. 
Ngokwengxelo ephuma kuColonel Priscilla Naidu, uZonqo kwakunye nogxa wakhe, emva kwemini besukokukhangela umsebenzi bagqitha kwindawo yentselo eseKorsten bazonwabela. Ngezithuba zentsimbi yesithandathu zange abonakale uZonqo xa ugxa  wakhe efuna bagoduke. 
Umzimba kaZonqo uza kwenziwa uqhaqho ngeenzame zokujonga unobangela wokubhubha kwakhe.  Onolwazi makatsalele uSergeant Landiswa Sokanyile ku073 448 5539 okanye  08600 10111 kungenjalo atyelele kwisikhululo esikufutshane, uza kukhuseleka.",Ubhaqwe ebhegini obeyokukhangela umsebenzi!
"Sihleli kowethu sibukele amakhwenkwe ekhupha impahla emfutshane esibayeni, ukuze ikhatshelwe iye emadlelweni, kanti sele ikho nemizi ecelileyo ukuba iziswe kwiintsimi zayo, ukuze ibhuqise emadizeni, ingayekanga ukuzifikisela engceni nakumagqabi emithi yeepesika, eyekwepile, eyomnquma, kweyomsenge naphaya esingeni phesheya komlambo.  
Aphumile amakhwenkwe nemfuyo leyo kohlulelwana, amane athe dlundlu aqhuba iinkomo emva kokubhuqisa kwazo, azisa eKampini phesheya kwelali iKhubusi, nganeno koZidenge kule ndlela isuka kuKomani iya eQonce.  
Amabini akhetha ukuhamba neegusha kusiyiwa ngakwinyele laloo mlambo weCumakala udume ngokungatshi namhla libalele.  
Amabini awele umlambo kuSqongqotha, indawo enamatye, ekhaphela iibhokhwe, kusiyiwa nazo phezu komlambo, apho kuthe thande khona loo mithi imagqabi athandwa kunene ziibhokhwe, umsenge, umnga neminye eliqela. 
Kwalile xa ebuya amakhwenkwe emva kokwalusa, ndakrwecelwa bucala ngaba bam ndisuka nabo eKapa, ukuze baze kuchitha iiholide zesikolo ekhaya, kuba kaloku ngokubaqhelisa impilo yemveli yasezilalini, kukubenza bangazithandabuzi ukuba bangoobani kwaye nobuntu babo babazi ncakasana, ukuze batshile ngabo ezizweni.  
Ekundikrweceni kwabo kubekho mbuzo uthile undenze ndarhawuzelelwa yintlonze. Oku kurhawuzelelwa kubangwe kukungakholwa ngulo mbuzo waba bantwana, ingakumbi ubuzwa ngabantwana abafunda kwizikolo zasedolophini ezinabantwana abasuka kwiintlanga ezahlukeneyo.  
Kaloku kwezi zikolo akugxilwa kulwimi nakwinkcubeko enye, koko kuqukwa ezo zabo bonke abantwana abasesikolweni. Kungoko ke iluxanduva lomzali ngamnye ukuba athi xa ebuya kwisikolo esikumila kunje umntwana, amhlalise phantsi amfundise banzi ngolwimi lwakhe, ngobuntu bakhe nangemveli yakhe. 
 Ukuba ke umzali ebenakho ukukhetha, abantwana bebeya kufunda kwisikolo sabantu bakowabo, nto nje ezidolophini umntwana wamkelwa kwisikolo sendawo ahlala kufuphi kuyo kuphela, ngaphandle kwezi zabucala, nendingasoze ndizikhuthaze kumntwana womz`ontsundu, ngezizathu ezizezam nanjengamntu osebenze kakuhlu kuzo, ndade ndazazi ngokugqibeleleyo.  
Asikho apho ke, sikumbuzo ochubekileyo wabantwana. Ezi ntsana zamaNgwevu, * -Avile, * -Ongezwa, uMaphelo, uLilitha, * -Anqobile noKhazimla, bafika besithi, “tata, malume, tatomkhulu (kuba besihleli ngolo hlobo namawethu la), ngoku sisedlelweni siyaphikisana xa kufikelela apha kwesi silwanyana siyibhokhwe.  
Inkomo iyavakala, igusha iyavakala, inkuku neyintaka yekhaya iyavakala, kodwa siyabhideka xa kufikelela kweli gama lebhokhwe.  
Umbuzo wethu ngowokuba kutheni zonke ezinye ezi izilwanyana zinamagama esiXhosa, ukuze ibhokhwe yona ibe negama elivakala ngathi lele-Afrikansi, kuba esikolweni kuthiwa ibhokhwe yi-bok ngokolwimi lwe-Afrikansi?  
Amanye la amagama ohluke kakhulu kumagama ezo zilwanyana ngokweelimi zasemzini, kodwa ibhokhwe yona isondele kwigama lasemzini. Kwenzeka njani oku tata kodwa wawusibalisele ukuba ibhokhwe sesona silwanyana siyintsika yesiko kwaXhosa?” 
Singabhungisanga namawethu, sisuke sayana ngamehlo, asazinza kwibhanka esasichophe kuyo ngasebuhlanti, phantsi komthi wekhiwane. Ndacela kutatomkhulu wabo ahlomle, wala, suka wahleka wanikina intloko.  
Ndijonge kumalume wabo, naye wancuma, wathi s’bali, ibiqalwe nguwe le nto kula mabali uwabalisela abantwana, yifeze uyigqibezele ngokwakho ke nto yakuthi.  
Ngoko nangoko nditsho ngomdla omkhulu, ndisithi ngena xam uwaqhelile amanzi. Amazwi am abe mafutshane, ukuze acace gca okomva webhokhwe, gxebe okomva wembuzi inyuka iqhina.  
Ndithe kubo, MaNgwevu amahle, nichane ucwethe ngotolo bantwana bam xa nisithi ibhokhwe sisilo esixabiseke kakhulu nesiyintsika yesiko kwaNtu.  
Nikwathetha inyaniso emsulwa xa nisithi igama elithi “bhokhwe” lisondele kwaye libolekwe laze lasetyenziswa njengegama lemveli lesiXhosa, nangani lisuka kwigama lasemzini * -bok. Oku kubangelwa kukuba thina singabantu abakwaziyo ukuhlalisana kakuhle nabanye abantu, kangangokuba xa sibabona benzinyelwa sisigama sethu, sibenzela lula siboleke kolwabo. 
 Oku ke kwenzeka nangona bona bengafane babe nomdla wokuboleka okanye wokusebenzisa okwethu. Nokuba kunjalo ke, thina singabantu, kwaye sihlala sigunyazisa ubuntu. 
Ibhokhwe bantwana bam asilogama lethu lemveli, njengamaZulu, amaSwazi namaNdebele, esi silwanyana sasisakusibiza ngokuba yimbuzi.  
Yimbuzi ke kuba nantoni na exake umzi, kuthi ukuze kulunge kuthathwe esi silwanyana, kuphalazwe igazi, kubuzwe ngegazi laso malunga naloo ngxaki kwanesisombululo sayo.  
Yimbeleko, yintshayelelo yezisusa ezikhulu, ngutsiki, ngumngcamo, kuzo zonke ezo zibakala zesiko kusetyenziswa imbuzi. Ukusukela namhlanje ke maNgwevu bantwana bam, mna nani kunye nabo bagxeleshe ibuyambo, masithi yimbuzi esi silwanyana! Ngoko nangoko banqwale ngoncumo, batsho ngamxhelo-mnye, “O-o-oh yimbuzi tata!” 
Xa ndigqiba kubacacisela ndibona ukuba bakholiwe, ndithe rhutyu incwadi kabawo uWelile Shasha ethi “Zihlabana nje ziyalamba”, ndafunda ndenjenje: 
Ibhokhwe yimpilo Ath`amagqirha chosi, sitsho sithi camagwini, Sithetha ngeminyanya ngesikhalo negazi, Sikhalo sesilwanyana bathi sesokungxengxeza, Ibhokhwe yinkom`enkulu kwabakhulu bomthonyama!",Yibhokhwe njani tata?
"Imfundo sisixhobo sobomi, kwaye yeyona nto ibalulekileyo kuWelekazi Kawe oneminyaka engamashumi amane anesixhenxe noyinzalelwane yaseDutywa.  
Le nto uyibonakalise ngokuba ayokuqala izifundo zeBPharm (Bachelor of Pharmacy) sele ekhulile ngonyaka ka2012, kwiyunivesithi ezinze eBhayi i-NMMU. 
UWelekazi nokhulele kusapho olwalutsala nzima uncoma indlela akhuliswe ngayo nguNozinzile Mkiva, njengeyonanto embeke kwindawo akuyo namhlanje. 
Amabanga aphantsi uwenze kwisikolo samabanga phantsi iNqabane J.S.S. eDutywa. Uthi ngelixa ehlala kwaMkiva ufumene ithuba lokuba afunde kwisikolo esizinze eMthatha iSt Johns College, kulapho akubone khona ukukhanya okuze nemfundo. 
“Usapho lakwaMkiva linabantu abafundileyo abazingcayo kakhulu ngemfundo, kwaye le nto ibisoloko iyinkuthazo kakhulu kum,” utsho uWelekazi. 
Emva kokuba ephumelele ibanga leshumi e-St Johns uye wafumana isithuba sokuncedisa njengetitshalakazi, kodwa le eyibona njengendlela yokuqokelela imali ukuze afezekise amaphuhpha akhe okuya eyunivesithi. 
“Ndandisoloko ndinomnqweno wokuba ngugqirha okanye ndifundele ukwenza amachiza kodwa zange ndiyifumane imali.” 
Kuba lingazange liphumelele iphupha lakhe ngalo mzuzu waphela esenza izifundo zobongikazi. “Ndenze izifundo zediploma. Into eyandithatha iminyaka emine, ndandiwonwabele kakhulu umsebenzi wokuba ngumongikazi kwaye ndide ndaphela ndifumana isikhundla esiphezulu. 
Ndaqwalasela ukuba kukho ingxaki yokunqaba kwabantu abanolwazi lwamachiza kwingingqi yaseDutywa.” 
Ngonyaka ka2012, uWelekazi wathatha esona sigqibo sinzima ngekamva lakhe. Nalapho wagqiba ukuba ashiye umyeni wakhe, nabantwana ayokubhalisela izifundo zokuba ngumenzi wamachiza, iBPharm.  
Ezi zifundo zithathe iminyaka emine kwaye uWelekazi uthi into ebimkhuthaza yinkxaso esuka kumyeni wakhe, nento yokuba wayengoyena mfundi mdala kwabo wayefunda nabo. 
“Ndandizixelele ukuba andikwazi ukuba nditshone nonyaka omnye apha, esi sidanga kufuneka ndisigqibe kwiminyaka emine ndingahlali ngaphezulu kwayo.  
Bekunzima kakhulu kodwa bendihlala ubusuku bonke ndingalali. Ndiye ndakwazi ukuphumelela kwixesha leminyaka emine.” 
UWelekazi uthi imali yokubhatalela izifundo zakhe iphume epokothweni yomyeni wakhe ixesha elininzi, kude kwanyanzeleka enze imali mboleko ezibhankini kwamanye amatyeli. 
Ngoku sele ephakathi nezifundo zakhe uWelekazi uthi isebe lezempilo ephondweni limnike inkxaso-mali engangamawaka angamashumi amabini anesihlanu. 
Itheko lakhe lokubhiyozela ukuphumelela isidanga belibanjelwe kwilali yaseXeni eDutywa. Phakathi kwabantu abakhulu abazimase lo msitho bekukho uGqirha Bevan Goqwana, nongusihlalo wekomiti yezempilo. 
UNkosi UXhanti Sigcawu wenze intetho naye emele indlu yobukhosi yakwaXhosa. ULusanda kunye noBetusile Mcinga bebesonwabisa iindwendwe ebezizimase lo mcimbi. UWelekazi uthi ngoku usebenza kwisibhedlele saseFrere nalapho asephantsi koqeqesho njengomenzi wamachiza.  
Uthi emva kokuba egqibile unomnqweno wokuphinda abuyele eDutywa Health Centre kuba unomdla wokunceda abantu bengingqi yakhe. 
chris.gilili@inl.co.za",Ufumene isidanga seBPharm oneminyaka eyi47
"Her name is? Elo licwecwe likaDonald Moatshe nathi ulenze ngokukhethekileyo elenzela intombazana awayencuma nayo yeminyaka nathi wawa evuka nayo kwimingeni yobom nangona nje sele wohlukana nayo. 
UDonald yimvumi yomculo weAfro-soul noyinzalelwane yaseRustenburg. Oku ukudize ngethuba etyelele kweli phephandaba kwiveki ephelileyo, ethengisa eli cwecwe lakhe litsha kraca. 
Uthi nangona nje wakhula efuna ukuba ngumdlali webhola ekhatywayo odumileyo kodwa lona ubizo lomculo lamgubhulula sele eqalile ukudlalela iWits University kwakunye neqela iJomo Cosmos ngethuba efunda kwiYunivesithi yaseWits. 
Le mvumi ithi ukucula yakuqala iselula ngokweminyaka ecaweni, ihlabelela kwikwayala nakumatheko enzeka esikolweni sakhe afana neValentines Day. UDonald uthi wothuka xa emane eziva ecula kamnandi, ecula ngathi nguLuther Vandross. Uthi angatsho ukuba ufuze umama wakhe ngokucula kuba naye wayeyinkokheli yekwayala ekuhlaleni nasenkonzweni. 
UDonald udume kakhulu ngeengoma ezincamisa umxhelo kubantu abangoosisi. Uthi oku luhlobo abonisa ngalo uthando ebantwini ababhinqileyo. 
“Amakhosikazi onke nokuba iphi ngabantu abadalelwe ukunikwa uthando bakhathaleleke. Akufanelekanga ukuba bayaxhatshazwa, kungoko nathi madoda singenelele sisilwa ezi zenzo zokuxhatshazwa kwamanina nabantwana,” utshilo uDonald. 
UDonald uqale ukwaziwa ngengoma ethi Know You Better ephantsi koDJ Cleo ngoko neyaba sisiqalo sodumo lwakhe. Kodwa uthi ukuqala kwakhe ukuqaphela ukuba uyakhula kweli candelo lomculo kungo2011 ngethuba ekhupha ingoma * -I Deserve neyathi yathandwa kakhulu luluntu. 
UDonald ubhiyozela ukugqiba iminyaka elishumi eziculela yedwa nangona nje eneminyaka elishumi elinesine ekweli candelo. Zonke iingoma ezikweli cwecwe zimnandi  kwaye akukho nanye onokuyitsiba xa umamele. Ungazithengela elakho icwecwe kwiivenkile ezithengisa umculo.",Donald: ‘Ndikhuthaza uthando eluntwini ngeengoma zam’
"Yiyekeni imbongi iqhaqh’amabholo, Yiyeken’imbong’ibhodloz’amagqub’asekhusini, Mayisizobele imizobo bazobozeke abantu, Dubul’ukhephuza kwedini ilanga litshonile, Yiyekeni imbong’itshile ngobuciko idlale ngamagama, Imbongi isebenza ngomoya lwamanyange nemilowo , Inikw’amandla ngontyontyelwa , Isazela sayo sisebenza ngasandla yakugxekwa , Ishukunyiswa likhwele nehlombe, Ekubhalayo kambe nekuthethayo kuququzelelwa yingqondo kukhatshwe yintliziyo, Imbongi sisithunywa nomthuthuzeli, Ikwangumgxeki nomgxobhi , Imbongi ingaba liqaba, igqobhoka okanye isifundiswa; Imbongi isebenza ngesiphiwo sayo esivela kuMvelingqangi, Kunzim’uty’inyama nexhalaga kuba lintlantlatha amanqatha, Kazi izihlunu zisalela bani? 
Siyamfamza ebumnyameni kodwa kuthiwa sanikw’ukhanyo, Imbongi ngumthunuki nomvuseleli wamanxeba kungako igxekwa, Imbongi nguMonwabisi noMvuyisi, Inobuciko nobuhlakani bokuhlela amazwi , Inobuqhophololo nobuqhijili bokudlala ngamagama , Ivisa uluntu ubuncwane bomyalezo ngezikweko, Ilujij’ulwimi ilupheqe ngemfanozandi, Igxek’incumile ,incom’ivathinja Nob’ungayigxeka ngekhe usoxuth’isiphiwo sayo, Nongayithandi uyakude ayithande, Ibingazuthandwa ngumntu wonk’ayomali. 
Isidanga sembongi bubugagu nobuciko, Ikuzobela umfanekiso-ngqondweni isale intliziyo kalova ilambatha, Isingqi, umngqungqo, ubugagu nobuciko Mawethu imbongi izindlebe nomlomo wabantu, Yakuv’amantyontyelo iba nehlombe nangakumbi; Ikwanguye nomondli weembedlenge, Iimbedlenge ezinxanelwe ulwazi, Iimbedlenge ezingenabani wokuzityebisela ngolwenkobe ulwimi, Imbongi ayisosinxibo koko ngumyalezo; Emva phaya imbongi yomthonyama yayihlotyiswa ngesidlokolo , Isidlokolo esenziwe ngesikhumba semfene, Bhodl’ingqaka kwedini uty’amas’entsengwanekazi, Intloya yeyama-athalala nama ethe-ethe. 
Imbongi inenjezu namatshamba, Inkangeleko yangaphandle ayiqaqambisi ingaphakathi lembongi, Idubul’amagqub’asekhusini etshatshalazeni, Ichambuz’amathumb’anobuhlung’ihleka; Ixobul’amatyal’omphefumlo ngomgqala; Yonek’amagqugul’asebumnyameni; Inkcenkceshel’ingqondo eyomileyo, Isez’umphefumlo onxaniweyo nolambileyo, Ithunuk’izilonda esezibuphola nezirhawukileyo, Iqhaqha amabhol’iwadandalazise elubala. 
Imbongi yosiba itshawuza ngosiba lwayo kumnquba wesihobe; Imbongi yomthonyama igragrama ingqungqe, yakh’amaxhaka phambi kwezihlwele; Idlala ngephimbo layo kudilik’intaba, Xa yigqub’imbongi kunyibilik’ikhephu kwintaba zokhahlamba , Imbongi nguMthulisi ikwanguye noMyolisi, Ziyeken’imbongi zizonwabele azinatyala, Imbongi yimbongi noba ibonge ngantoni, Umfanekiso ozotywe yimbongi ushiy’umzila, Yint’echambuza amathumb’aqunungeleyo ngengqamb’okanye ngosiba, Ngendisithi imbongi nguzondwa-zintshaba ntonje ndoyik’ingqumbo yamathile. 
Le nt’iyinkuleko yint’enjani xa ulwimi lwethu lizakuqhotyoshwa ngamatyathanga obukhoboka? Yekani imbongi ithethe nangantoni na ephantsi kwelanga, Kub’ingumlomo kwabo bangakwazi kuzithethela, Imbongi iyitheth’inyani ihleka , Imbongi ilithunuk’inxeb’inoncumo , Ingathiml’ithintithe ibhodle yazini kuyonakala , Igqweth’ingqondo zodyakalashe bawubhud’umhlola, Mayiyekw’imbongi ingusomlomo woluntu, Ibhodloza amagqub’asekhusini kushuk’imizazela, Sikhululw’izandla nenyawo saqhogw’imilomo nengqondo, Makangadlelw’indlala uBhodl’ingqaka.",UDLELW’ INDLAL’ UBHODL’ INGQAKA
"Usodolophu waseMbashe uSamkelo Janda uthi ngenene luxakile ulwaphulo-mthetho kumasipala waseMbashe ngokwengxelo azinikwa ngamagosa kamasipala. 
 Oku kuvele ngethuba umasipala waseMbashe ekunye nesebe lokhuselo loluntu bexoxa noluntu lalo masipala eNqadu ngeengxaki zolwaphulo-mthetho.  
“Ngenxa yeengxaki zolwaphulo-mthetho oluxakileyo kulo masipala, ingakumbi kule ngingqi yaseNqadu nezinye iilali, sinikwa ingxelo ezoyikisayo ngolwaphulo mthetho,” kutsho uJanda.  
La masebe asebenzise inkundla yakomkhulu eNqadu ethuthuzela, exhobisa ekwamamela iingxaki zabahlali. “Sikhathazwa kakhulu kule ngingqi zizixhobo ezingekho mthethweni, into entsha ngoku zihamba ngamashe izaphuli-mthetho, zehlike, zoxuthe izinto zabantu, kutsha nje sifumanise ukuba kukwakho neziqhushumbisi ezandleni zezaphuli-mthetho.” 
Uthi yintsebenziswano yabahlali, amagosa karhulumente neeNkosi abanokunceda ukulwa ulwaphulo-mthetho oluxakileyo eNqadu.  
“Siyalamkela eli phulo lentsebenziswano phakathi kwala masebe karhulumente ukulwa ulwaphulo-mthetho, amagosa ethu asebenza ubusuku nemini esilwa ulwaphulo-mthetho, kodwa intsebenziswano elolu hlobo ibalulekile,” uthethe watsho uJanda. 
Amapolisa akuGatyana naseDutywa awanazo iinkcukacha-manani zolwaphulo-mthetho oluxake abahlali kule ndawo.  
Ingxelo ithi ezi nkcukacha-manani zilindeleke ukuba ziphume kwiveki ezayo ephondweni ngokubanzi.  
Abo babesakuba ngamabanjwa kwiintolongo zaseDutywa nakuGatyana banikwe ithuba lokuba baxelele ulutsha lwale ndawo ngeengxaki zangaphakathi entolongweni.  
Intswela-ngqesho, indlala nokungabikho kwenkqubo zemidlalo kubangela ukuba ulutsha lubhenele kulwaphulo-mthetho, itsho ingxelo.  
UZithulele Sigudu ugqibe iminyaka elishumi elinesithathu entolongweni ngamatyala ahlukeneyo.  
“Ukuba bebezazi iingxaki umntu adibana nazo xa engena enkundleni akukho mntu ebenokuwaphula umthetho, ulandelwa lityheneba lokophula umthetho ungaqeshwa, ungakwazi kuphila ubomi bakho bonke xa usisaphuli-mthetho, ufana nomntu obhubhileyo,” utsho uSigudu. 
 Uthi ngenxa yolwaphulo-mthetho iintanga zakhe zinemizi, abafazi, iimoto nobomi obuzinzileyo, uyazisola.  
“Ngoku ndijikeleza ezikolweni ndinqanda ulutsha ukuba lungasondeli kulwaphulo-mthetho, ungena entolongweni ungena zifo kodwa uphuma unezifo ezinganyangekiyo, sonke masahlukane nolwaphulo-mthetho,” utsho uSigudu. 
Oyintloko yesebe lokhuseleko loluntu uZukile Kani, uthi benze eli phulo emva kokwenyuka kwezikhalazo zolwaphulo-mthetho ngokukodwa kwingingqi yaseNqadu.  
“Sidibene namasebe ahlukeneyo emva kokuva ukuba ulwaphulo-mthetho oluhamba nokuselwa kotywala, ukuqhekezwa kwezindlu, ukudlwengulwa, ukubulawa kwabantu ngokukodwa amanina nabantwana kuxakile kule ndawo yaseNqadu,” uthethe watsho uKani.  
Amadoda azinzalelwane zalo masipala aseluvalelweni kwiintolongo ezahlukeneyo eMpuma Koloni anikwe ithuba lokuba axhobise ulutsha ngeenzingo zasentolongweni.  
NgoLwesibini wale veki amapolisa akuGatyana aqhube ugqogqo kwilali yaseNqadu, exhobisa abantu ngeendidi zolwaphulo-mthetho. 
 Ingxelo ithi amapolisa afumene iipilisi ze-ARVs kumzi othile nekuchazwe ukuba zitshaywa ngunyana welo khaya. Ayibanjwanga le ndoda ifunyenwe nezi pilisi, itsho ingxelo yamapolisa.",Zihamba ngamahashe izaphuli-mthetho eDutywa
"Umbandela wokuba kungasekho nto kuthiwa yeyababhinqileyo kuphela okanye amadoda kuphela, usiphathele imingeni ke noko thina bengubo.  
Kule mihla akusekho nto kuthiwa yeyabathile kuphela, zonke zilunge kuthi sonke. Ndingayanga kwizinto zoqoqosho nendingqinayo nam ukuba kumele silingane kuzo njengoko sesiphangela sonke kule mihla, kodwa zikhona izinto ezisasixakayo. 
Ndiyonqena ukuzithengela ngokwam into enxitywayo ngenxa yeentloni endiye ndizibone sele ndizifake kuzo ezivenkileni. 
 Iyandixaka impahla enxitywa kule mihla, kunjalo nje iyandicaphukisa ke loo nto kuba indenza ndixhomekeke ekuthengelweni ngathi ndingumntwana. 
Ezivenkileni zempahla enxitywayo ndiye ndizibone sele ndityhilatyhila kwiimpahla zamabhinqa ndingaqondanga, maxa wambi sendithe gabhu phakathi kwezangaphantsi.  
Iye indiphathise ngeentloni ke loo nto; ibe ngathi abantu aba bandithele nqa ukuba ndifuna ntoni apho ndingelobhinqa nje.  
Ndiyasokola ukwahlula impahla yamabhinqa kweyamadoda kule mihla. Iibhulukhwe bendikade ndizahlula ngokuba ezamabhinqa zayama kakhulu emzimbeni, zimpitse abe ngumbhinyalala umnxibi wazo.  
Kule mihla ke sele kukho nezamadoda ezikwanjalo ukupitsa, ezimtsho umntu agcwale anyhanyhathwe! Akukho mahluko phakathi kweebhulukhwe zamabhinqa nezamadoda, kwawam ke amehlo! 
Kubanzima mpela ezikhindeni, isingathi akusahlulelwana ngoku, kuyafaniselwana. Sele ndisuka ezintlonini zokuthatha isiphampa sazo ndisiba ndithengela mna kanti zezamabhinqa, ndaziqaphela sele ndisetafileni yokuthengela ukuba ndibambe ezingezizo.  
Ndancedwa yintokazi eyathi ngobubelekazi bomthengisi wokwenene, yabuza ukuba ingaba ndiqinisekile kusinina ukuba umama wekhaya wozithanda na ezo zikhinda, kuba azijikiswa. 
 Ndothuka ndabanda! Ndathi kuloo nkosazana mayisele izibekela bucala, ndiphazamile, bendiba ndithatha ezamadoda. Yathi isithi mandiyothatha ezamadoda iza kundilinda, ndathi hayi sele ndobuya ngelinye ixesha, ndingxamile. Ndandingasafuni kwaukuphinda kwalapho, sele kubanda yonke loo nto. 
 Ndabuyela kumadlakadlaka am ebendiba nditshintsha wona, ndathi emva kwethuba ndacela ukuba ze kuthi xa kuthengelwa abantwana nam ndikhunjulwe. 
Zininzi ke izinto ezibhidayo ngokusingise kule meko. Ubawo uDlamini yena uneegambutsi zabafazi phaya ekhaya. Wabona iigambutsi ezintle, ngelakhe efuna into eyahlukileyo kweyesiqhelo.  
Xa ndizicingela inokuba akazange acingele ukuba kungakho umfazi onxiba iigambutsi, yonke into eyigambutsi nerifu neovalolo eyibalela kwimpahla yamadoda.  
Abaphaya kuthi abafazi bebenganxibi gambutsi kwakusalinywa. Bebebetha ngezikatshiwo endimeni xa behlakula okanye barhuqe izihlangu ezidala, hayi iigambutsi.  
Kwathi kanti ushiyekile ubawo uDlamini, ziigambutsi zabafazi ezo. Igqwetheke mpela ke nale nto yeegambutsi zabafazi, kuba zezohomba njengokuba iigambutsi iyinto yokusebenza nje. 
 Wathi umthengisi exelela ubawo uDlamini ukuba ziigambutsi zabafazi ezo wayemi nazo kwitafile yokuthengela wabe yena esithi zilunge kanye, akazuziphindisa, ziza kuwenza umsebenzi weegambutsi nokuba kungathiwa zezabafazi na.  
Unangoku ke uma ngezo gambutsi phambi kweegusha. Ediphini amadoda aphaphileyo aye amhleke athi unxibe iigambutsi zomkakhe.  
Uyawazi ke amadoda asezilalini ngokulumkela ukwenziwa oochamaneemazi, ayilumkele kakhulu loo nto kwaye angakubetha ukuba akuqondi.  
Ubawo uDlamini ke yena akaqalisi kwaukukhathazeka yiloo nto yokunxwalwa ngokuba unxiba iigambutsi zikaMaDosini. Usuke aziphindisele ngelithi zizifede zamadoda ezinabafazi abanxiba iigambutsi.  
Uthi sebewuthathele kubo nje abafazi umsebenzi wamadoda kungenxa yezinyabi ezifana nawo lawo, ukuthi ekhona abafazi benze imisebenzi yamadoda. Kubawo uDlamini, indoda enomfazi oneegambutsi sisinyabi nesifede sendoda.  
Ude andise athi inokuba neentonga zezabafazi kuleyo mizi yawo, njengokuba engamatyutyusi axakileyo nje. Goba msenge iibhokhwe zikutye! 
Owenu kwisiXhosa, Nxuba.",Zezabafazi ezo Dlamini!
"EMAXHOSENI, Flowers of the Nation, Morwa, Batsumi, Kgomo! 
Ezi zezinye zeengoma athe waduma ngazo uJonas Gwangwa (1937-2021), igqala kumculo womngqungqo. 
Kodwa uGwangwa, obhubhe ngoMgqibelo, akukwazeki ukubalisa ibali lakhe ngezomculo kuphela, ushiye ubutshantliziyo bakhe kwezopolitiko. 
UGwangwa ubhubhe kwiintsuku ezilishumi elinesithathu emva kokubhubha kwenkosikazi yakhe, uViolet. 
Usapho lwakhe luthi le yilahleko engathethekiyo. “Njengomyeni, utata, utamkhulu kwanomhlobo obenothando, iintliziyo zethu zithatha zibeka ngenxa yale lahleko engathethekiyo. Igalelo likaGqr. Gwangwa kwihlabathi, kubutshantliziyo, kwanakumculo, laziwa zizigidi zehlabathi. Sisikelelekile ukuba yinxalenye kwanomzila onjengalo awuhambileyo,” lutshilo usapho. 
UMongameli Cyril Ramaphosa uthi uGwangwa ligorha elakuhlala likhunjulwa ngemisebenzi yalo. “Wayesonwabisa abantu ngomculo eSophiatown de yayinto engekho semthethweni kubantu abamnyama ukudibanela, ze iimvumi zaseMzantsi Afrika zabanjelwa ukusebenzisa izakhono zazo zokucula,” utshilo uRamaphosa. 
UGwangwa uchithe iminyaka engaphaya kwamashumi amathathu elubhacweni. Waphantse wabhubha ngo1985 ngethuba ikhaya lakhe lintunyekwa ngebhombo ngamapolisa engcinezelo.",Jonas Gwangwa (1937-2021)
"Kwiiveki ezimbalwa ezidlulileyo izinja zitye iigusha ebuhlanti kwilali yakuVonqo eDutywa.  
Ezi zinja zibulele iigusha ezine zaze zalimaza ezilishumi. Umnikazi wezi gusha umama uNoyimile Vonqo wathi elele ebusuku weva izinja zakhe zikhonkotha.  
Ngenxa yokuba kwakusebusuku zange akwazi ukukroba ajonge ukuba zikhonkotha ntoni na izinja zakhe.  
Zaqhubeka zikhonkotha izinja kwade kwabetha intsimbi yesine ekuseni.  
Umama uNoyimile wazincama waphuma phandle ekroba ukuba yintoni na lena ikhonkothwa zizinja zakhe.  
Wathi akuphuma wafumanisa ukuba izinja zakhe zikhonkotha zijonge ebuhlanti. Waphosa amehlo wakhe ebuhlanti wabona izinja ezintathu angazaziyo zabe zisitya iigusha ebuhlanti. Zathi zakuqaphela ukuba kukho umntu ozibonayo zatsiba ebuhlanti zabaleka.  
Umama uNoyimile uthi waxheleka kakhulu yinto eyenziwa zezi zinja.  
“Kokwesibini iigusha zalapha zihlaselwa zizinja ebuhlanti. Andiyazi ukuba ithetha ntoni na loo nto. Kodwa ngoku ndithathe isigqibo sokuba ndizilalise endlini kuba ndizama ukuzisindisa ezinjeni. Ingxaki kukuba indiyazi nokuba azinakuphinda zibuye na ezi zinja zihlasele kwakhona. Ndincame enye indlu yam ndazifaka kuyo ezi gusha zisindileyo. Yayingeyonto ilula ukufaka iigusha endlini kuba zingayiqhela loo nto. Kodwa zathatha iintsuku ezimbalwa ukuqhela ukuzingenela. Ngoku ziyazingenela kuba sezaqhela. Kodwa into endiyenzayo kukuba ndivuka ekuseni ndizikhuphe ndizifake ebuhlanti kuba ndizoyikisela kubushushu bendlu ingakumbi ngoku kuba kusesehlotyeni,” utsho umama uNoyimile.  
Umama uNoyimile uyibeke elubala ukuba akukho mntu uphangelayo kweli khaya. Ngoku ezi gusha ziyanceda kakhulu xa imeko imbi ekhaya ngoba uthengisa igusha ukuze asombulule loo ngxaki.  
“Into xa ikunceda kufuneka uyilondoloze. Zikhona ezi zinamanxeba iigusha ngoku ndizihlamba amanxeba ngamanzi anomadubhula ukuze zingahlalwa zimpukane kuba iimpukane zibangela iimpethu. Abazukulwana bam bayandincedisa ukuhlamba amanxeba eegusha,” utsho uNoyimile.",Zilala endlini iigusha ngenxa yezinja
"Amagosa esebe lezokhuselo namagqala omkhosi axhalabile emva kokubiwa kweekhompyutha ezingamashumi amahlanu ezithe zabiwa kundlunkulu ePitoli.  
Ezi khompyutha zifake amagosa exhalenii nanjengoko ziqulathe ulwazi olunemfihlo. Isebe oku liye lakufihla alikhange likuchaze kwi arhente yezomthetho.  
Iingxelo zithi, oku kubiwa kwazo ezi khomputha kwenzeka ngempelaveki yokubhiyozela iKrisimesi nalapho imali engange-R17 milion yathi yathathwa njengemali yangaphandle.  
Othethela eli sebe uSiphiwe Dlamini uthi, amapolisa asaqhubekeka nophando malunga noku.",Kuphandwa ukubiwa kweekhompyutha ezinemfihlo yesebe
"UNkosi Ngangomhlaba Matanzima uyazibeka iintambo kunyak’ ozayo njengosihlalo weNdlu yeeNkosi yaseMpuma Koloni (Eastern Cape House of Traditional Leaders). 
UMatanzima, owazalwa ngo1943, uxelele iphephandaba I’solezwe ukuba akazukulungenela kwakhona ugqatso lokuba ngusihlalo wale Ndlu. 
Unyaka ka2017 izakuba ngunyaka wokuphelelwa kwexesha lamalungu aleNdlu. Ixesha labo ibayiminyaka emihlanu rhoqo, kwaye ngo2017 uMatanzima uzakuba egqiba iminyaka elishumi elinesihlanu njengosihlalo weNdlu yeeNkosi yephondo nanjengoko eqale ukuba kulawulo ukusukela ngonyaka ka2002. 
Uthi nokuba angacelwa ngabantwana begazi ukuba angenele ugqatso ngo2017 sokuze avume. “Nditsho sele besitsho sokuze ndivume, lixesha lokuba kulingwe nabanye abantu,” utshilo uMatanzima. 
“Andinakulunga tu ukuphinda ndingenele kuba sele ndikhulile, namandla ayaphela,” uqhube watsho. 
Uthi uyazingca ngemisebenzi ayenzele iinkosi zaseMpuma Koloni. “Ndathatha ulawulo ngo2002, oomabhalane benqila zeenkosi bengahlawulwa ngurhulumente. Ngoku oomabhalane abakwikhulu elinamashumi asibhozo (180) bahlawulwa ngurhulumente. 
“Futhi ukuthatha kwam njengosihlalo oosibonda babehlawulwa imali engange-R2 700 ngenyanga kodwa ngoku bahlawulwa ngaphaya kwamawaka asixhenxe eerandi (R7 000) ngenyanga. 
“Iingxoxo endandinazo norhulumente zabangela ukuba ngonyaka ka2003 kuqalwe ukunikwa iikumkani zakowethu iimoto zokusebenza, zanikwa neefowuni ezikhatshwa ngumoya wokutsala umnxeba (airtime). Iikumkani zakowethu zikwanawo namagosa azincedisayo kumsebenzi omkhulu eziwenzayo. 
“Sikwanaso nesakhiwo seNdlu yeeNkosi eMpuma Koloni esihle kunene esinamagosa aphaya kumashumi amabini anesixhenxe. Alikho elinye iphondo elineNdlu yalo yokusebenza ekumgangatho ofana nale yethu,” utshilo uMatanzima. 
INdlu yeeNkosi yephondo exabisa izigidi zeerandi ezikumashumi asibhozo (R80 million), yavulwa ngokusesikweni ngenyanga yoKwindla ngonyaka ka2010. 
Unobhala wombutho weenkosi iContralesa kuzwelonke uNkosi Xolile Ndevu uthi wenze umsebenzi oncomekayo uMatanzima. 
“Sokuze siwulibale umzila awudlalileyo wokudibanisa iinkosi norhulumente. Indima ayidlale kumba wolwaluko iyancomeka kakhulu. Yinkokeli enenyaniso ekholelwa ukuba ukuze kulunge, izinto kufuneka zenziwe ngendlela elungileyo nekholisa wonke ubani ochaphazelekayo,” utshilo uNdevu. 
Kusenjalo iNdlu yeeNkosi yaseMpuma Koloni, eqale ukusebenza phambi kokuba nesakhiwo esisesayo, kulindeleke ukuba yenzelwe itheko lombhiyozo ngenyanga yoMdumba wonyaka ozayo.",UMatanzima uzakubeka phantsi njengosihlalo weNdlu yeeNkosi
"IMpuma Koloni iphantse yalahlekelwa yiChippa United ekuphela kwayo kweli phondo edlala kwinqanaba eliphezulu lebhola ekhatywayo. Lo nto yenziwe yindlela engancumisiyo eqhube ngayo kwimidlalo ye-Absa Premier Soccer League nakubeni yenze kakuhle kwiMTN 8 nakwiNedbank Cup kwisizini edlulileyo.  
Ukuqhuba kakuhle kwayo kwisizini ka’2015/16 kwazisa ithemba lokubuya kwebhola eMpuma Koloni – kodwa kuthe xa kubonakala ukuba izinto azihambi kakuhle kwephelileyo isizini – kwaqala kwakho unxunguphalo ebantwini. 
Ukungaqhubi kakuhle kwayo iChippa, kukhokelele ekunqunyanyisweni kukaDan Malesela kushiyeke imidlalo emihlanu. Yinto leyo eyenze izinto zambi ngakumbi – kodwa kube lithamsanqa ukubuya kukaMalesela ngoba ukwazile ukuyihlangula. 
Ngaphandle kweempazamo ezenziwa nguChippa Mpengesi, eyona nto iyingxaki kweli qela lakhe kukuthathwa kwabadlali ngamaqela amakhulu. Ukuhamba kooXola Mlambo, uNkosinathi Mthiyane, * -Erick Chipeta, Joseph Molangoane noMarc van Heereden kwayishiya iqhwalela ngakumbi. Zonke ezo zinto zenziwa kungathengwa badlali kuba uDan Malesela engumqeqeshi okwaziyo ukuvelisa abadlali. Awuthengisi abadlali xa ufuna ukuhlala nokuphumelela iindebe kwiPSL – lo nto iyaziwa ngabantu abalandela ibhola eMzantsi Afrika. 
Ukuthengiswa kwabadlali kwenziwa kukungabikho kwenkxaso-mali engenayo kwiChippa. Iindleko zokuqhuba ushishino lwebhola luzindleko kwaye ngaphandle kwenkxaso yamaqumrhu kubanzima kakhulu. Yiyo lo nto kufuneka kubekho inkxaso-mali esuka kuRhulumente wephondo ukuze iqine iChippa United. IKwaZulu Natal ivuna iziqhamo zokutyala imali emidlalweni eyayibona kwibhola njengesixhobo sokulobela abantu kwiindawo zayo zolonwabo. Ukudlalela kweChippa imidlalo ethile eMonti kuwenzile umahluko kwicala lokhenketho. Inkxaso efunyenwe nguJohn Comitis kurhulumente naseKapa kwenze izinto zakhe zakhaphukhaphu, noMpengesi angayifumana impumelelo ukuba anganikwa inkxaso ethe chatha kwisizini ezayo.",Inkxaso karhulumente yeyona enokuqinisa iChippa United
"IGQALA kufundo lweendaba zesiXhosa kumabonakude, uNoxolo Grootboom, uthi ulwimi lwesiXhosa aluphelelanga nje ekumphiliseni, koko olu lwimi lubangela ukuba kubekho ukutya etafileni kwakhe. 
Ebethetha kwinqaku elimalunga naye kwiindaba zesiXhosa zikaSABC 1 ngoMgqibelo. 
UGrootboom uthabatha umhlalaphantsi emva kokusebenzela iSABC iminyaka engamashumi amathathu anesixhenxe. Waqala eSABC ngo1983 esebenza njengomchwethezi (typist). 
Ukufunda iindaba, ukuqale mhla kwagula uThandi Mesatywa owayefunda iindaba zesiXhosa kulo msasazeli woluntu. 
“Kwenzeka ukuba kwicandelo leendaba zesiXhosa, usisi Thandi Mesatywa agule. Ndacelwa into yokokuba ndiyobambela usisi Thandi. Ndazifunda (iindaba) kusuku lokuqala, ndafumana ifowuni evela kusisi Thandi. Into awayithethayo yandikhalisa iinyembezi, kuba wathi ‘Noxolo, akukho apho uya khona, nantsi indawo obubekelwe yona’. Usisi Thandi [zange] athi ndiza kumthathela indawo,” utshilo uGrootboom, ethetha necandelo leendaba leSABC. 
Lo makhwekhwetha, ethetha ngokubaluleka kolwimi lwesiXhosa, uthe: “IsiXhosa ndiqale ukusixabisa ngokufumanisa into yokokuba siyandiphilisa. IsiXhosa sibeka ukutya etafileni. IsiXhosa sifundisa abantwana bam.”",Noxolo Grootboom: ‘IsiXhosa sibeka ukutya etafileni’
"Amakhosi agoduke nenqaku elinye emva kokungakwazi ukoyisa abadlali abalishumi beMmaritzburg United emdlalweni we-Absa Premier Soccer League obudlalela eHarry Gwala Stadium. Umdlalo uphele ebambene ngeqanda la maqela mabini. USiphesihle Ndlovu unikwe uphumaphele emdlalweni kumzuzu weshumi elinesihlanu umdlalo uqalile kwisigaba sokuqala emva kokukhaba kakubi uSiyabonga Ngezana embandeni. Ithemba leKaizer Chiefs lokufumana amanqaku amathathu okokuqala kule sizini liphelele emoyeni nangona ibiyiyo ebilawula umdlalo. 
USiphelele Ntshangase, uHendrick Ekstein, uKhama Billiat noLeonardo Castro abakwazanga ukusebenzisa amathuba aliqela avelileyo kwisigaba sokuqala somdlalo. Ukubhutyuza kwabadlali beChiefs phambi kweepali kubanike amandla okubambelela emdlalweni abadlali bakaFadlu David kakhulu. Abadlali abafana noSiyanda Xulu noKeagan Buchanan abebedlalela Amakhosi ngaphambili bayincedise kakhulu iTeam of Choice odlale umdlalo ophucukileyo kakhulu namhlanje nakubeni ibiphantsi koxinizelelo phantse umdlalo wonke. 
Inqaku elifumeneyo iMaritzburg United lelokuqala kule isizini emva kokubethwa kwimidlalo yayo yokuqala. Kanti wona Amakhosi asaqokelele amanqaku amathathu qha kwimidlalo emine ayidlalileyo kule sizini. Adlale ngokulingana neMamelodi Sundowns, iBaroka FC neMaritzburg United – aze abethwa yiBidvest Wits ekelemileyo kule sizini. Iinguqu ezenziwe nguGiovanni Solinas aziyincedanga iChiefs engakwazanga ukugqobhoza udonga leTeam of Choice kwade kwasekugqibeleni. Akukho nto ingako eyenziwe yiMaritzburg ngaphandle kwemingqandandana yamathuba evelileyo emdlalweni. 
Maritzburg United : Richard Ofori, Pogiso Sanoka, Siyanda Xulu, Bandile Shandu, Bokang Thlone, Rushine De-Reuk, Siphelele Ndlovu, Keagan Buchanan, Deolin Mekoa, Keletso Makgalwa, Andrea Fileccia. 
Amalalela: Mpandle, Mokate, Matima, Farmer, Atouba, Masegela, Kunene. 
Kaizer Chiefs: Itumeleng Khune, Ramahlwe Mphahlele, Siyabonga Ngezana, Daniel Cardoso, Siphosakhe Ntiya-Nyiya, Willard Katsande, Siphelele Ntshangase, Kabelo Mahlasela, Khama Billiat, Hendrick Ekstein, Leonardo Castro. 
Amalalela: Bvuma, Tshabalala, Parker, Mathoho, Páez, Moon, Meyiwa.",Amakhosi oyiswe ngabadlali abalishumi beMaritzburg United
"Amapolisa aseDutywa abambe indoda eneminyaka engamashumi amabini anesihlanu ubudala ngezityholo zokudlwengula intwazana enemashumi amabini ananye ubudala. 
Le ntwazana idlwengulwe ngethuba esendleleni eya kwindawo ehlala kuyo kumagumb ahlawulelwayo kwase dolophini.Lo mrhanelwa ugrogrise le ntwazana ngemela eyinyanzelisa eyiphinda phinda ukuyidlwengula. 
Le ntwazana ithe yakuphonculuka kwesisidlwengu yabaleka ukuyokuchaza kuma polisa ebezihambela, nakhawulezisileyo ukuyokusabela loo mapolisa umrhanelwa wabanjwa kwangoko kwindawo yentselo kwase dolophini eDutywa.  
Umrhanelwa kulindeleke avele kwiinkundla zamatyala eDutywa namhlanje ngezityholo zokudlwengula.",Intwazana idlwengulwe eDutywa 
"Kapa: ABAKWANTSASANA bakhangela naphantsi kwezicithi abo bathe  bonakalisa iofisi kaceba kwaWard 104 kummandla waseDunoon.  
Oku kuza emva kokuba abahlali abe bevutha ngumsindo bengakhange bakwazi ukuzibamba ngethuba bentumeka ngomlilo umnyango weOfisi kaCeba wabo uLubabalo Makeleni ngomhla weshumi kule iphezulu.  
Olu dushe lunwenwele nakwisiganeko sokuntunyekwa ngomlilo kwesigadla ebesidlula ngendlela. “Emva kokuba kususwe amatyotyombe ebe gxunyekwe ngokungekho mthethweni, abahlali baqalise ngokugibisela amatye kwizithuthi ezihamba kuhola wendlela uN7,” utshilo uSajini Noloyiso Rwexana.  
Ezi zidubedube ziqale ngomhla wesibhozo kule nyanga ngethuba amagosa eenkonzo zonyanzelisomthetho kwisixeko saseKapa echitha ngokungenalusini amatyotyombe wabantu.  
Ngomhla weshumi kwakule nyanga kuhlaselwe, kusonakaliswa iofisi kaceba kwiHolo yoLuntu kula mmandla. Kudizwa ukuba uceba ebe    valeleke ngaphakathi ngethuba kusehla olu dushe.  
Ukanti akukho bani sele ebanjiwe malunga nalo monakalo. “Masiphakameni bantu bayithandayo iDunoon siyilungise. Siphelise aba tsotsi basimoshela iDunoon benza ngathi bayawazi umzabalazo bengawazi. Basimoshela izinto esinazo ekwakudala sizifuna, masiphakameni,” utshilo uMzoboshe Mawethu ngethuba ephefumla kwikhasi likaFacebook waseDunoon.",Intunyekwe ngomlilo iofisi kaceba!
"Akawuvali umlomo umqeqeshi weFrance ngenxa yemincili emva kokuba ithe yazibekela indawo kumdlalo wokugqibela weNdebe yeHlabathi ka2018 esingathwe lilizwe laseRussia.  
IFrance iya kumdlalo wamagqibela kankqoyi nelizwe eliphumeleleyo phakathi kweCroatia neNgilane.  
IBelgium yeyona idlale umdlalo ongcono nakubeni ingakwazanga ukuwasebenzisa amathuba wayo kumdlalo obubanjelwe eSaint Petersburg Stadium ngokuhlwa kwangoLwesibini.  
UDidier Deschamps ubancomile abadlali bakhe watsho ebachaza njengabantu abaye emdlalweni bekwisimo sengqondo esihle. 
UDeschamps usecicini lokuzenzela imbali nelizwe lakhe ukuba izinto zibahambela kakuhle kumdlalo wokugqibela ngeCawe kwisixeko saseMoscow.  
Kaloku kumqeqeshi impumelelo iya kuthetha ukuthi ukwazile ukuphumelela iNdebe yeHlabathi kabini – wayeyinkokeli yeFrance ngo1998, unyaka eyaphumelela ngawo eyona ndebe inexabiso kwibhola ekhatywayo.  
IBelgium eqeqeshwa nguRoberto Martinez yeyona ibifanele ukuya kumdlalo wokugqibela ukuba bekujongwa umdlalo omhle – kodwa ngelishwa layo, iza kudlalela indawo yesithathu ngoba ayikwazanga ukufaka amagowuli. 
Nangona iFrance ineziqwayi zabadlali abavunyiweyo kwihlabathi abaquka uPaul Pogba, uAntoine Griezmann, uSamuel Umtiti noKylian Mbappe – ayikwazanga ukudlala umdlalo onomtsalane ebantwini njengeBelgium neCroatia – kodwa ke kuyabonakala ukuba iye eRussia izimisele ukwenza eyona nto ibalulekileyo ebaleni: ukuphumelela nokuzama ukulungisa okwenzeke kwiminyaka emibini edlulileyo.  
“Uyamangalisa umsebenzi owenziwe ngabadlali. Ndonwabe kakhulu ngoba babonakalise ukomelela emdlalweni. Siya kumdlalo wokugqibela sifuna ukuphumelela ngoba asikayilibali into eyenzeka ngo2016,” utshilo uDeschamps. 
Abantu baseFrance basenesingqukru ngoba ilizwe labo labethelwa ekhaya yiPortugal kumdlalo wetumente yamazwe aseYurophu.  
Ngoku iFrance inomdlalo omnye enokucima ngawo yonke lo nto ukuba ikwazile ukuphumelela.",UDeschamps ulangazelela impumelelo kowokugqibela
"ISILUMKISO! Eli nqaku liqulethe ingxelo engenokubalungela abo bantliziyo zithambileyo! 
UMKOMISHINALA wamapolisa eMpuma Koloni, uLieutenant General Liziwe Ntshinga, ukukhalimele ngokumandla ukubulawa ngokuhlasimlisa umzimba kwentwazana engumfundi waseFort Hare, ze emva koko umzimba wayo wanqunqwa sisinqandamathe sayo eQuigney eMonti. 
Esi sehlo sibonwe ngamapolisa ngentsasa yangoLwesine emva kokumiswa ngumqhubi wemoto kwikona yesitalato iFleet neFitzpatrick eQuigney. 
“Ekufikeni kwawo amapolisa afumene isutikheyisi enomzimba wentwazana eneminyaka engamashumi amabini anesithathu (23), ecaleni kwayo kwabe kukho ibhegi emnyama enelungu lomzimba (lale ntwazana),” kutsho uBrigadiya Thembinkosi Kinana, isithethi samapolisa aseMpuma Koloni. 
“Uphando luveza ukuba umrhanelwa (25) nexhoba bebethandana kwaye ibisele ilithuba behlala bobabini. Iingxelo zidiza ukuba umfi ebengumfundi [owenza izifundo] zomthetho kwiYunivesithi iFort Hare eMonti,” utshilo uKinana. 
UKinana uthi ekuphendleni, amapolisa afumene iplastiki enamalungu omzimba ngaphakathi kwindlu yesi sibini. 
UNtshinga uthi esi sisehlo amakhosikazi anganqweneli kusibona ngenyanga yamakhosikazi. 
UKinana uthi umrhanelwa uza kuvela phambi kwenkundla kamantyi waseMonti ngoLwesihlanu, ngetyala lokubulala.","Umbulele, wamnqunqa, emva koko wamfaka eplastikini nakwisutikheyisi"
"UGustavo Paez – ifolosi eyenza umsebenzi oncomekayo kwezi ntsuku – uzibonakalisile namhlanje ukuba ngokwenene angathembela kuye Amakhosi emva kokubuya namagowuli amabini kumdlalo angene njengelalela kuwo. IKaizer Chiefs ibethe iAcornbush ngo’2-1 ebunzimeni kumdlalo weNedbank Cup eKabokweni Stadium namhlanje emalanga. Ngomzuzu wamashumi amabini anesixhenxe i-Acornbush iphulukene nomdlalo wayo ophambili, uSandy Nyathi, onikwe ikhadi elibomvu ngenxa yokunyathela kakubi uWillard Katsande.  
Lo nto khange iyityhafise konke konke i-Acornbush ngoba iqhubele phambili nokuhlasela yade yafumana igowuli elifakwe nguMudzunga Sidumo ngentloko. Nangona iChiefs ibiyiyo elawula ibhola – kodwa side saphela isigaba sokuqala kulo mdlalo ingekalifumani igowuli lokulinganisa. Kwisigaba sesibini uSteve Komphela wenze iinguqu emdlalweni; ukhuphe uKgotso Moleko noSibusiso Khumalo, wafaka ezindaweni zabo uGustavo Paez noWilliam Twala abafike benza umahluko. Khange kubekudala emva koko, uPaez ungcangcazelise umnatha emva kokufumana ibhola kuBernard Parker. Kuthe xa kushiyeke imizuzu emithandathu, uPaez uphindile wafaka elinye kwakhona – atsho Amakhosi akwazi ukudlulela kumjikelo olandelayo weNedbank Cup. 
 
Fiston Abdoul of Bloemfontein Celtic during the 2017 Nedbank Cup Last 16 game between Bloemfontein Celtic and Mbombela United at Dr Molemela Stadium, Bloemfontein on 9 April 2017 © Frikkie Kapp/BackpagePix 
 
Kwelinye icala, iBloemfontein Celtic izibethele iMbombela United ngo’2-0 othuleyo kumdlalo obubanjelwe eDr Molemela Stadium. Amagopwuli amabini weCeltic afakwe nguFiston Abdoul Razak kwisiqingatha sokuqala nakwesesibini. Kulo mdlalo iSiwelele ayihambanga lula ngoba unozinti wayo unqande amanzi engena endlini.  
Ekugqibeleni kusebenze amava, iCeltic izibonakalisile ukuba ngamakhwenkwe amakhulu. Iye kulo mdlalo inamandla emva kokubambana neMamelodi Sundowns ngeqanda phakathi evekini. Ukuqhuba kakuhle kweCeltic kwiNedbank Cup kuzindaba ezimnandi emva kwesizini engahambanga kakuhle nasemva kotshintsho lwabaqeqeshi abaliqela kwakule sizini inye into engaqhelekanga kwiCeltic. Uthelekiso lwamaqela luzakwenziwa eGoli ngokuhlwa kwangoMvulo.",UPaez uncede iChiefs kwiNedbank Cup
"Ezona njongo zokubhala kwam le ncwadi ngesiXhosa kukuzama ukuba uninzi lwabantu abamnyama nabo bafikelele ekuyazini inyaniso ngokuthengiswa kwesizwe sethu ngoosopolitiki kumabhulu nezinye iintlanga zamazwe ngamazwe. 
Bakhona ooHlohlesakhe abaza kuyiphikisa le nyaniso becingela izisu zabo, kodwa mna ndiyibhala le ncwadi kuba ndizibonela nangokwam ukuba okokoko safumana inkululeko, abona bantu baxhamla iziqhamo zenkululeko ngoosopolitiki nooDuduzane babo.  
Uthi uRonnie Kasrils kwelinye inqaku lakhe, Full equality – social and economic – does not exist, and control of the country’s wealth remains in the hands of a few, so new challenges and frustrations arise (Inkululeko epheleleyo kuquka intlalakahle noqoqosho azikho elizweni lethu.  
Ubutyebi besizwe busezandleni ezimbalwa, nto ke leyo ekhokelela kwiingxaki eziliqela njengokulamba kwesininzi sabantu kwilizwe lethu). Zininzi iinkokeli namadelakufa okwenene athetha ngolu hlobo, emva kweminyaka engaphezu kwamakhulu amathathu kuphalala igazi phantsi kwengcinezelo yamakoloniyali (colonialism). 
Xa ndiza kuqalisa ukubhala esi siqendu sokuqala, kuza kufuneka ukuba ndiphawule mayela nendlela endiza kuyibhala ngayo le ncwadi. 
Obona bunzima ndibufumanayo kukubhala ngesiXhosa ndizame ukucacisa imiba ethile edla umzi, kuba izinto ezininzi ezimayela nezopolitiko, ezoqoqosho njalo njalo, azinawo amagama esiXhosa acacisa ngqo.  
Kungeso sizathu ekuthi izifundiswa zoosopolitiki zigqibe ngekamva labantu, kodwa bona abantu babe bengenabo ubunzulu bolwazi ngemibandela ebachaphazelayo. Zona izi-aram zabantu ziva nje sekusithiwa,”umsebenzi uphelile” babe ngamanye amaxesha bengacaciselwa nakakuhle ngezizathu. 
Ndakucela ke ngoko ukuba nindinyamezele xa ndisebenzisa i”Xhonglish” yokuxuba isiXhosa nolwimi lwesingesi phantsi kweenzame zokucacisa imiba ethile.  
Ndicela ukucacisa ukuthi, izinto endizithetha apha kule ncwadi, ngakumbi amazwi athi “Oosopolitiki basithengisile isizwe” awaphumi emqaleni wam, nangaphandle kokuba imeko izicacela, akwaphuma kwiincwadi namanqaku amaphephandaba abhalwe ngamadelakufa awaziyo umzabalazo, njengoMoeletsi Mbeki, uProf. Sampie Terreblanche, uRonnie Kasrils nabanye. 
Eyam indima kukuthatha ezi nyaniso ndizibeke phambi komzi ontsundu ngakumbi abo bangakhange bayingcamle inkululeko kule minyaka engama-24, kuba ngoApreli sakube sigqiba ama-24 eminyaka sikwinkululeko yabambalwa kweli lizwe. 
Zonke iimpawu zibonakalisa ukuthi kule minyaka yenkululeko, olambayo uyaqhubekeka elamba kakhulu, nohluthayo uye ebheka phambili ehlutha kakhulu. 
Baninzi abantu abayibonayo le meko, abaxakiweyo ukuba kwenzeke njani na ukuze i36% yabantu iphethe ilamba ingenanto etafileni, lize igcuntswana loosopolitiki nezityebi zamabhulu nabamnyama zixhamle ngokwentlalo yobukoloniyali nobukapitali (neo-colonialism). 
Yena ke uMbeki uthi ngumkhwa wazo ke lowo izikhulu zoosopolitiki e-Afrika.Iimfazwe ezininzi emva kwenkululeko e-Afrika zisusela kwiinkokheli zopolitiko ezifuna ukuphila laa mpilo yamakoloniyali (neo-colonialism) ecinezela abantu abaphantsi (peasants).  
Abo babengahambisani nale nkqubo, njengoPatrice Lumumba noNkrumah, babhukuqwa ngabo bathanda impilo yobukoloniyali yabacinezeli. Umbono oqhelekileyo kwizixeko zelizwe lethu yimiqodi yamadoda ahleli ezitalatweni, amanye ephethe amaxwebhu abhalwe izakhono anazo. 
ULetta Mbuli, imvumikazi yodumo ithi “Sibuye elubhacweni sicinga ukuba siza enkululekweni, kodwa safumanisa ukuthi abantu ebesicinga ukuba ngamadelakufa, endaweni yokukhulula isizwe, akhulule iipokoto zawo.” 
Yena uMoeletsi Mbeki kwincwadi yakhe engu Architects of poverty ucacisa phandle ukuba kwa ukususela kumaxesha obukhoboka e-Afrika, ikwangabanye abantu abamnyama ababeleqa babambe abantu abamnyama babathengise kwiinqanawa zabamhlophe ezazibakhonxa okwezilwanyana abantu base-Afrika, babathumele kubukhoboka eMelika (United States of America).  
Bona abaseMzantsi Afrika oosopolitiki bathengise isizwe kwiingxoxo ezazisandulela inkululeko.  
Esinye isizathu esabangela ukuthi eMelika sikhule isizwe sabamnyama (African Americans), kwakukho kwisiqithi iGoree Island, iNdlu yobuKhoboka (Slave House) ligama layo elo. 
Yindlu ebinemigangatho emibini; omnye umgangatho ungaphantsi komhlaba, apho kwakukho iikhabhathi ezinkulu apho bekuvalelwa “amakhoboka asokolisayo”. 
Le ndlu ibinocango olukhulu oluvulekela elwandle kuphela, cango olo olubizwa “Ucango Lokuncama” (Door of no Return), kuba ebesithi ongene kulo angaphindi alibone ikhaya lakhe nelizwe lakhe, okungaphezulu nenkululeko yakhe.. 
Abanye babephelela elwandle ngokugula okanye bazibulale, okanye babulawe besenziwa yonke into ebuhlungu ngenxa yamanye ama-Afrika ayehlawulwa umxhesho ngabamhlophe. 
Bona abaseMzantsi Afrika oosopolitiki bathengise isizwe kwiingxoxo ezazisandulela inkululeko ukuqalela kwiminyaka ka1991 ukuya ku1996… 
Echaza esona sizathu sibangele ukuba abhale le ncwadi yakhe, uMbeki uthi “Esona sizathu sibangela ukuba ndibhale le ncwadi, kungenxa yenkqubo yase-Afrika, apho kuthi abanamandla ngokwezopolitiko okanye uqoqosho, endaweni yokunceda abahlwempuzekileyo, basuke babathathe abantu nezinto zelizwe lethu (human and mineral resources), babathengise nezinto zelizwe lethu kwamanye amazwe…”  
Obona budenge kukuba izinto ezifana nezimbiwa zase-Afrika zifika kula mazwe obukhoboka ziguqulwe ziphinde zithengiselwe thina kwa kule Afrika yethu ngamaxabiso aphakamileyo. Uthi uMoeletsi nkqu ezi zikhulu zopolitiko zifumana iingququ (crumbs) ezivela kula mazwe bezithengise kuwo izinto zeli lizwe, kuquka namakhoboka. 
Le ndlela yokushishina, ebizwa “mercantile capitalism” kulapho iintlanga ezimhlophe ikakhulu be 
zithenga ngexabiso eliphantsi zithengise ngexabiso eliphakamileyo. 
Uthi kodwa ke wona amanye amazwe afana neMelika ahambe ahamba aphuma kwinqanaba lokuthenga bathengise, bangena kwinqanaba lokwenza izinto ngokwabo bazithengise kwa ngokwabo kwamanye amazwe (industrialization).  
Umntu osebenza ngokuthatha into ayiguqule ayithengise, ngoyena uhlonitshwayo sisizwe (entrepreneur). 
Isizwe esikhulula abantu abaphantsi (ndixakwe kukutolika igama “peasant”) ukuba bathathe izinto (resources) baziguqule bakhulise ixabiso lazo (industrialization) bencediswa ngabezopolitiko, sesona sizwe sidla ngokuphumelela kakhulu. 
Kodwa ngexesha lobukoloniyali, izizwe ezicinezele ama-Afrika bezithatha izinto zase-Afrika zizise komawazo ziyokuguqulwa khona, wena golide, wena kopolo, zizithengise kwamanye amazwe (industrialization).  
Kwimali abayifumene kolo shishino bebecuntsulela abasebenzi imali encinci, okanye umxhesho (groceries) ongumvungulo wokuwagcina amakhoboka ephila. 
Uyabona ke mntu waseMzantsi Afrika, injalo kanye inkamnkam abazingca ngayo oosopolitiki.  
UCyril Ramaphosa ucinga ukuba uthetha into yokwenene xa ezigwagwisa ebancoma ukuthi bona bengurhulumente banika iR17 million yabantu inkamnkam. 
Inkamnkam ayingomsebenzi, akayiphathi inyaniso yokuba uMzantsi Afrika lilizwe lokuqala emhlabeni apho izikhulu zoosopolitiki zahlala ezingxoxweni zathengisa abantu besizwe, zaza zathi zakugqiba zanika abantu bamanye amazwe amashishini kuba befuna ukuqhubekeka bonwabe. 
Sesiphi esinye isizathu esinokubangela ukuthi lo rhulumente wabo angenise ezinye iintlanga ngomtshetshaphantsi azifake apho bekufanele ukuthi kushishine abavoti khona?  
Ndiyithetha ngabom le meko yokuvota kuba sebeqalile ukugaya ivoti. Siyazi ukuba ngokuye lusondela uvoto kuza kuvela nee “food parcels” ezingumxhesho wokuthenga ivoti.  
Phofu ke nabantu bakuthi bayayifuna le nkamnkam nee’grant’kuba abanayo into ebhetele kuba imali ityiwe ngurhulumente wamasela (kleptocracy).Ngaphezulu asiyo 17million yabantu, yi 17×4=68 million xa sibala nabo baxhomekeke kule mali… 
*Fumana isiqendu sesibini kule veki izayo",Le meko iqala koosodolophu
"Abantu baseMthatha ngenjikalanga yayizolo (uMgqibelo) bafumene inyhweba yokubukela umdlalo wombhoxo okudidi lwabahlawulwayo okokuqala embalini ngethuba kudibana amaqela aziwayo omboxo iBorder Bulldogs ne-Eastern Province Elephants kwiCurrie Cup First Division, eMthatha Stadium. Ibikokokuqala abantu baseMthatha befumana umdlalo okwinqanaba eliphezulu ngalo wayizolo. Liqela laseMonti, iBorder Bulldogs, eliwuqale kakuhle umdlalo kodwa umqeqeshi walo ukhale ngabadlali abangakwazanga ukuthatha izigqibo ezifanelekileyo. “Injongo yethu namhlanje ibikukuqokelela onke amanqaku kulo mdlalo. Ayenzekanga lo nto ngoba khange sidlale ngendlela ebesilindele ukudlala ngayo,” utshilo uTiger Ngavel.  
 
Uthe ikhona into abayifundileyo abadlali bakhe ngoba amava abawafumane eMthatha aza kwenza umahluko emdlalweni ophakathi kweqela lakhe neGriffons kwiveki ezayo ngeCawe. “Umdlalo wethu khange undonelise kwaphela kwisiqingatha sesibini. Indlela esidlale ngayo ibingathi sisawufunda umdlalo lo. Ewe, ibala belomile lona kodwa kuyadlaleka kulo,” utshilo uNgaveli. Yena uKapteni weBorder, uBilly Dutton, uvumile okokuba isiqingatha sesibini khange sihambe kakuhle. 
“Umdlalo wombhoxo udlalwa ngebhola. Ngoku xa ingekho kuni ibhola anikwazi ukudlala nina. Sichanwe yilo nto emdlalweni wanamhlanje,” utshilo uDutton. Ligoduke lincumile iqela laseBhayi, iElephants, emva kokuphumelela ngo’37-12. Umqeqeshi, uChumani Booi, uzamkele ngovuyo iziphumo zomdlalo. “Ndibaxelele ukuba mabasebenzise amathuba abawafumanayo ngoba abakhathali ncam kwela cala. Babuye bayenza lo nto kanye.  Ngoku sijonge iSWD Eagles kwiveki izayo, ” utshilo uBooi.   
Oququzelele womdlalo, uTim Dlulane, osele esuka ukudlalela amaqela afana nePumas, iBlue Bulls neiSpringboks – uthe ukuzisa umdlalo eMthatha kukufuna ukuqhelisa ulutsha lwendawo yakhe umdlalo wombhoxo ngoba naye uncedwe nguwo ukuze abe kwindawo akuyo. “Kokuqala kukho umdlalo onje apha kule dolophu kwaye abantu babonise ukuwuthanda umdlalo. Baphume ngobuninzi babo. Lo nto ithi umdlalo wombhoxo bawunxanelwe abantu basekhaya. Bayayibona into yokuba lo mdlalo uyabutshintsha ubom bomntu, ” uthilo uDlulane izolo.",iBorder ivuthululwe yiEC Elephants emdlalweni wokuqala eMthatha Stadium!
"Konke okuphuma emtshatweni kuchaphazela isizwe sonke. Wonke umntu ulixhoba, le ndawo azalelwe kuyo, kuwo okanye ngaphandle kwawo umtshato.  
Xa sele ababini bezimanyile ngeqhina lomtshato mabazi okokuba oko bakwenzela izizukulwana, nezizwe ezizayo emva kwabo.  
Emtshatweni kulapho kuphuma abantu abazakuba lulutho okanye ubungozi ekuhlaleni, ngoko ke umtshato mawubekeke kubantu bonke. 
Xa uthatha isigqibo sokungena emtshatweni yazi okokuba, isiqhamo saso sizakuchaphazela abaninzi ukuqala kulo uzimanya naye, usapho, abahlali nesizwe sonke ngokubanzi. Nazi iindlela zokwenza umtshato ubekeke. 
QINISEKA: Isigqibo somtshato sifuna ugqibe entliziyweni nasengqondweni yakho ukuba ngenene uyamthabatha lo, uyabancama abanye.  
Ukuze umtshato ubekeke, mawuhlonitshwe, unikwe isidima sawo ngaba batshatileyo kuqala, bonke abanye abantu bazakuwunika kwa eso sidima. Musa ukutshata ngenxa yoontanga ndini, okanye imeko yethutyana ezakuthi yakutshintsha uzisole ngesi sigqibo .  
Tshata kuba ugqibe ngentliziyo yakho yonke ukuze xa kufika iimeko zovavanyo ume, umile. 
QWALASELA kule ntsimi uyihlakulayo, ukuze ufumane isivuno esonelisayo. Nabanina othi ebeke izandla kwikhuba lokulima aze aqalaze uyabhanka. Ohlakulela izityalo aze abhekabheke uyazonzakalisa kwangekhuba elo.  
Xa sele uzimanyile jongana nomtshato wakho. Nokuba beniqale kakuhle, luyafika ukhula kwaye ludinga umntu wokuluhoya ukuze lungongameli okuhle okutyalwe kule ntsimi yomtshato wenu. 
QALA ngesiseko. Umtshato yinto entle, ethandekayo, ebukekayo kubantu bonke. Kubalulekile ke ukuba umiliselwe kwisiseko esiqinileyo esizakumelana neentlobo zonke zemozulu: izikhukhula, imimoya evuthuzayo, iimvula ezinamandla kwaneenyikima. Mawusekelwe ukuze aba babini bahlulwe kukufa kuphela.  
Kwangeli lixa kungekatshatwa, impilo yakho yisekele ekumoyikeni, nasekumhloneleni uThixo, uze umtshato wakho wakhelwe kweso siseko.  
Qala ngokwazana noThixo phambi kokuba wazane nalo uza- kuzimanya naye. 
UThixo uyakuba ngumzinzisi womtshato wenu. Yakhela elulwalweni, idwala elimiyo. 
QENGQELA kuYehova zonke izicwangciso zakho “Ukuba akayakhi uYehova indlu, (Indumiso 127 v 1) bafumana besaphuka yiyo abakhi bayo”. 
 Xa ungena emtshatweni, unazo iinjongo, imibono, nezicwangciso ongena nazo. Kububulumko ke uba zonke uzinikele esandleni sika- Yehova kuba nguye onamandla okuzenza zibe yimpumelelo.  
Imizekeliso 16 v 3. Kaloku thina singabantu, awethu amandla ayaphela, sithi sakujongana neemeko ezingaphezu kwethu, soyiseke. Mbize ke xa ungena emtshatweni, kwaye umbikele zonke izigaba zale ndlela uyihambayo ukuze uhambo lwenu lomtshato lube nempumelelo. 
QOKELELA zonke uzichumisi mhlaba. Umtshato owondlekileyo ngotyalwe emhlabeni owondlekileyo, luxanduva lwakho wakutshata ukuba ufune ulwazi oluthe gabalala ngale meko intsha uzifake kuyo.  
Akakho umntu othi eqala ukutshata abe enamava omtshato, kodwa bakhona abatshatileyo ngaphambi kwakho, musa ukuvuma ke ukubetheka kwizinto esele umzila wendlela yokuphuma kuzo ukho, isilumko ngumntu oyibuzayo inyathi kwabo baphambili.  
Yiba noxanduva lokwenza mnandi kule ndawo ukuyo ingumtshato zonke iintsuku zokuphila kwakho. 
QHAMANI nande: Injongo kaThixo ngomtshato kukwandisa okuhle nokulungileyo emhlabeni. Umtshato yindawo yokuphindaphinda.  
Abantu batshata bebabini, balizwe ngabantwana nabo balizwe ngababo, kuze kuvele umlibo wohlobo oluthile.  
Le mbewu niyiyo yiqondeni kakuhle kuba iza- kuphephetheka igcwale ilizwe, nalapho iqhakaze ithwale isiqhamo. Ekuqhameni masiqiniseke ngexabiso lezinto eziphuma kulo umtshato. 
Ndlela ntle ke magorha, akhethileyo ukuluhamba olu hambo lababini emnye. 
UNombini”Mamisto” Maqelana mfumane kweli phepha ngoLwesibini nangeCawa kuAlfred Nzo Community Radio. Umnxeba: 0799793192. KuFacebook: Mamisto’s Maqelana",Umtshato mawubekeke kubo bonke
"Ityalike yindawo yokunqula uMdali futhi abaninzi baya kuyo beqhutywa ngemva zizizathu ngezizathu. 
KuNduduzo Makhathini, ngethuba eselula, ityalike yayiyindawo yokuthoba unxano lomculo. 
Le nzalelwane yaseMgungundlovu KwaZulu Natal, nekunamhla oku isebenza njengeNtloko kwiSebe lezoMculo kwiYunivesithi yaseFort Hare, ayiphelelanga nje ekuqhubeni ngempumelelo kumculo weJazz koko iyaqhuba nokuveza into yokuba ingoma nganye ikhatshwa libali layo elinika umdla. 
UNduduzo usandula kukhupha icwecwe lakhe elitsha elithi “Modes of Communication: Letters from the Underworlds” nelishicilelwe phantsi kweemfefe zeBlue Note Records. UNduduzo ngusopiyano, igqirha kwanomqambi. 
Kweli cwecwe kukho ingoma ethi “Beneath the Earth” evangwe ngamazwi kaMsaki kwanawakaNduduzo buqu. 
“[Le ngoma] ethi ‘Beneath the Earth’ ithetha ngendlela ekufanele sikhangele ngayo ooThixo bethu futhi sifumane indlela yokunxulumana nabo,” kutsho uNduduzo. 
Ethetha ngokwakhokelela kwifuthe lakhe kumculo weJazz, uNduduzo ubalule iimvumi ezifana noBheki Mseleku, Moses Molelekwa kwakunye noAbdullah Ibrahim esithi zamnika umfutho. 
“Iimvumi zakuqala zazifaka intshisakalo kumculo eziwudlalayo. Ndicinga ukuba mhlawumbi yinto yepolitiki yezo ntsuku. Ndikwacinga ukuba kukho le nto yenza iJazz yeli yahluke futhi iqatshelwe kwihlabathi, kodwa kancinane siyaphulukana nalo nto kumculo wethu wanamhlanje,” utshilo uNduduzo. 
UNduduzo uthi kubalulekile ukuba iimvumi zanamhlanje zisibambe isingqi seJazz esibangele ukuba uMzantsi Afrika uqatshelwe lihlabathi. 
Le mvumi sele ikhuphe amacwecwe asibhozo ukusukela ngo2014, ngethuba iseka iGundu Entertainment isebenzisana nenkosikazi yayo uOmagugu okwayimvumi. 
Icwecwe likaNduduzo liyafumaneka kwiCD nakwimingxili yomnatha efana noSpotify.",Umculo ubangela impumelelo kuNduduzo
"Amakhosi agoduke onwabile emva kokuphumelela umdlalo obunzima kakhulu eMoses Mabhida Stadium. ULebogang Manyama ubavele ngemva Abafana Bes’thende kwaphela ngabo ngethuba efaka ibhola ayikhabe ekude emizuzwini yokugqibela emdlalweni we-Absa Premiership ongakhange utake iintlantsi namhlanje. Ngaphandle kwamathandabuzo abadlali beLamontville Golden Arrows baphoxekile ngoba bakwazile ukubabamba abadlali beKaizer Chiefs abayingozi kuzo zozibini izigaba zomdlalo. Wona umdlalo uqale ngesantya esiphantsi – kodwa kuvele kwacaca kwasekuqaleni okokuba iGolden Arrows idlalela ukungabethwa. Isiqingatha sokuqala siphele kungekho nalinye iqela elikwazileyo ukubhalisa ebhodini – phofu ebenqabile nabathuba emdlalweni. 
Umdlalo ubudikidiki nakwesesibini isiqingatha nangona bekubonakala okokuba iChiefs iyafuna ukuya phambili. Eyona ndoda ebixakekile nguNtiya-Ntiya ekunxele ngoba Abafana Bes’thende bebesebenzisa icala layo. Kwixesha elongezelelweyo, uManyama uwukhulule umzi kunzima yatsho yafumana amanqaku amathathu iChiefs. Ngoku iChiefs ihamba phambili ngamanqaku alishumi phezulu kwiPSL, ishiya iMamelodi Sundowns esenomdlalo engekawudlali. Kweminye imidlalo edlalwe izolo, iSuperSport United ivuthulule iChippa United ngo’3-0 emdlalweni obubanjelwe eLucas Moripe Stadium. ICape Town City ibethe iBlack Leopards ngo’1-0 eCape Town Stadium. Namhlanje iStellenbosch ibethe iPolokwane City ngo’1-0. 
  
Arrows: Mlungwana, S.Dube, Sibisi,  Mathiane, Lunga, Makhubela, Shitolo, Phiri,  Parusnath, Mtshali, Mutizwa. 
Amalalela: Gumede,.L.Dube, Nkombelo, Venter, Sibeko,  Zuke, Lamola. 
Chiefs: Akpeyi, Moleko, Ntiya-Ntiya, Cardoso, Mathoho, Katsande, Zuma, Maluleka, Castro, Manyama, Nurkovic. 
Amalalela: Khune, Parker, Kambole, Ngezana, Baccus, Frosler, Mashiane.",UManyama ubavele ngemva Abafana Bes’thende ngomzuzu wokugqibela kwaphela ngabo
"Iinkosi mazibe nesidima esifana nesomzali ebantwaneni bakhe. Zazinjalo iiNkosi zamandulo. Zaye zizintloko nesidima sezizwe esihlanganiswe mntwini omnye.  
IiNkosi azingabo abapolitiki. Ngooyise noonina besizwe. Inkosi iyathethelwa, ayixhaphi magwebu ezingxoxweni zabantu abangengomakhosi.  
Ayifuneki tu into yokuba inkosi igxuphuleke ngomlomo wayo kwiintetho ngentetho zabapolitiki. Ewe, inkosi mayizihoye, izazi kakuhle zonke izinto ezidla abantu.  
Kodwa endekweni naseqongeni labapolitiki mayingangeni, kuba ngokwenza oko ingazibona sele ithetha okanye isenza into engazokuthoba nje esayo isidima kodwa nesabantu bayo, ibone sekubhekiswa kuyo ngokungathi kuthethwa nomntu nje.  
Ndiyazi ke ukuba xa isidima senkosi siza kuba seso sifanele abapolitiki, abantwana begazi nabantu benkosi baza kukhathazeka kukungaxabiseki kwenkosi yabo.  
Ndicebisa ukuba iinkosi mazithethelwe zizithethi nabapolitiki bakomkhulu njengoko kwakunjalo ntlandlolo. Ndakha ndayibona inkosi engenasidima kwaphela, eyaye iyintlekisa nakubakhweli booduladula.  
Loo nkosi yayingumbono okhathazayo kubathandi besizwe. Ndakha ndayibona ikumkani enesidima, enesithozela nesihomo. Ikumkani eyaye isazi ukuba le nto iyikumkani ihleka njani. Ikumkani eyaye iphum’izandla ekwazini ubukhosi nobupolitiki.  
Inkosi eyayibazi abantu bayo ukuba ngabayo nokuba ngabeyiphina imvaba yokholo okanye yopolitiko. Inkosi eyayisenyiselela bonke abantu bayo kwimibele ebhonxileyo.  
Ndithetha ngenabulele yohlanga, uJonguhlanga osewalala, ukumkani wabaThembu, uSabatha Dalindyebo. Ngexesha lale kumkani, eBumbane, komkhulu, abaThembu babezenzela imithetho nemimiselo ukuze izigqibo zabo zibengumthetho wabantu ngokuphuma emlonyeni wale kumkani. Inkundla yaseBumbane yayifana nqwa naleya ka Zanzolo, uKumkani uHintsa xa siyiboniswa nguS.E.K. Mqhayi kwincwadi, Ityala Lamawele.  
Ulawulo lwakhe lwaye lufana ngqo noluya luboniswa nguGqr A.C Jordan xa esibonisa iindlela zokukhokela kwenkosi enamava yamaMpondomise ecebisa inkosana entsha ebukhosini engxamele ukuphucula abantu bayo ngendlela eyayifana nekaManzolwandle, uKumkani uBotha Sigcau nooDaliwonga, uKumkani uKaizer Matanzima babunganelanga kuGqirha MDC de Wet Nel.  
UDe Wet Nel wayefuna uJonguhlanga yena wayeyintandane kuMzantsi Afrika uphela, nasemakhwenkwaneni asezilokishini zeli lizwe. 
 Ubesithi uJonguhlanga nokuba sele bizelwe ePitoli okanye eKapa ngurhulumente, amxelele uDe Wet Nel into enye rhoqo, eyokuba yena uyiKumkani yabaThembu eyenza kuphela into egqitywe nefunwa ngabaThembu.  
Amxelele kananjalo uDe Wet Nel ukuba yonke le nto ayithetha kuye makahambe ayokuyithetha kubaThembu enkundleni eBumbane.  
Lo nto ke yayisenza ukuba zibe bomvu iindlebe ezinkulu zikaDe Wet Nel ngenxa yomsindo, abe yena umyeni kaNoMoscow noNocanada ezolile eyazi into ecaphukisa uDe Wet Nel ukuba kukoyika ukumelana neenyaniso aza kuzixelelwa ngamaxhwangusha namafanankosi akwaNgubengcuka iinto zoJoyi, ooThwalimfene nezooMajija, ooHamington nooLouis. Ndibala ntoni na?  
Mayicace ngokwekati ehlungwini into yokuba ezinkosini kukho ezo zisalawula ngokwemfundiso yamakoloniyali, eza xelelwa ukuba akhonto maziyixelelwe ngabantu nento yokuba umsebenzi wazo kukuxelela abantu into amabayenze.  
IiNkosi azifani kwaye zingasoze zifane. Zikho ezaziyo ukuba zizinkosi ngenxa yabantu, zizizicaka zabanini belizwe njengezo zangamaxesha angaphambili kobukoloniyali ezifuze ooZanzolo, ooMoshoeshoe, ooMaqoma nooMatiwane ababesithi xa bebhekisa ebandla bawuvule umlomo ngokuthi “Zinkosi zam”.  
Yintoni ebanga ukuba kuthi kwakuchazwa inyaniso yokungafani kweenkosi ekuphatheni abantu zisuke iinkosi ngobuninzi zenze intswahla yengxolo yobupolitiki endaweni yokumbuza uMnumzana Motlanthe ukuba uyithetha into ayithethayo nazizathu zithini na. Bubuphi na ubungqina bakhe?  
Asoze uKD Mathanzima afaniswe noSabata Dalindyebo ngumntu onenyani. Asoze uBotha Sigcau afaniswe noVictor Poto Ndamase okanye uDouglas D Ndamase.  
Asoze ufanise uCyprian Bhekuzulu noMangosuthu Buthelezi. Asoze ufanise uLucas Mangope noTidimane Pilane. Nokuba wayengesiso isikhohlakali na uKumkani Zwelidumile Sigcawu, angekhe afaniswe nentandane yabantu “Imbishimbishi, Indishindishi, Ingqingqishi,” uKumkani uVelile Sandile.  
UKumkani uVelile Sandile yena ubekhe amleqe ngomnqayi wakhe umantyi wakwaNdabazabantu uPayiga (Mr Pike) netoliki yakhe uMalcolm Sebe komkhulu eTsholomnqa, esithi ukhusela umhlaba kaSandile.  
Phakathi kwamaphakathi akhe kwakukho amadoda afunde ayityekeza anjengo Prof ZK Mathews nootitshala Sipho Burns-Ncamashe namadoda asezidolophini anjengoo-Inkosi Inkie Hoyi nooPakiso Morolong ekwaligosa eliphambili enkonzweni yaseTopiya.  
Ziinkosi zakuthi ibani nezithethi eziqeqeshiweyo, zipolitikele ulawulo lwenu nabapolitiki besizwe kungenjalo isidima sobukhosi bamaAfrika sakuphela tu ekubeni sele saphungulwa kakhulu ngamakoloniyali ase-Europe.  
Okokugqibela, iinkosi mazikhumbule ukuba ngoku sikwidemokhrasi, urhulumente wabantu owenziwe ngabantu esebenzela abantu.  
Ukuba iinkosi zethu zifuna ubukhosi bazo buhlale buxabisekile njengobuya bamaNgesi kufuneka zenze njengoko enzayo amaNgesi ekugqibeleni, amkela ukuba intando yabantu abamnyama ibeyiyo yodwa elawulayo. Phaya eBhilitane nokuba kungalawula amaKomanisi ngenye imini, soze abe nako ukubuphelisa ubukhosi baseBhilitane. Eli ilizwe liyiRepublic ngenxa yokuthanda kwabantu balo.  
Lo nto ke ithetha ukuba onke amandla olawulo akubantu abalawulwayo qha. Eli asililo ilizwe elonganyelwe yikumkani enye encediswa ziinkosi ezibusa iKumkani leyo njengaseBhilitane eLesotho okanye eSwazini. 
 Ngoko ke, eli lizwe njengeBotswana ukwahluka kwiSwaziland neLesotho aliyiyo imonarchy. Apha akunakubakho uKumkani omnye omandla akuye.  
Umntu ngamnye apha ubopheleleke ekuhlonipheni nasekuthobeleni iofisi yesizwe ebizwa ngokuba siState. Lo nto ke yenzeke ngokunyanzelwa sisimo selizwe kwiinkalo zonke zentlalo.  
Edabini lenkululeko le siyixhamlayo namhlanje zazikho iinkosi.",Isankxwe seenkosi ngoMotlanthe nangoMhlaba
"Ndikhathazwa yinkampani esiyisebenzelayo inxiba iyunifom yakwaFidelity kuthwa ngu-Ubuntu eMonti. Xa kungena imali ayichazi ukuba isuka phi na kuba ayiyivezi inkampani esuka kuyo. Enye into imali esasivumelene ngayo ayiyo le bayifakayo, ngoko ingxaki ilapha ekubeni siyachaneka. Komnye ingena ininzi, komnye ingene incinci kodwa siphangela ngokufanayo. Sicela nisiyele kwaLabour siyanicela. Nokusicelela ukuba basiyele kwaFidelity ayeke ukwenza ubuqhophololo aphelise le nto kaBuntu kuba asiyazi ivela phi. Sicela ipheliswe nyaa le nto kaBuntu siyanicela, siyaxhaphazeka thina.- Umsebenzi, eMonti 
– Umsebenzi, eMonti",Iyasibhanxa iUbuntu!
"Luxakwe lilindle olunkcenkceza emva kwendlu yalo usapho lwakwaNobebe noluhlala kwindawo yasePosini ePort Alfred. 
UKhangelwa Nobebe oneminyaka engamashumi amahlanu anesixhenxe (57) ubudala uvakalise ukuba yena nosapho lwakhe yinto abayiphefumla yonke imihla nanjengoko ilindle lijikeleze indlu yalo. 
Ngasentla kwendlu yolu sapho kukhona indawo ephuma ilindle nethi ikhuphele yonke into kubo. Asiyiyo yodwa nanjengoko ikhona enye kufutshane nale ndlu nalapho kuvakele ukuba abantu abaphangela kumasipala iNdlambe walapha bafika bayivula le ndawo ze bayishiya injalo. 
UKhangelwa uveze ukuba yintlungu le bahlala phantsi kwayo, kwaye kudala bemthembisa ukuba bazakuyilungisa, kodwa ayide yenzeke lo nto. 
“Asikwazi nokuphuma apha xa sele kumnyama kuba kaloku ilindle ligcwele indawo yonke,” utshilo uKhangelwa. 
Ekwaveza ukuba ivumba lelindle abaliphefumlayo liyabagulisa ingakumbi abantwana nanjengoko behlala begubhukile emzimbeni.  
Enye yeendawo kwezi ziphuma ilindle kuvakele ukuba sele inonyaka nangaphezulu ilolu hlobo. 
Isithethi sakwamasipala walapha eNdlambe uKhululekile Mbolekwa ebuzwa ngelindle elijikeleze le ndlu uthe: “Sizakuthumela abasebenzi bethu ngokukhawuleza ukuba bayolungisa le ngxaki.”",Baphefumla ilindle umhla nezolo
"Umqeqeshi weKaizer Chiefs, uSteve Komphela, umkhusele umdlali wakhe osaqingqayo emva kokubethwa kweqela lakhe ngo’3-2 izolo. Amakhosi aphise ngomdlalo kwiCape Town City ebusuku izolo, eCape Town Stadium, emva kokuphosa amathuba amaninzi kwisigaba sesibini somdlalo. Kuye kwanyanzeleka ukuba kungene umqheliswa izolo, uBruce Bvuma, ngenxa yokonzakala koonozinti abadlala beChiefs.  
UBrilliant Khuzwayo wonzakala kwiiveki ezimbalwa ezidlulileyo logama yena u-Itumeleng Khune onzakele ngethuba iChiefs idlala neSuperSport United kumdlalo weNedbank Cup kwiveki ephelileyo. UBvuma, 21, ngunozinti onyuselwe kutshanje yiChiefs emva kokudlala kakuhle kwimidlalo yeMultiChoice Diski Challenge kwisizini ephelileyo. Ukufakwa kwamagowuli kuye akothusanga ngoba ibingumdlalo wakhe wokuqala kwiPSL futhi bekukho uxinizelelo kakhulu kwiqela lilonke. UKomphela umncomile lo nozinti watsho esithi umdlalo wakhe awukudanga kulowo ulindelekileyo kumdlali weChiefs. 
Ephawula ngomdlalo weqela lakhe, uKomphela uthe bekufanele ukuba liwuphumelele iqela lakhe umdlalo izolo.  
“Alwile amaqela omabini. Ndicinga ukuba kwisiqingatha sokuqala somdlalo sibayekile (abadlali beCape Town City) badlala umdlalo wabo obalekayo – eyona nto bayingozi kakhulu kuyo. Awukwazi ukwenza into enjalo kubo. Ukudlala ibhola embindini webala ibe licebo lethu lokubatheza amandla. Yiyo lo nto isigaba sesibini siye satshintsha. Umdlalo wona ubumhle kakhulu – kodwa andiqondi ukuba ngumdlalo ebekumeluba sibethiwe kuwo. Ebemaninzi amathuba esiwafumeneyo. Iziphumo ezinje zonwabisa umlandeli ongenguye oweChiefs, kwabethu oku sikwenzileyo bekunganelanga,” utshilo uKomphela emva komdlalo. 
Usaqhuba umdlalo kwisiqingatha sesibini, uSteve Komphela, kunyanzeleka ayokunxiba enye ibhulukhwe emva kokukrazuka kwaleyo ebeyinxibile. “Ezi zinto ziyenzeka ebholeni, mna ndibenethamsanqa ngoba ndiphatha iibhulukhwe ezimbini umthetho wam. Enye iye yakrazuka, kwanyanzeleka ndinxibe enye,” utshilo uKomphela.",UKomphela umkhusele unozinti weChiefs!
"Ukupheliswa kwentsholongwane kagawulayo njengesigrogriso kuluntu kubekwe esweni. 
Esi simemelelo sosekela-mongameli weli uCyril Ramaphosa ekubeni ilizwe libambisane ekulweni nentsholongwane kagawulayo kanye ngolusuku lokuqwalasela usuku lwehlabathi lwesisifo (World Aids Day) namhlanje.  
URamaphosa uthethe wenjenje: “Njengokuba sizakukhumbula umhla wehlabathi kagawulayo (World Aids Day), sikhuthazekile ngamanyathelo athatyathwa ngabemi boMzantsi Afrika nkalo zonke zobomi iminyaka emininzi, ekuzameni isizukulwana esikhululekileyo kugawulayo.”  
“Sinenkqubo yonyango lukagawulayo exananazileyo elizweni, ngaphaya kwezigidi ezintathu zabantu bethu bafumana unyango lwee-antiretrovirals (ARVs). Abantu baphila ithuba elide kwaye bambalwa ababulawa ngugawulayo nesifo sephepha.”Ixesha lokudla ubomi nalo lonyukile ukusuka kumashumi amahlanu anesithathu ngonyaka ka2006 ukuya kwi-62 yeminyaka ngonyaka ka2013, ngelixa izinga lokusulelwa komntwana ngunina kuqhubekeka nokwehla. 
“Oku kwenziwe kwaphumelela ngenxa yokusebenza kunye nobambiswano ukucel’umngeni,” uthethe watsho uRamaphosa. 
Umxholo walo nyaka we-World Aids Day uthi “Rise, Act, Protect”. 
“Sikwenze into yokuqala ukukhuseleka, ukusuka emagumbini okufundela ukuya kumabala ezemidlalo, ukusuka kwimizi mveliso ukuya kumakhaya wethu, ukusuka kumagumbi wethu wokulala ukuya kumagumbi okusebenzela, nakuzo zonke iikona esihlala kuzo. 
“Kufuneka sisasaze izwi lokuzikhusela, sikhuthaze bonke abemi boMzantsi Afrika abazibandakanya kwezesondo ukuba basebenzise izikhuseli. Masikhuthaze abantu ukuba bavavanyele iHIV kunye neTB,” utshilo uRamaphosa. 
Uthe ilizwe maliqhubekeke nokulwa ukucalulwa kwabo baphila nale ntsholongwane, kudalwe umoya apho wonke ubani eziva ekhuselekile, abenako ukuzivavanya ngokunjalo afumane unyango. 
Ukanti abakwa-Unicef bathi ukususela kunyaka 2000, phantse ibezizigidi ezikwi-1.3 abo basandul’ukusuleleka phakathi kwabo kukho abantwana, kubonise ukwehla ngenxa yothintelo losuleleko lomntwana okusuka kumama onentsholongwane kagawulayo. 
Noxa kunjalo, i-Unicef iqaphele ukuba inani lokubhubha kwabo bafikisayo ngenxa kagawulayo liphinda-phinde kathathu kule minyaka ilishumi elinesihlanu eyadlulayo , ngolosuleleko olubalelwa kumashumi amabini nesithandathu rhoqo ngeyure kwabo baphakathi kweminyaka elishumi elinesihlanu ukuya kwishumi elinesithoba.",UMzantsi Afrika uyaphumelela kwidabi likagawulayo – Ramaphosa
"Mzi kaNtu, mzi kaXhosa, lusapho lukaMalangana, lusapho lukaNkosiyamntu, kuni baMbo nakuni maXesibe, kuni maMpondo kaMhlontlo nakuni maMpondomise kaSibiside, kuni miDushane kaNdlambe nakuni miDange kaTshiwo, kuni maNgqika akwaSotase nakuni maGqunukhwebe, baThembu bakaNgangelizwe nani maMolo, maBomvana kaGambushe nani maBhaca, maHlubi kaBhungane nani baNtlangwini, nditsho kuni maGcaleka nakuni maRharhabe kaPhalo, kule nyanga yoMsintsi, inyanga yamagugu namafa ethu, kwakuthi ukuze kulunge, intobeko nembeko kwizisele zeenyathi kutshilwe ngazo.  
Ukuphalala kwethu nokuphila kwethu, kuxhomekeke kwintobeko yethu kubazali bethu, kwimbeko yethu kwimilowo nakookhokho bethu. Masisabele kubo ke ngokuzinza kwethu, ngemveli yethu, amagugu ethu kwanamafa ethu, kuba kakade amazwi abo bengabantu abakhulu nje, awanakuze adliwe mpuku! 
Nindiva ndibongoza, ndinqula ndicenga kangaka nje, ndenziwa yingqumbo ngaphakathi emphefumlweni, ndenziwa kukubindeka ngaphakathi emxhelweni, ndenziwa kukubukela kwethu kuzika enye yeenqanawa zethemba lomntu ontsundu kwicandelo lombangazwe kweli loMzantsi Afrika. Le nqanawa yethemba ndithetha ngayo kaloku yile siyazi sonke kwezombangazwe nakwezopolitiko, nguKhongolose.  
UKhongolose woomama noomakhulu bethu, uKhongolose wootata noobawomkhulu bethu, uKhongolose wemilowo nezinyanya zendlu entsundu! Bambi kubantu endikhe ndafuthelana nabo, sidlana iindlebe phofu ngokufeda nokusilela kwamva nje kukaKhongolose wookhokho bethu ekugqameni njengombutho wezopolitiko ongenantanga eMzantsi Afrika, bavakalise ukuba ukuzinza nokubhanga kukaKhongoloze kuxhomekeke ekubazeni kwesigqeba sakhe iindlebe, asabele amazwi eenkonde neenkondekazi ezikholose ngalo mbutho.  
Bambi kwaba bantu bayithethe phandle into yokuba bathe basakuqaphela ukuba uKhongolose uyacezela kwindlela eyayihanjwa neyayibhedeshwa ngamanina angaphambili kwaneenkonde zamhla mnene, bakhetha ukuhlala emakhaya bangayi kuvota endaweni yokuvotela imibutho engenambali inokoyanyaniswa nabantu abadala, abantu abalele ukuthula! 
Kwincoko yam nala mathandazwe angamafa-nankosi kwanoofayayo abayithanda ngokungazenzisiyo inkqubo nemveli kaKhongolose, kuchongwe kwaze kwacatshulwa iintetho zabantu abadala ezazilumkisa malunga nokuphuma emzileni owaziwayo kukaKhongolose. Kuyacaca ukuba xa la mazwi eziyalo ebengakhange abethwe ngoyaba kwangaphambili, uKhongolose ngesatshotshela entla nangoku kweli lizwe.  
Ndivumele mlisela nomthinjana wakowethu, ndabelane nawe ndikukhumbuze ngezi ziyalo zamaqhaji namaqhajikazi amthanda egazini uKhongolose, ziyalo ezo zazisekelezelwe ekulumkiseni nasekwakheni umbutho lo wabantu, ukuze uzikise ukucinga, ulungise apho ugqwidiza khona, ukuze iwonga lawo nobungangamsha bawo buhlale buluqilima. 
Mve uBhishophu omkhulu, ubawo uDesmond Tutu xa eyala kumnyaka ka-2011 ngelithi, “Lumkani, ndiyanilumkisa rhulumente weANC. Hlabani nikhangele! Ndinicela ngentliziyo enothando ukuba niwuhloniphe umgaqo-siseko.  
Ngolu hlobo niqhuba ngalo lokurhwaphiliza, wena mongameli norhulumente wakho, animelanga mna, koko nina nimele iimfuno ezizezenu. Mandinilumkise ke kwangolwaa hlobo ndandilumkise ngalo urhulumente wengcinezelo, nditsho ndisithi: ngenye imini, sakuthandaza sithandazele ukubhanga korhulumente weANC, kuba iintshukumo zenu zamva nje, azihambelani noku sasikulwela.”  
Ukuba ukungaphumeleli kukaKhongolose kunyulo lwakutsha nje kunento yokwenza nokungathobeli amazwi kaBhishophu owanikezela ngobomi bakhe, nobosapho lwakhe esilwela inkululeko yabemi beli lizwe, elam lithi asikashiywa lixesha, isigqeba sikaKhongolose masiphakame siye kungxengxeza, sicele imithandazo kuBhishophu nakubanye abaninzi, mhlawumbi kungaqal`ukulunga. 
Ukhalile nomama wesizwe, umama uWinnie Madikizela Mandela ngomhla wama-24 kuApreli ka-2015 esithi, “Ndikhe ndalumkisa kwiziphatha-mandla zikaKhongolose phambi kokungena kukamongameli uZuma ezihlangwini zikamongameli uMbeki, ukuba xa umbutho uvumela ukukhuphisana phakathi kwezi nkokheli zimbini, oku kuza kuba ngunozala weyantlukwano, ukudodobala nokuba buthathaka embuthweni.” Ngelishwa ke, nalawo amazwi angena kwindlebe yasekunene, aphuma kweyasekhohlo, kuba xa kunamhlanje, umbutho wookhokho bethu, nanku ubhulelwa amasaka yimibutho esakhulayo, kunjalo nje uthwaxelwa nakwiindawo owawungenantanga kuzo. 
Mawethu, nkqu nale mikhwazo yokucelwa kukamongameli ukuba abeke phantsi iintambo asinto intsha, inkonde ekwanguvimba wolwazi, ubawo uAhmed Kathrada, ukhe wakugunyazisa oku ngomhla wama-31 kuMatshi ka-2016, mhla wathetha phandle esithi, “Ngenxa yokuhla kokuthenjwa kwakho ngabantu abakonyuleliyo mongameli wam, nam ngolu suku ndiyakucela mongameli wam ukuba usabele ubizo lwabantu bakho, uhle esihlalweni.” 
Kuthi kwakuba nje ndikhumbule amazwi okuyala isizwe abhalwe ngubawo uWT Soci, kula ncwadi ihlelwe ngunjingalwazi uMtuze ithi Ugadla (1976). 
Aba babhali bayala isizwe ngelithi akukonakali nto, lisekho ithuba lokulungisa nakuwe Khongolose, ingakumbi xa iziyalo zabanamava nizithobela, batsho besithi: 
“Zenithambe njengemizi 
Ukuze uqine lo mzi, 
Niwuzeke kad`umsindo, 
Niqine ningalwi 
Kub`ukulwa kunobubi. 
Nihlalisane kakuhle, 
Yonk`ingqumbo niyilahle, 
Ubuntsalu norhwaphilizo ziphele, 
Kwanga konke oku kuthi kanti kuvakele, 
Kwendele kwemiselwe, 
Kutsho kuqal`ukulunga!”",Ilizwi lomnt`omkhulu alidliwa mpuku!
"NgoLwesihlanu onke amehlo aza kube ethe ntsho kwitumente yeAfrika (2019 Africa Cup of Nations). Umdlalo wokugabula izigcawu uza kube uphakathi kweYiphutha neZimbabwe.  
Kodwa umdla wabantu baseMzantsi Afrika ukwelabo elibuyela kwiAfcon emva kokuphoswa yegqithileyo. 
 IBafana Bafana iza kuvan’amandla neIvory Coast emdlalweni kaGroup D emalanga ngoMvulo (16:30) eAl-Salam Stadium.  
Umqeqeshi weBafana, uStuart Baxter nabadlali bakhe, baphantsi koxinizelelo emva kokuphoswa kwabo kwiitumente zezizwe ezibalulekileyo.  
Nakubeni bethelekiswe namazwe angoompondozihlanjiwe ebholeni yeAfrika, kodwa ukuphuma kwangoko kwiAfcon, iya kuba yinto embi kakhulu. 
Nangani kunzima ukuqiniseka ngomgama ongahanjwa nguMzantsi Afrika,  kodwa kunyanzelekile uzabalaze kwaye noStuart Baxter wabathembisa ngelithi iqela lakhe lingaya kumanqam kwiAfcon yalo nyaka.  
Wayithetha lo nto emva komsitho ekwakuthelekiswa kuwo amazwe aza kudlala kwiAfcon ekuqaleni kwalo nyaka. Lifikile ixesha lokuba iBafana Bafana ibuyise ubunganga bayo kwibhola yeAfrika ngokuthi izibonakalise ngokubetha iNamibia, iMorocco neIvory Coast.  
“Sithelekiswe namazwe omeleleyo kodwa siyayivuyela lo nto ngoba sinento yokungaqhubi kakuhle xa sithelekiswe namazwe amancinane.  
Noxa singazukhwaza kodwa ndingatsho ndithi: asizukukhapha abahambayo kuGroup D,” watsho uBaxter. 
Akukho midlalo engako yokuzilungiselela edlalwe yiBafana, kodwa umqeqeshi uthe umdlalo wokuqala uza kufika iqela lakhe liwulungele ngokupheleleyo. UMzantsi Afrika udlale ntanganye neGhana emdlalweni wokucweya obuseDubai Police Academy kwiveki ephelileyo.  
UBaxter uye walahlula langamaqela amabini iqela lakhe ngelizama ukuvavanya bonke abadlali bakhe bedlala nelizwe elinamandla.  
Nangona kukho amazwe asemgangathweni ophezulu aquka iNigeria, iGhana, iMorocco namanye kodwa lifikile ixesha lokuba iBafana ilwe ize nendebe ekhaya.  
UMzantsi uza kubeka ithemba lawo kuPercy Tau, uThulani Hlatshwayo noLebo Mothiba. 
Iqela lesizwe: 
Oonozinti: Darren Keet, Ronwen Williams, Bruce Bvuma 
Abadlali basemvA: Daniel Cardoso, Ramahlwe Mphahlele, Thulani Hlatshwayo, Innocent Maela, S’fiso Hlanti, Buhleyeza Mkhwanazi, Thamsanqa Mkhize. 
Abasesiswini: Bongani Zungu, Dean Furman, Kamohelo Mokotjo, Tiyani Mabunda, Thulani Serero, Thembinkosi Lorch, Themba Zwane, Hlompho Kekana 
Iifolosi: Lebo Mothiba, Percy Tau, Lars Veldwuk, Lebogang Maboe, Sibusiso Vilakazi",IBafana mayize nendebe ekhaya!
"Njengokuba isizini ye-Absa Premier Soccer League isongwa, ilelo nelo iqela lizama ukuqokelela amanqaku kangangoko. IMamelodi Sundowns, ehleli phezulu kwiPSL, iphinde yazibonakalisa namhlanje ukuba ngokwenene iyayifuna indebe ngokubetha iBaroka FC ngo’2-1 kumdlalo obutak’iintlantsi ePeter Mokaba Stadium emalanga. Ngoku iqela likaPitso Mosimane livule umsantsa wamanqaku amane phezulu. ISundowns ishiya i-Orlando Pirates ehleli kwindawo yesibini – kodwa engadlalanga kule mpelaveki, ngamanqaku amane. Umdlalo ubumhle kakhulu futhi iBaroka iphantse yayothusa iDowns kwisiqingatha sokuqala. 
Amava aqokelelwe ngabadlali beMamelodi Sundowns ekutyhutyhatyhutyheni kwabo kwizwekazi le-Afrika abonakele kwaye asebenzile kumdlalo obunzima ePolokwane namhlanje. Ukuzimisela nokunxanelwa impumelelo yenye yezinto ezithe zanceda iDowns kumdlalo wanamhlanje. ULucky Nguzana ubhakuzelise umnatha kumzuzu wamashumi amabini ananye umdlalo uqalile emva kokuba abadlali beDowns boyiswe kukuchitha ibhola ebisuka ekoneni. UKhama Billiat, uPercy Tau, uGaton Sirino noSibusiso Vilakazi bahlanganise iibhola kubonakala ukuba bafuna igowuli lokulinganisa phambi kokuya ekhefini. Yenzekile lo nto emva kokuba umdlali wasemva, uWayne Arendse, evalele emnatheni ibhola ethe gqi ngasekoneni ekunene. 
Amakhwenkwe kaMosimane aphakamise umdlalo wawo kwisigaba sesibini somdlalo ekwakhangela indlela yokufumana igowuli lesibini. Emva kokuhxathisa ixesha elide ihlaselwa macala onke iBaroka – uTau ude wagqobhoza kumzuzu wamashumi asixhenxe ananye. Emva kwegowuli lokugqibela emdlalweni, iSundowns iqinisekise ukuba iyavala emva nakubeni abadlali beBaroka FC bebezama ukufumana indlela yokufaka igowuli lokulinganisa. Emva kwamashumi amabini anesihlanu emidlalo, ngoku iDowns inethuba elihle lokuzuza indebe yePSL kwakhona ebithathwe yiBidvest Wits kwisizini ka-2016/17. 
Baroka FC: Dlamini, Kgoetyane, Banda, Madubanya, Mohwatseleng, Chawaphiwa (Ngalande 13’), Mothupa, Mdantsane (Sodi 78’), Sidumo (Matloga 63’), Kgaswane, Nguzana. 
Amalalela: Vries, Matloga, Mosele, Ngalande, Mapheto, Sodi, Mabotja. 
Mamelodi Sundowns: Onyango, Morena, Arendse, Nascimento, Langerman, Billiat (Brockie 85’), Madunda, Kekana, Sirino (Manyisa 75’), Vilakazi (Zwane 73’), Tau. 
Amalalela: Mweene, Madisha, Zwane, Lebese, Zulu, Brockie, Manyisa.",Ivule umsantsa wamanqaku amane phezulu iDowns!
"Ingqokelela yemibongo kaLungisile Goodwell Mselana kwincwadi yakhe ethi “Izenjana” ibonisa ngaphandle kwamathandabuzo ukuba uyimbongi yosiba ngenene.  
Imbongi ngumntu odalwe ukuba axhobise, alumnkise, afundise ekwasisisele senyathi ukuze imbali nolwazi lesizwe lungalahleki iimbongi zikhona.  
Le ncwadi imumethe imibongo ezivelela phantse zonke iinkalo zentlalo ngee njongo zokuba abantu baxhamle okuthile xa begqiba kufunda le ncwadi. Le mibongo ithetha ngeemeko zentlalo kule mibongo uMselana uyayala, uyakhuthaza, uyalumnkisa lo gama eminye ithetha ngendalo eminye ithetha ngemicimbi yenkolo.  
Kumbongo wakhe othi “Ikratshi” uyichaza ikratshi athi: 
Ngumdints’onetyheneba 
Nguval’indlela yamazulu 
Ngumthobi othob’izidima zamanene namanenekazi 
Ikratshi lizal’impakamo engenasizathu 
Umbongo othi “Umona” nalo uthi “Umsindo” bubungqina bokuba indlela abhala ngayo lo mbhali ngenene yileyo ijoliswe ukuguqula iimpilo zabantu, kuba abantu bangamaxhoba omsindo nomona imihla ngemihla.  
Ungamva xa ebhodla kumbongo wakhe othi “Umkhohlisi” unabisa apha ngamandla iimvakalelo zakhe malunga nobuxoki obusetyenziswa ngabo bathi bakhohlise abantu entlalweni. 
Umselana uthi ubhale incwadi yakhe yokuqala emva kwexesha elide enyamezele iqanda litshisa ngaphakathi lisithi makabhale. 
”Kudala, le nto ikum, qha ndingayazi ukuba mandithini ngayo, ndingazazi nokuba ndingumbhali ingakumbi ngexesha lemidlalo yamakhwenkwe ekwaluseni,”utshilo uMselana. Uthi ukhuthazwe ngunjingalwazi uPeter Tshobisa Mtuze ukuba azibone ebhala eyakhe incwadi. “Ngoyena mbhali ebendisithi xa ndifunda imibhalo yakhe ndizibone ndikwenye imeko, ndizithanda kakhulu iincwadi zikaMtuze zisandikhuthaza nanamhlanje oku,”ucacise watsho uMselana. 
Lo mbhali uneenjongo ezibanzi ngokubhala kwakhe ngolwimi lesiXhosa. “Ndijonge ukubhala incwadi yamabali amafutshane ukusukela ngoku, kuba zinqabile iincwadi zamabali amafutshane kula maxesha,”uthethe watsho uMselana. Uthi akananjongo zokuphinda ayeke ukubhala ingakumbi ngolwimi lesiXhosa.  
Liyakhula inani labantu abatsha ababonisa umdla wabo kulwimi lesiXhosa ngokulibhala, ukulifunda nokwenza izifundo eziphezulu ngolu lwimi.  
Kutshanje, ngoogqirha abathandathu abangamanenekazi abathe bathweswa izidanga zobugqirha kulwimi lesiXhosa kwiyunivesithi yaseNelson Mandela Metropolitan Univesirty. Ethetha nephephandaba I’solezwe ekuqaleni kwale nyanga unjingalwazi uP. T, Mtuze uthi abantu abatsha mabanikwe ithuba kwiinkqubo zokuphuhlisa ulwimi lesiXhosa.” 
Ukuze bakwazi ukuthatha inxaxheba kwisiXhosa kufuneka ukuba kubuzwe kubo ukuba bafuna kwenziwe ntoni ukuphuhlisa ulwimi lesiXhosa, singenzi le nto sicinga ukuba bayayithanda kube kungenjalo,” watsho uMtuze. Umbhali wale ncwadi uLungisile Mselana yinzalelwane yaseZihlahleni eDebe Nek eQonce.",Uhlalutyo lwengqokelela yemibongo kwincwadi ethi Izenjana
"IBUTHO lamapolisa aphanda ngamatyala anobuzaza kule veki libambe lavalela uceba weANC kwaWadi 20 eNelson Mandela Bay uBongo Brian Nombiba emva kwezityholo zobuqhetseba nobuqhophololo obubandakanya ukutyiwa kwemali KwaZakhele. 
Iingxelo zithi lo kaNombiba, phaya ngonyaka ka2014, wancedisa umbutho ongenanto yakwenza norhulumente (NGO) waKwaZakhele ukuba afumane inkxaso-mali kumasipala iNelson Mandela Bay. 
Isithethi sooKhetshe (Hawks) uKapteni Anelisa Feni uthi emva kokuba lo mbutho uyifumene inkxaso-mali kwamasipala, uNombiba waye wafuna ukwabelwa inxalenye yale mali.  
UFeni akadizanga ukuba yimalini le ibhunyulwe ngulo kaNombiba. 
“UNombiba uye wakhululwa ngesilumkiso emva kokuvela kwinkundla yamatyala obuqhetseba nobuqhophololo yaseBhayi. Umrhanelwa lo uzakuphinda avele ngomhla wamashumi amabini anesithandathu kwinyanga yoMqungu,” utshilo uFeni.",Uceba waseBhayi ubanjwe ngamapolisa
"Iqela lebhola ekhatywayo laseMpuma Koloni elidlala kwiPSL, iChippa United, lifuna ukuyinikela umva idolophi yaseBhayi emva kweminyaka emithandathu yonke. Oku kungqinwe yiChippa kwingxelo ebhaliweyo ekutshwe izolo kumakhosi onxibelelwano emva kwengxelo ephume kwiphephandaba lemihlangemihla. UMnu. Siviwe Mpengesi, ekhokela iqela lakhe, wagaleleka eBhayi ngonyaka ka-2014 esuka eKapa kwiphondo laseNtshona Koloni. Ekufikeni kwayo iChippa, yamkelwa ngumasipala ombaxa iNelson Mandela Bay Metro – enesivumelwano naye seminyaka esibhozo yonke. Emva kwengxelo ethe iChippa ifuna ukuya eMonti phantsi komasipala waseBuffalo City Metro, izolo abaphathi bayo baye bakhupha ingxelo ecacisa isicwangciso sabo. “IChippa United ifuna ukucacisa ingxelo emalunga nokufudukela kwayo eMonti. Wonke umntu uyazi okokuba iNelson Mandela Bay Stadium iye yenziwa isibhedlele sokugcina abantu abanekhorona ukusukela eKwindla kulo nyaka ingazange yaziswe,” itshilo ingxelo yeChippa. 
“Isigqibo sokusetyenziswa kweNelson Mandela Bay Stadium ngurhulumente kuye kwawenza nzima kakhulu amalungiselelo wethu wemidlalo yePSL njengokuba ibikhe yanqunyanyiswa. Lo nto iye yasisokolisa njengokuba bekufuneka amalungiselelo wethu ehambelane ngqo nemiqathango yempilo ebibekwe ngurhulumente. Iqela ngalinye kufuneka libe namabala amabini eliwabhalisa kwiPSL phambi kokuqala kwesizini ka-2020/21. Abaphathi beqela basaxoxa nabachaphazelekayo ngomba wokuya kwalo eMonti naphakade,” itshilo ingxelo ekutshwe yiChippa izolo. Umasipala ngeke avume – kodwa kwakucaca emva kwentlanganiso kwiveki ezayo. Ukufudukela kweChippa kwindawo yaseMonti yinto eyakwamkelwa ngovuyo ngabalandeli bebhola ngoba yeyona ndawo efumana kuyo inkxaso kakhulu. Kungokunje iChippa ilungiselela ukuqubisana neStellenbosch emdlalweni we-Absa Premiership ekulindeleke ube nzima kakhulu emalanga ngomso. Emva kokubetha iBaroka kwiveki ephelileyo – iChippa iya emdlalweni ikhuthazekile kakhulu.","IChippa United ifun’ ukushiya iBhayi, ize eMonti"
"Sele iyiminyaka emihlanu abahlali belokishi yaseCumakala belindele ukugqitywa kwezindlu abathi bazakhelwa ngumasipala ukusukela ngonyaka ka2013. UNombulelo Plaatjie ufike ngonyaka ka1973 kwindlu eyayilikhaya lakhe kule lokishi nesele isoyisakala ngenxa yokuguga.  
“Ezi zindlu zazakhiwe ngodaka kudala ukufika kwethu apha, umasipala waseAmahlathi wafika esixelela ukuba kuza kwakhiwa izindlu ezintsha, basika esi siseko usibonayo, oko silindile ukusukela ngo2013,” uthethe watsho uPlaatjie. 
 Olu sapho luhlala kwindlu enethayo xa kusina imvula, indonga ziqhekekile zingenisa umoya mhla kungena umoya.  
UNomatile Nkono lelinye lamaxhoba ale meko ekukudala elindele ukugqitywa kwendlu yakhe eyaqalwa ukwenziwa kwesiseko sayo ngonyaka ka2013. 
 “Sinyanzeleka ukuba sikhongozele amanzi ngezitya xa kunetha imvula kwezi zindlu, zindala, iindonga zazo ziyoyisakala, asiyazi ukuba kutheni zingagqitywa ukwakhiwa ezi bekuthwe ziyakhiwa,” ekhathazekile utshilo uNkono. Ezi zindlu zikwawadi 14 kwilokishi yakwaMlungisi eCumakala. 
USinazo Kilana uhlala kwikhaya elinabantu abathandathu elinegumbi elinye lokulala, indlu iyanetha xa kukho imvula.  
“Xa kunetha imvula asilali sikhupha amanzi, sibeka izitya, zigcwale sithuthe amanzi kude kube kusasa, sicela ukuba zide zakhiwe ezi zindlu,” ucacise watsho uKilana.  
Zininzi izindlu ezingagqitywayo ukwakhiwa eMpuma Koloni ngenxa yezizathu ezingacacanga eziquka ukuphela kwemali nokuduka kwenkampani ezakha ezi zindlu. 
Uceba wale ndawo uPhakamile Noxeke akaqinisekanga ngenani lezi zindlu zingade zigqitywe ukwakhiwa kule ndawo, akalazi ixabiso lendlu enye.  
“Andilazi inani lazo okwangoku, kodwa isebe lokuhlaliswa koluntu eMpuma Koloni lasixelela ukuba kuphele imali yokwakhiwa kwazo,” ucacise watsho uNoxeke.  
Lo kaNoxeke uthi nangona kunjalo kukho uthethwano oluqhubekayo phakathi kukamasipala nesebe lokuhlaliswa koluntu eMpuma Koloni.  
Othethe egameni leSebe lokuHlaliswa koLuntu eMpuma Koloni uLwandile Sicwetsha, uthi kuninzi okungaqhelekanga kule ngxaki yaseCumakala.  
“Sicela ukunikwa ixesha elaneleyo ukuze senze uphando lwethu ngale meko, singanika impendulo ezeleyo kamva xa sele sifumene ulwazi olubanzi,” kutsho uSicwetsha. 
Isithethi somasipala waseAmahlathi, uAnathi Nyoka, akaphendulanga kwimibuzo esimthumelele yona malunga nale ngxaki.",Ngubani otye imali yezindlu eCumakala?
"Amakhosi amkele umdlali omtsha kraca izolo eNaturena. Emva kwexesha elide kusithiwa kukho umdlali ozayo, iKaizer Chiefs ide yambhengeza u-Anthony Akumu njengomdlali wayo ngokusesikweni. Njengokuba iChiefs ihleli enkcochoyini yePSL, ngokutyikitya umdlali ofana no-Akumu, kubonakala ngathi izama ukongeza amandla njengokuba isizini ingene kwisigaba sayo sesibini. Iingxelo zamajelo eendaba zithi u-Anthony Akumu, 27, ebesesincwadini zeZESCO United yaseZambia – kodwa uye akasivuselela isivumelwano sakhe sengqesho kuba esiza kwiChiefs, eMzantsi Afrika. “Samkela iGlamour Boy kusapho lethu, Makhosi,” itshilo ingxelo ekhutshwe yiChiefs kwikhasi lonxibelelwano, uTwitter, emini izolo. 
Ngokokutsho kweChiefs, u-Akumu utyikitye isivumelwano sengqesho seminyaka emithathu yonke. Kuza kufuneka asebenze ngokuzimisela u-Akumu ngoba iChiefs ikhulule uJames Kotei engakhange adlale nakanye emva kokoyiswa kukukhuphisana nabadlali abafana noWillard Katsande, uKearyn Baccus noGeorge Maluleka esiswini. Amaqela awadlaleleyo u-Akumu aquka iGor Mahia yaseKenya, iAl Khartoum yaseSudan neZESCO yasebumelwaneni. Ngethuba iKaizer Chiefs ibhiyozela amashumi amahlanu eminyaka yokusekwa kwayo kwiveki ephelileyo, usihlalo wayo uKaizer Motaung, uthembise ngokuthenga umdlali osemgangathweni ophezulu. Akukacaci nokuba bakhona na abanye abadlali abaza kuthengwa eNaturena. Amakhosi sele ebolekise ngoMahlasela kwiPolokwane City, kanti yena uLorenzo Gordinho uthengiswe kwiBidvest Wits.",Amakhosi atyikitye umdlali waseKenya – simahla!
"AmaChizama la ngamaCethe, akuqinisekwanga nokuba asuka kumaLawu okanye kubaThwa na.  
OoChizama aba kuthiwa xa kubaliswa ngemvelaphi yabo ngabantu abadalelwa phantsi kweentaba, amatye, imiwonyo nemiwewe apho babenze amakhaya abo endalo. Esi siduko sithi ‘Chizama’ sizekeliswe kumthi othile owawulichiza elalenziwe ngomthi othile obalulekileyo noxatyisiweyo sesi sizwe samaLawu. Lo mthi uyafana nesiThixo sawo ngokubaluleka kwawo kwaba bantu bakwaChizama. 
Aba ke ngoo: Cethe, Mlowa, Ncenceza, Ncoko, Ngwandi, Bhurhuma, Jala, Ntsimbini, ngabantu abadl’inyama ekrwada, bayafukutha xa besity’ inyama abo bantu! Ngabantu abadalelwa phantsi kweentaba emiqolombeni, ngamahomba abo bantu, bathi xa bethetha neentombi: “Ntombazana ndibulongwerha, ndiluhlaza ndityubululu, sinda ngam ngoku ndingekomi!” 
Umzi wamaChizama ngomnye wemizi ethe yabangoovulindlela kwicala lemfundo. Xa sibalisa ngalo mzi wamaChizama sihlala sikhumbula uMnu. Isaac Wawuchope Citashe enye yamadoda aseKoloni awayesaziwa kakhulu nawakhulela kwiimpembelelo zomfundisi wodumo lwaseLovedale uMfu. Gqirha James Stewart owayenguMphathi-Sinala eDikeni ngalo maxesha. UIsaac William Wawuchophe Citashe wazalelwa etinarha ngowe-1876, waze wafunda eLovedale eDikeni wayengumfundisi wamajoni awathi atshona nenqanawa iMendi ngowe-1917, nalapho naye wathi wasweleka khona. 
UMqhayi, S.E.K. kwincwadi ethi, “Abantu beSizwe) ehlelwe nguJeff Opland, umchaza ngolu hlobo uMnu. Isaac Wawuchophe Citashe: “Awona magama akowabo nguCithashe noDyobha, umfo wasemaCetheni, kwaChizama.  
Ngokwasebukhosini ngumNgqika kanye, kuba noko amana ukuvakala engumNdlambe, aze abuye avakale engumJingqi, onke lawo maziko ngawakwaNgqika. UIsaac lo ngunyana omkhulu kokwabo; bakho abaninawa bakhe, iziqololwane ezifana kwanaye ngento yonke, -ngokukhalipha, ngobuqharhaqharha bobuncoko, nangokwazi iilwimi ezininzi. Eyona nto ininzi kokwabo ziintombi, ezo nzinzilikazi zikwanjalo ukukhalipha nokuqabuka.” 
UMnu. Isaac William Wawuchope Citashe ngomnye wamadoda exesha lakhe awaba neempembelelo kwicala lemfundo. Lo mfo wakwaChizama waziwa kakhulu ngombongo awawubhala waze wawukhupha kwiphepha-ndaba Isigidimi ngenyanga kaMeyi ngowe-1882. Kulo mbongo wayephembelela izifundiswa neemfundimani ukuba zilwele ukubuya kwelizwe labaNtsundu elalityhuthulwe ngabeLungu ukuba zisebenzise ubuchule bengqondo endaweni yokusebenzisa izigalo. Ilizwe labaNtsundu lalityhuthulwe ubutyebi beenkomo nomhlaba kwakunye namasiko nezithethe. 
Lo mbongo uhambisa ngolu hlobo: 
“Zimkile! Mfo wohlanga, Phuthuma! Phuthuma! Yishiy’imfakadolo, Phuthuma ngosiba, Thabath’iphepha ne-inki, Likhaka lakho elo!” 
Baninzi ke kakhulu abantu bakwaChizama ababenegalelo elikhulu kwindima yokuzama ukwakha uMzantsi weAfrika oya kuhlaliwa kakuhle luluntu lonke olweBala, olwamaNdiya, abaNtsundu nabaMhlophe.  
Xa sithetha ngamaChizama singaba asithethanga xa simlibala UMnu. L.F. Siyo owayesakuba ngomnye wabaphathiswa kubuRhulumente bephandle laseCiskei. Lo Mnu. L.F. Siyo wayewagxothwa nguGqirha L.L. Sebe kubuRhulumente baseCiskei njengoMphathiswa kuba wayetyholwa ngokusebenzisana noRhulumente waseTranskei. 
Iphephandaba laseMthatha lamaRoma, ‘Intsimbi’ laphawula lathi xa linika imbali ngoMnu. L.F. Siyo ngomnyaka wowe-1977: “UMnu. L.F. Siyo obeyintonga esekhosi kaNkosi Sebe ukususela ngo1973, ukwakha kwabo iqela leKhonkco, uguzulwe kwisikhundla sobuPhathiswa, endaweni yakhe kwafakwa uMnu. W.F. Ximiya waseVictoria East nongumhlali waseBhayi. 
Ukhiqo olo lukaMnu. Siyo lusiwe nguNobhala weNkulubaphathiswa yaseCiskei uMnu. Sebe, lusencwadini etyikitywe ngosiba lukaMnu. Sebe ngezithuba zentsimbi yethoba kusasa ngenjixukuxa. 
Incwadi leyo ibisithi: “Ukwenzela ukugcina ucwangco lweCiskei noRhulumente wakhona, iNkulubaphathiswa ifikelele ekubeni yenze uhlengahlengiso kwikhabhinethi yayo. Ngoko ke uMnu. L.F. Siyo makadede esihlalweni sobuPhathiswa kwiSebe loLimo namaHlathi, ngokukhawuleza okudibene nokunkcunkca ukuze avalwe nguMnu. W.F. Ximiya.” 
Ukususela ekungeneni kweKhonkco kulawulo eCiskei uMnu. Siyo waba ngoyena mntu unamandla kulo Khabhinethi, kangangokuba wanikwa iSebe lezaseKhaya, elikufutshane nobuNkulubaphathiswa. UMnu. Siyo ibibanjelwa nguye iNkulubaphathiswa xa ikumazwe angaphandle. 
Kwesi sithuba sobuPhathiswa bezeKhaya uMnu. Siyo wakhe wanophikiswano kunye noMnu. Myataza owayelifuna naye kodwa lawela kuye “uChizama”. UMnu. Siyo wathi ukusuka kwakhe kwelo sebe watshintshelwa kwiSebe lezeMpilo, sebe elo ebelithanda gqitha, kangangokuba wada wathiya nesibhedlela saseMdantsane ngaye. Kuthe kusakufika ukungaginyani phakathi kwakhe noMnu. 
 Sebe watshintshelwa kwelona sebe liphantsi, eloLimo namaHlathi, apho ade wafikelela ekubeni agxothwe mpela kwiiOfisi zakwaRhulumente.”",Isiduko samaCethe
"INDLU yeRDP kaVusumzi Banzana (72) waseTyutyu eBhisho yaphunyezwa ngumasipala waseBuffalo City kwiminyaka eliqela edlulileyo kwaye kumaxwebhu ivela njengendlu esele igqityiwe ukwakhiwa, kodwa kwisiza ngumsele kuphela into ekhoyo. 
Endaweni yokonwabela ukuhlala kwindlu esemgangathweni njengomntu omdala, uBanzana uthe gqolo ukwehla esenyuka ebuza kumagosa karhulumente ukuba iya kuze igqitywe nini ukwakhiwa le ndlu ikwisiza sakhe. Impendulo ayifumanayo kukuba indlu yagqitywa kudala ukwakhiwa kwisiza sakhe. 
“Ndingene ndiphuma kwiminyango ngeminyango yamagosa kamasipala (BCM). Elinye igosa kwamasipala landixelela ukuba indlu yam ivela njengendlu esele yakhiwe,” utshilo uBanzana, okhe wabhalela noMkhuseli woLuntu (Public Protector) ngale nyewe. 
“Xa eli gosa lisithi indlu yam yakhiwe, ndathi makahambe nam siye ekhaya siyokuyibona. Leza eli gosa, xa lifika akukho ndlu emva koko lemka lisithi liyabuya. Lisabuya ke nanamhlanje.” 
UBanzana, ochithe ixesha elininzi esebenza kwimizimveliso yaseDimbaza, uthi isiza sakhe wasifumana phaya kwiminyaka yoo1970. Ngenxa yokungabinamali yoneleyo, uBanzana uhlala kwityotyombe. 
“Singabahlali sasibhalise izindlu, ezinye zakhiwa izindlu. La nyaka kwakusakhiwa izindlu, kweza amagosa akwamasipala azokugrumba apha kwam, esithi indlu iphunyeziwe. Emva kokuba kwakhiwe kwabanye abantu ababegrunjelwe, esi sam isiza bekugrunjwe kuso zange sakhiwe. 
“Oko babegrumbe ngelo xesha, abazange basitsho isizathu sokushiya umsele kwam. Lo msele ubangela ukuba kuhlale amanzi xa kuna imvula.” 
UBanzana uthi emva kokuba ethe gqolo ukubuza ngale ndlu, abasemagunyeni bathi kungenxa yokuba kuza kuqalwa ngombhobho wokuhambisa ilindle. “Umbuzo wam kukuba kwakutheni ukuze bangaqali bayenze lo nto phambi kokuba bayokugrumba umsele kwam, beshiya bendinika ithemba lendlu kanti ndiyaqhathwa.” 
“Ityotyombe endihlala kulo liyanetha xa kuna imvula. Ehlotyeni ndibanexhala kakhulu kuba eli tyotyombe linetha kume amanzi. Ndikhe ndathenjiswa nangendlu yethutyana, kodwa asizange sifezekiswe eso sithembiso. Eyona nto ndiyifunayo kukuba le ndlu yakhiwe igqitywe,” utshilo uBanzana. 
Isithethi saseBCM, uSamkelo Ngwenya, uthe: “Isebe lezindlu laseBuffalo City likwiphulo lokuthethathethana norhulumente wephondo ukuvuselela ulwakhiwo lwezindlu eTyutyu Village.” 
Olu lwakhiwo lwezindlu, kutsho uNgwenya, luye lwanqunyanyiswa ngenxa yokushokoxeka kwemali. 
“Indlu katata uBanzana ekwisigaba sesibini (Phase 2) iza kusele idityaniswa nezindlu eziza kuqalwa kwisigaba sesithathu (Phase 3),” utshilo uNgwenya.","Kumaxwebhu yiRDP egqityiweyo, ekhayeni ngumsele"
"Umqeqeshi weLamontville Golden Arrows, uSteve Komphela, ukhwele ezehlela kutshaba lakhe olukhulu uLuc Eymale owayefudula eqeqesha iFree State Stars – ethotyiselwe kwinqanaba elisezantsi. UKomphela usebenzise amazwi arhabaxa ngethuba ephendula imibuzo ephoswe kuye ziintatheli emva kokuthotyiselwa kweqela awaziqaqambisa kulo njengomqeqeshi kwiPremier Soccer League. Ukutsarhana ngamazwi phakathi kukaKomphela noka-Eymael kwaqala kwisithuba esingaphaya konyaka. Esaqeqesha iFree State Stars, uEymael waqhayisa ngelithi yena ufumene indebe kodwa kusekho abaneshumi elinesihlanu leminyaka bengekafumani nenye indebe. 
Okwenza kwakubi ngakumbi kungethuba uEymael efuna umsebenzi kwiKaizer Chiefs – ngelo xesha uSteve Komphela esengumqeqeshi. “ULuc makazifundise ukubahlonipha abanye abantu. Akasoze ahlale ixesha elide kakhulu ebholeni umntu ongababoniyo abanye abantu. Kufanele ayazi indawo emfaneleyo. Soze eze apha kweli lizwe, afike enze into ayithandayo. Khumbula, ngoku ndithetha ngohlobo lomntu anguye. Phambi kokungena ebholeni, mhlawumbi – kwakufanele kubekho indlela yokuhlola ubume bengqondo yomntu ngamnye,” utshilo uKomphela. 
Emva kokuphumelela iNedbank Cup kunyaka ephelileyo esengumqeqeshi weFree State Stars, uLuc Eymael, wanyanzelisa iChiefs neSuperSport United ukuba zimqeqeshe ingaphelanga iveki – kuba loo maqela ayekhangela abaqeqeshi abatsha. Lo nto ibonwe njengobudenge obuxakileyo nguKomphela. “ULuc ngumntu ongenayo imbeko konke konke. Umntu onjalo ke uyafuna ukufakwa endleleni. Emva kokuphumelela iNedbank waya kwiChiefs nakwiSuperSport wathi: ndininika iveki nindiqeshe, kungenjalo ndakube ndimkile. Yiyeke eyokungabikho kwembeko, uthini kubantu afuna bamqeshe? Yayibubudene obuya,” utshilo uKomphela ethetha neentatheli emva komdlalo wokugqibela. Abafana Bes’thende babethwe ngegowuli elinye eqandeni yiBidvest Wits ebaleni labo.",UKomphela ubona owayeqeqesha iFree State Stars njengesidenge esoyisileyo!
"SENDIKHE ndayikhankanya into yokuba andingomntu uyixabisileyo into yokubhiyozela iinyanga ezinemixholo, kuba ndidikwa yimiyalezo namaphulo agenafuthe. Le yinyanga yesihlanu zilandelelana oko sibhiyozela imixholo eyahlukeneyo. NgeyoKwindla besibhiyozela eyamalungelo oluntu, kuTshazimpunzi ibiyeyeNkululeko, uCanzibe ibiyeyokubhiyozela izwekazi le-Afrika *etsho ezamla*, ze le idlulileyo ibiyeyolutsha *ezibethekisa ngebunzi etafileni*. 
Makhe ndiphefumle ngale sikuyo yeKhala, neza nomxholo endiwuthandayo onemfundiso nobaluleke kakhulu esizweni ngokubanzi. 
Hayi, andithethi ngalo usematheni nowaziwa nguwonke-wonke wokubhiyozelwa nokukhunjulwa kosuku lokuzalwa luka tat’ uMandela. Ndingomnye nje wegcuntswana ongazange nongasoze athabathe ‘nxaxheba kweli phulo, kuba ndibona iyinkcitha xesha. Kodwa andikho apho. 
Mna ke ngale nyanga iindlebe ndizibaza kwiphulo nomkhankaso ojolise ukwandisa ulwazi nokufundisa abantu ngezifo ezahlukeneyo ezichaphazela ingqondo. Le mfundiso ayipheleli kule nyanga qha, kuba olu lwazi yinto edingeka umihla nezolo kubantu abaninzi. 
Umdla wam ngezifo zengqondo ukekelele kakhulu kuthi bantu bamnyama, ingakumbi ulutsha. Okona kunikisa umdla nekothusayo kukuba uninzi lwethu sizwe esimnyama asifane sithethe ngezifo zengqondo emakhayeni ethu nasekuhlaleni, kodwa uphando lubonisa ukuba liphezulu kakhulu izinga labantu bakuthi abaphila nezifo ezichaphazela ingqondo. 
Amaxa amaninzi, xa izizalwane nezalamane zethu zibonakalisa iimpawu ezingaqhelekanga ngendlela abenza ngayo izinto nokuziphatha, siye sibabhebhethe, sihlekise ngabo sithi banenkenqe okanye baphethwe ngamafufunyana. Sikwaphinde sibabize ngamagama onyelisayo afana noo ‘zincinci’, ‘uthonqo’, ‘utem-tem’; njalo njalo. 
Eyonanto ibuhlungu ke ngayo yonke le nto yeyokuba amaxa amaninzi senziwa kukungazi ngale ngulo nangeempawu ezibonakalisa ngayo emntwini, de abaninzi baphethe bezibulala kuba bengafumani ncedo nankxaso ekhayeni. Uninzi lwethu siyesibhidanise isifo sengqondo kwakunye nokukhubazeka ngokwasengqondweni, kanti ezi zifo zozibini zohlukile. 
Ingaba ubusazi ukuba… 
*  eMzantsi Afrika inani labantu abatsha abazibulalyo liphezulu ngeyona ndlela de laphindaphindana kule minyaka ilishumi elinantlanu idlulileyo. 
*   Abantwana abaphakathi kweminyaka elishumi ukuya kwelishumi elinethoba ngabona basecicini elikhulu lokuzibulala. 
*   Isizathu esiphezulu esikhokela abantu abatsha abaninzi ukuba mabazibulale kukuba uninzi lwabo lunezifo zengqondo ekuqukwa kuzo idepression kwakunye nebipolar disorder. 
*   Ukuzixhoma ngentambo yeyona ndlela isetyenziswa kakhulu ngabantu abazibulalayo. 
Izifo zengqondo ziziindidi ngeendidi, nalapho abanye baye balaliswe esibhedlele kumagumbi abekelwe bucala ngenxa yobuzaza besifo eso nobungozi abangazifumana bekubo xa bengekho phantsi kweliso labaxelengi bezempilo, kanti abanye baye banikwe amayeza neepilisi ezibanceda ukulawula nokuthomalalisa iimpawu zezi zifo, nezingamdodobalisa umntu. Kambe ke, okona kubalulekileyo kukukuba ezi zifo ziyanyangeka, ingakumbi xa umntu efumana uncedo kusaqalwa ukubonwa iimpawu kuye. 
Njenganasiphi na isifo, nesi ke asikhethi bani, wonke umntu usecicini lokuba anganaso; nokuba usisinhanha okanye ihlwempu, omdala nomncinci. 
Zininzi yaye zohlukile izizathu ezingakhokhelela ukuba umntu aphathwe sisifo sengqondo, kuquka kuzo ukuxhatshazwa ngokwesondo nasemphefumlweni, ukuswelekelwa ngumzali, ukuqhawuka komtshato wabazali, ukungaqhubi kakuhle esikolweni, ukusebenzisa iziyobisi, njalo njalo. 
Isizathu sokuba ndikhankanye ezi zingentla kungokuba kwezi nyanga zimbini zidlulileyou kuzakuthi ga ngoku, emsebenzini siye sifumane imbalelwano iveki neveki esuka kubantu abatsha abadinga uncedo. Xa bechaza iingxaki zabo, bonke bathi sebephelelwe lithemba lokuqhubekeka nobomi babo, yaye bahleli nje bacinga ngokuzibulala. 
Xa sibaphendula, umbuzo wokuqala esibabuza wona ngowokuba bakhe bazama ukuphalaza intlungu yabo ebazalini okanye kuye nawuphi na umntu abamthebileyo ekhaya okanye isihlobo? Abanye bathi kunzima ukwenza oko, kuba baneentloni zokuthetha ngabakuvayo, yaye amaxa amaninzi nabo abazazi ukuba baphethwe yintoni na. 
Noxa ndingenguye unontlalontle, ndingenguye noSis’ Dolly wodumo, kodwa ukusebenza kwam kunomathotholo njengomqulunqi weenkqubo ezahlukeneyo kwiminyaka eyadlluyo kundivule amehlo ndaze ndanomdla ekwazini banzi ngezifo zengqondo, nalapho inyanga nenyanga sasimema oonontlalontle ukuba bazokufundisa abaphulaphuli ngalo mba. 
Yonke ke le nto iwenza ube lula umsebenzi wam xa abantu abatsha, noninzi lwabo ingamagqiyazana bephokoza iintlungu zabo, nalapho siyesibone iimpawu ezibonisa mhlophe ukuba baswantsuliswa sisifo sengqondo, ntonje abanalwazi. 
Ngoko nangoko siye sibadibanise nabaqeqeshelwe lo msebenzi kwimibutho enikezela ngoncedo olusimahla efana neSouth African Depression and Anxiety Group, i SADAG ngamafutshane, neFamilies South Africa, iFAMSA ngamafutshane. Ikhona futhi neminye imibutho kumaphondo ngamaphondo nenikezela ngezi nkonzo, kwakunye nonontlalontle ekuhlaleni, yaye nasezibhedlele umntu angalufumana uncedo olusimahla.",Masifunde ngezifo zengqondo
"Emva kweminyaka kuthe cwaka ngeqela lesizwe lebhola ekhatywayo labadlali abangaphantsi kwamashumi amabini anesithathu – iSafa ide yaqesha umqeqeshi ngokupheleleyo. Indoda ezenzele igama kwiMultiChoice Disk Challenge, uDavid Notoane, yiyo eza kuvuselela iqela lesizwe elinexesha elide lingasabonakali ebholeni. Umsebenzi wokuqala onzima aza kujongana nawo uNotoane kukulungiselela imidlalo ebalulekileyo ehlakulela imidlalo ye-Olimpiki eza kusingathwa yiTokyo ngo-2020. UMzantsi Afrika uza kuqubisana nelizwe lase-Angola emdlalweni wokuqala wokuzibekela indawo kwi-Olimpiki. Umdlalo wokuqala ungomhla wamashumi amabini anesibini kwinyanga yoKwindla. Owesibini umdlalo uya kudlalwa emva kweentsuku ezine. 
Emva kwaloo midlalo, iSafa ithi iqela likaNotoane lingadlala imidlalo emibini neZimbabwe/eSwatini okanye iMozambique. Ilizwe eliphumeleleyo kuloo midlalo, liyakuthi libe yinxalenye yetumente yamazwe asibhozo eza kusingathwa yi-Egypt phambi kokuphela kwalo unyaka. Amaqela amathathu aphume phambili kulawo asibhozo, ngawo ayakuthi amele izwekazi le-Afrika kwimidlalo ye-Olimpiki ekunyaka ozayo. UNotoane uzibonakalise ngokuphumelela indebe kwiMDC ngethuba engumqeqeshi weMamelodi Sundowns kunyaka ophelileyo – kanti ukhe wancedisa nakuMajita. OkaNotoane ulibulele kakhulu ithuba alinikwe yiSafa. 
“Ndiyawuvuyela umsebenzi endijongene nawo kwaye ndizimisele ukuyibuyekeza into entle eyenziwe kum ngokuqinisekisa ukuba uMzantsi Afrika uya emidlalweni ye-Olimpiki ezakube iseTokyo kunyaka ozayo. Ndiyafuna ukuyibulela iSafa, ngakumbi uMongameli uDanny Jordaan noMnu. Maluleke ngokundithemba. Andikwazi ukuyilibala iSundowns endivumeleyo ukuba ndiwuthathe lo msebenzi,” utshilo uNotoane kwiSafa.net emva kokubhengezwa kwegama lakhe. Yena uMaluleke uthe isigqeba esilawula umbutho olawula ibhola ekhatywayo [iSafa] simthembile uNotoane kwaye siyathemba okokuba iqela liya kukwazi ukuya kwimidlalo ye-Olimpiki.",UDavid Notoane uyalibulela ithuba alinikwa yiSafa!
"Angahle agrunjwe kwakho amathambo weKumkani yamaXhosa eyabhubha ngoCanzibe ngo1835, uHintsa kaKhawuta.  
Ingxelo yekhaya ithi oku ngumyolelo kaKumkani uXolilizwe Sigcau phambi kokuba abhubhe ngonyaka ka2005. 
 Ithetha phezu kwengcwaba likaHintsa, iKumkani emiyo yamaXhosa uZwelonke Sigcau uthi balandela umyolelo kayise. “Phambi kokuba abhubhe uKumkani uXolilizwe wasiyalela ukuba sigrumbe amathambo kaKumkani uHintsa kuba indawo elimi kuyo ingcwaba lakhe ikhukhuzwa ngumlambo,” ucacise watsho uZwelonke. 
Le Kumkani yangcwatyelwa phezu komlambo iNqabarha emva kokuba yathi yaziphosa kwisiziba esikulo mlambo emva kokoselwa ngamabutho kaGeorge Southey.  
Ingxelo ithi le ngonyama yamaXhosa yanqunyulwa intloko emva kokuba bathi badlalisa ngayo abelungu beyisika iindlebe namanye amalungu omzimba wayo. “Xa siphinda simngcwaba uKumkani siza kumbeka kwalapha phezu kwalo mlambo kwindawo ekhuselekileyo ukuze amathambo akhe akhuseleke,” uthethe watsho uKumkani uSigcau. 
Othethe egameni lela komkhulu uPhathuxolo Tyhali, uthi kungahle kubaphathele iimpendulo kwimibuzo emininzi ukugrunjwa kwale Kumkani. 
 “Lo mcimbi uhlala ubuzwa ngabantu malunga nentloko kaHintsa uyakutsho uphenduleke, kuba sizakuyazi ukuba wangcwatywa enganayo intloko, ukuba akanayo sizakuliqala phantsi idabi le ntloko yakhe,” utsho uTyhali. 
Ingxelo yeengcali zembali ezahlukeneyo, ibonisa ukuba intloko kaKumkani uHintsa yayakufihlwa kwelaseScotland ngabahlaseli bakhe.  
Ethetha ngalo mcimbi, uSodolophu waseMbashe uSamkelo Janda, uthi bazakuqhubeka bexhasa iinzame zokuhlonitshwa kwale ngonyama yamaXhosa.  
“Yiyo lo nto saqinisekisa ukuba kukho abantu abasebenza kweli ngcwaba kuba sazibona sinyanzelekile ukuba sinike imbeko kuKumkani uHintsa, ngoko ke siza kuqhubeka sixhasa ikomkhulu kwiinzame zalo,” utshilo uJanda.  
UJanda uthi intsebenziswano phakathi komasipala, urhulumente kunye nekomkhulu lamaXhosa kuzakubangela ukuba likhuseleke nje ngelifa ingcwaba likaHintsa. 
Ngenyanga yoKwindla ngonyaka ka1996, uNicholas Gcaleka wabangela isankxwe kweli ngokuthi uzakuya kuthatha intloko kaHintsa eScotland. Ikomkhulu lamaXhosa lathathela kulo into eyayibizwa ukuba yintloko kaHintsa eyathi yeza noGcaleka emva kotyelelo lwakhe eScotland. 
UGcaleka wabhala incwadi ecela ukuthetha nomongameli weli ngelo xesha uNelson Mandela malunga nale ntloko kaHintsa.  
IiNkosi, amagqirha neenkokheli zokuhlala ngokubanzi zakuphikisa oku zisithi ayiyo intloko kaHintsa koko uGcaleka ukhangela imali.",Angagrunjwa amathambo kaHintsa
"Ndichukunyiswa ngumfundi weli phephandaba othe iyamhlupha kwaye akahambisani nomthetho wokuba ngowakulonina umntwana wentombi engendanga. 
 Uthi oku luluvo nje labazali nolwabantu abazibiza ngokuba zizazi zenkcubeko; mabayekwe bazibize ngeziduko zamadoda ekuthiwa oonina babazale kuwo.  
Yidemokhrasi ke leyo, ethi umntu makazibize ngoko akuthandayo kwaye angakwamkeli ukubizwa ngangakuthandiyo. Makazibize ke umntu ngoko athanda ngako, ukhululekile!  
Kambe ke, ndithi mandibalule nje indawana endiyiqondayo malunga nokuba kutheni na umthetho wethu usithi umntwana wentombi engendanga ngowakokwayo kwentombi.  
Ndiza kuphawula nje umthetho, ndiziyeke ezedemokhrasi nezenzo zonxaxho. Andisiso isazi ke mna, ndiphawula nje ngokwaziwa ngumntu wonke owazi isiXhosa.  
Okokuqala, umntwana wentombi engendanga akaziwa uyise; indoda emithise unina ayaziwa! Isizathu sokungaziwa kwayo kukuba ukumitha kwentombi ingendanga ngumkhuba, yinkqubo yasezindle eyenziwa ngamathunzi nangamarhatya kwiindawo ezingekho sikweni lakwenziwa komntwana!  
Zingangqinwa ngubani ke iinto zobumnyama? AmaXhosa akayenzi into yokwazi into engayazi! Intombi iyachaza ukuba imithiswe emathileni; kuthunywe amadikazi ukuba ayokuhlawulisa; ivunywe okanye ingavunywa, mhlawumbi ivunywe sele ike yakhanyelwa.  
Ukuba ikhanyelwe kudlulelwa komnye umoni ukuba ukhona, okanye kufiwe namthanyana. Ovumileyo uyahlawuliswa. Kodwa iyonke loo nto amaXhosa ayiwaniki ukuba ngenene intombi imithiswe kulowo mzi ivunywe kuwo, amkela nje intlawulo kuba nawuphi na umonakolo kufuneka kukho owuhlawulelayo.  
Lo uhlawuleyo umele kukuhlawula nokuba asinguye na omithisileyo, kuba nokungenwa kwentombi kuyahlawulelwa! Akubikho bungqina bungena kuphikwa ke bokuba ngenene intombi imithiswe kumzi ewukhombileyo, iba lilizwi kuphela.  
Ilizwi elingena ngqina ke asilolizwi emaXhoseni. Kananjalo akubikho nto iphinda idibanise umoni nomntwana, kuba akalobolanga, indoda enomntwana yeloboleyo.  
Zininzi iziganeko apho intombi ivunywa emathileni kanti imithiswe mzini wumbi! Kwakubanjalo amaXhosa akazihluphi ngakulandela, ayeka kunjalo kuba kwasekuqaleni ebengakhange azi, ibililizwi lomfana nelentombi kuphela.  
Ukumitha kwentombi engendanga kungaphandle komthetho, yinkqubo yasemnyameni engenamntu unokuyingqina! Kungeso sizathu amaXhosa engayingeni into yokuthi umntwana wentombi engendanga ngowasemathileni, kuba kusengenzeka ngowandawo yimbi.  
Nalowo ke uzikhomba emathileni kungenzeka ukuba uyazilahla, ngowandawo yimbi. Endaweni yokuba umntwana abe ekhonjwa ezindaweni ezingena kungqinwa ukhonjwa kunina, yena ungqinwayo.  
Unina ubonwa ngumntu wonke kwaesamithi, naxa azalayo uba nabamzalisayo, angqineke ngokupheleleyo ke kunendoda emmithisileyo. Ngako oko ubungqina bokuzalwa komntwana wentombi engendanga ngunina; ubizwa ngekulonina ke!  
Xa intombi isiya kwenda inikwa isicamba eza kusandlala yenze abantwana emzini. Nokuba umyeni nomtshakazi bababodwa na egumbini kodwa iyaziwa into abayenzayo kwaye akulindelekanga wesithathu ubancedisayo.  
Umntwana ovele ngokhukho ke nguyena usemthethweni. Kukwangeso sizathu umgqakhwe engalandwa, kungokuba esizalweni somfazi ngabantwana bendodakhe kuphela; ubuhilihili obuthi buvele abuna kungqinwa mntu.  
Umgqakhwe akaziwa, omaziyo ngumenzi wakhe, isigwebo somenzimgqakhwe ke kukubotshwa ilitye lokusila aphoswe esizibeni. Makavele ke! Kukumlahla umntwana wentombi engendanga ukumbiza ngesiduko sommithisi kanina, kuba kusengenzeka ukuba akangowalapho!  
Ndiyashiya ke kwiinto zeeDNA esezikho, ndisathetha nje ngomthetho wamaXhosa. Amasiko akhe nezinto zakhe zezakulonina. Enokuba umntwana angendela/azeke kwisiduko ekuthiwa unina wammitha kuso akukho kwanto inokwenzeka, kuba akangoweso siduko! Kambe ke akukho kwanto yenzekayo nasekudibaneni kwabasiduko sinye, ezithi zibalulwe ziyinkolo neenkolelo kuphela. Sele ndibone abaninzi abendiselene bezalana; mhla wandibona uze undibophe emnweni nditwele! Goba msenge iibhokhwe zikutye! Owenu kwisiXhosa, Nxuba",Umntwan’ entombi ngowakulonina!
"UBUQHOPHOLOLO, urhulumento, izimbiwa nokufa zezinye zezinto eziqulethwe ngumboniso othi Uncovered okulindeleke ubukelwe ngabemi boMzantsi Afrika kungekudala. 
Lo mboniso, oqulunqwe yinzalelwane yeMpuma Koloni uZuko Nodada, ubaliswa ngolwimi lwesiLungu, isiXhosa nesiZulu. 
I’solezwe lincokole noNodada ngalo mboniso, esichubela ngokulindeleke kuwo. 
“Apha sidibana noAluta, onobomi obuqhuba kakuhle. UAluta usebenzela uFrank Drake ongumphathi wemigodi, kususela ukubhubha kwabazali bakhe esengumntwana, uDrake ebesele efana noyise kuye. 
“Kweliny’ icala, uNomusa Zwide uzigqatsele isikhundla sokuba ngumongameli wokuqala olinina eMzantsi Afrika. 
Ibhungane analo ngoku endlebeni yakhe uAluta ngudade wabo uPhumla – oyintatheli enembali ezimiseleyo, nephele ibizwa ngokuba igula ngokwasenqondweni. 
UPhumla uqinisekile ukuba uFrank Drake ukwigumgedle elithile xa eveza izicwangciso zakhe zokuthengisela uluntu lwakwaSomkhele umgodi wakhe, nalapho lomgodi ukhoyo,” kubalisa uNodada ngokuqhubeka kulo mdlalo. 
UNodada uthi uAluta zange afune ukumkholelwa udade wabo de wambona ebulawa ngokungenalusini kwikhaya labo. 
“Kodwa athi amapolisa asakugqiba ukuba uPhumla uzibulele, kulapho uAluta waqala khona ukukrokra. 
Ezimisele ukukhangela umbulali kadade wabo, wathabathisa apho udade wabo wayeyeke khona nophando lwakhe ngakuFrank Drake nomgodi wakhe. 
“Kuphando lwakhe wafumanisa ukuba, umgodi kaFrank awusenazimbiwa, ngoko uthengisela uluntu lakwaSomkhele umhlaba ongasenakwenziwa nto ukuze azuze intywenka yemali karhulumente ze emva koko abuyele eYurophu naloo mali,” uNodada uyasikrobisa kulo mboniso. 
Odlala indawo kaAluta nguNqobile Khumalo, uFrank udlalwa nguRobert Hobbs, uDumisani Mbebe adlale indawo kaMnatha, uFezile Makhanya abe nguHack, uThandeka Nodada udlala uPhumla, uSithandiwe Kgoroge abe nguPremier Zwide ze uMomelezi Ntshiba abe nguGumede. 
Uphando lukaAluta ngokubulawa kudade wabo kwaphela kutsala amehlo kaFrank. 
“Waye wathumela umbulali kadade wabo ukuze abulale yena, kulapho uAluta ephela ebaleka. Kwanyanzeleka aye kwisithandwa sakhe awayesele ohlukene naso esiyi-hacker, esabhunyula izigidigidi kwinkampani kaFrank, ukuze amncede adize inyaniso elizweni, abuyise isixhiba ngokufa kukadade wabo. 
Kuphando lukaAluta luphela lumvezela okuninzi okothusayo ngorhulumente, inkulumbuso abecinga angayithemba nangokubhubha kwabazali bakhe,” kubalisa uNodada. 
Ingaba uAluta angakwazi kengoku ukusinda ze asindise nelizwe lakhe? UNodada uthi lo mboniso, obhalwe nguSteven Pillemer noLwazi Mvusi, ufundisa  ngebali lemanyano, ukuzithanda, umoya wokunqoba ubuqhophololo nentsebenziswano. 
I-Uncovered yenzelwe eNewcastle nanjengoko ingumdlalo othetha ngezimbiwa zamalahle. 
UNodada, 40, inzalelwane yaKwaBhaca (Mount Frere) ngumvelisi wemiboniso, umbhali nomdlali kamabonakude ophumelele iimbasa. 
UNodada ukhuliswe ngutitshalakazi nepolisa kwikhaya lalibalisa iintsomi ngaseziko. Kulapho uthando lokubalisa amabali lwaqala khona. 
Akube ephumelele ibanga lakhe leshumi, uNodada waya eNatala Technicon (DUT) apho wafumana khona isidanga seNational Diploma kwiSpeech and Drama. 
Imisebenzi yakhe ibonakele kwimidlalo efana neRhythm City, Hard Copy, Tsha-tsha, Matatiele, Tempy Pushas, Single Galz, Loxion Lyric, Kingdom –Ukhakhayi, Its Complicated ne-Imbewu – ukubalula kwamaninzi. 
Lo mboniso uza kuphuma okokuqala ngomhla we30 kweyeThupha 2019 eSter Kinekor neNu Metro.",Umboniso ojongwe luluntu loMzantsi Afrika usendleleni
"Umphathiswa wesebe lezolimo, ulobo namahlathi kweli uSenzeni Zokwana uzakuntingela kwelaseBotswana ukuya kuba yinxalenye yendibano ejoliswe ukulwa indlala kumazwe akumazantsi e-Afrika.  
Ingxelo ithi, le ndibano izakuzinyaswa ngabaphathiswa abaphuma kumazwe akumazantsi e-Afrika. Othethe egameni lela sebe uBomikazi Molapo uthi, injongo kukunceda amazwe abantu ababhuqwa yindlala.” 
Injongo ephambili yale ndibano, eqala ngoMvulo, kukusiphula neengcambu indlala ngokuza namacebo okuvelisa ukutya ngolimo ukuze iguquke impilo yabantu,” utshilo uMolapo. Kukwalindeleke ukuba kukhangelwe amacebo exesha elide okulwa iingxaki zendlala kumazwe akumazantsi e-Afrika. 
Oku kuzakuvula amathuba amazwe aseAfrika ukuba akwazi ukufikelela ethatha inxaxheba kwiSustainable Development Goals eliphulo lokuphuhliso lexesha elide.  
“Kuzakuqiniswa amaqhina entsebenziswano kwezolimo, iindlela zokuvelisa ukutya nezinye iindlela zokuncedisa uluntu ukulwa indlala,” uthethe watsho uMolapo.  
Ezi nkokheli zizakuqwalasela iingxaki ezibangela ukuba zingahambeli phambili iinzame zokuveliswa kokutya e-Afrika. 
Aba baphathiswa kulindeleke ukuba bamnkelwe ngokusesikweni ngumongameli welizwe laseBotswana * -Ian Khama, kwaye zizakudibanela eGaborone International Convention Centre.  
Amazwe akumazantsi eAfrika ahleli kumashumi amathathu anesithathu eepesenti abantu abangondlekanga ukusukela ngeminyaka yoo1970.  
Ukuqongophala kokutya kusengoyena nobangela wokubhubha kwabantwana kuninzi lamazwe ase-Afrika.  
Le ngxelo ithi iimeko zokutshintsha tshintsha kwemozulu zinika ingxaki kumalinge okuvelisa ukutya kumazwe asemazantsi eAfrika.  
Ukunqongophala kwemvula nobushushu obugqithisileyo kubangela ukuba izityalo zingakwazi kuthwala isivuno esilindelekileyo.  
Ulimo loMzantsi Afrika lubetheke ngamandla ngenxa yembalelwano yonyaka ophelileyo, kwaye oku kwenze ukuba urhulumente enze amacebo okuncedisa abalimi abasaqalayo ukubakhuthaza ekuveliseni ukutya.",Untingela eBotswana uZokwana
"“Impumelelo yewonga lam ayikokuthanda kwam okanye ukwenzelelelwa, koko kukuzinikela kwanokuzimisela kwam kumsebenzi endiwenzayo.” 
Lawo ngamazwi wenye yamakhosikazi axhaswa yiClover Mama Afrika uNondumiso Mpitimpiti wase-Amalinda Forest eMonti, noye waziqaqambisa waphumelela iwonga leUltimate Cleanliness and Hygiene kumawonga ebebanjelwe eStrand eKapa. La mawonga abizwa ngokuba yiSmarties Week, abanjwa rhoqo ngeli xesha enyakeni yiClover Mama Afrika. 
UMpitimpiti, ayilo thuba lide ephantsi kweClover Mama Afrika. Uqale kwekaCanzibe kunyaka ophelileyo kodwa sele ezibonakalisile ngomsebenzi wakhe. Kwibakala lakhe lale mbasa ayiphumeleleyo, bebengamashumi amabini anesihlanu, bengazani ngokwemisebenzi abayenzayo, kodwa uye wabuya nayo eqala enjalo ukungenela. 
UMpitimpiti ujongene nabantwana abalikhulu elinesine (104) kwisikolo esigcina oonomngqushwana iStep Ahead Early Childhood Development Centre kwanekhaya elihle eligcina abantwana abangenabazali, nabangakhathalelekanga kumakhaya abo. Ikwakhona nendawo yokubhaka, ndawo leyo ithe yadala amathuba engqesho kuluntu lwala mmandla. 
Uthi imothusile impumelelo yakhe kwiClover Mama Afrika. 
“Sele ndikhe ndawaphumelela amawonga ngaphambili kodwa hayi kuClover Mama Afrika. Kokokuqala ndiphumelela kunjalo nje oku kuyandivuyisa kwaye kusandothusile nam kuba ndisemtsha kwaClover Mama Afrika khange ndikulindele oku. 
“Impumelelo yam iyandixelela ukuba into endiyenzayo mandiyazi ukuba ijongiwe ngabanye abantu. Oku kundenza ukuba ndiqhubeke ndibheke phambili. Ndibulela kumsunguli weClover Mama Afrika uElain Vlok,” utshilo uMpitimpiti. 
Uthi okubalulekileyo xa ungumntu osebenza ngabantu naxa ukwezoshishino kukuba uqale ulungise apho kumoshakele khona, phambi kokuba ufake kuwe empokothweni uzokwazi ukubukeka umsebenzi wakho. 
Sithetha nje kusaqhutyekekwa kusongezwa amagumbi kweli khaya. 
Ukanti umama ukwanguye nomongameli kumbutho ongenanto yakwenza norhulumente ebizwa ukuba “Sidibene ngomntwana” eseMdantsane, Amalinda kwakunye naseScenery Park. 
Uvale ngelithi eyona ntsusa yamenza avule ikhaya eli kukuba wakhulela eZiphunzana, nto leyo ithetha ukuba uyayazi intlupheko kwaye uyazi nokuba xa umntwana engenabani kwenzeka ntoni kwimpilo yakhe.",UNondumiso uzidumise ngemisebenzi yakhe
"Amapolisa aKwaDwesi eBhayi abongoza kuluntu ekubeni luze ngaphambili malunga nomntu onokuthi abenolwazi ngomama wosana oluneentsuku ezintathu kuphela luzelwe oluyinkwenkwe nolubhaqwe ngabantwana abebezidlalela kwihlathi lakwaDwesi ngoMvulo wale veki.  
Ngokwengxelo ephuma emapoliseni ephondo leMpuma Koloni, usana olu lubhaqwe ngabantwana ababini abebedlala emva kwentsimbi yesine ngoMvulo ngakwihlathi eli.  
Isithethi samapolisa uKapteni Andre Beetge, udiza ukuba abantwana bathe besazidlalela beva isikhalo sosana oluncinci kwihlathi eli, ukukroba kwabo bafika ilusana ligqunyelelwe ngomhlaba.  
Abantwana babize amapolisa ekubeni azokuzibonela. Usana luthathiwe ngamapolisa, sithetha nje luselugcinweni kwisibhedlele iDora Nginza eBhayi. 
Amapolisa abongoza lowo unolwazi olunokuthi luncedisane nawo kufunyanwe abazali bosana, batsalele uColonel Singaphi Sijako ku: 082 302 5962.",Usana lubhaqwe lugqunyelelwe ngomhlaba luphila
"Amazwe elizwekazi le-Afrika azakudibana kweyona tumente inkulu yebhola ekhatywayo ukusukela ngomhla weshumi elinesine kule yoMqungu ukuya kumhla wesihlanu kwinyanga ezayo.  
Le tumente isingathwa rhoqo kwisithuba seminyaka emibini izakube iseGabon – apho kulindeleke i-Ivory Coast izame ukukhusela indebe ye-Afrika eyiphumelele ngo’2015, e-Equitorial Guinea. 
Imidlalo yalo nyaka izakuthanda ukuba nzima xa ubani eqwalasela indlela athelekiswe ngayo amaqela. Amehlo azakube ethe ntsho kuGroup C one-Ivory Coast, DR Congo, Morocco neTogo. Kule tumente, i-Ivory Coast, lelona lizwe linethuba lokuphumelela ngenxa yabadlali balo abanamandla abaquka uYaya Toure, uSerge Aurier nefolosi uWilfred Bony.  
Ngokuqinisekileyo abadlali abafana noToure bafuna ukuyigcina le ndebe bazakuswantsulisana neGabon edlalela ekhaya. IGabon lilizwe elidlala kakuhle nangona ingade ifikelele kwimidlalo yokugqibela. 
Kule tumente izakuthembela kumdlali wayo oyingozi – uPierre-Emerick Aubameyang – odlalela iBorussia Dortmund yaseJamani. Uza kule tumente namava futhi efuna ukuzenzela igama njengomdlali oveleleyo kwi-Afrika iphela. KuGroup D, yiGhana neMali ezingenza ezibukwayo. Iqela laseJiphethe (Egypt) kunzima ukuyibona eyona nto elingayenza emva kokuphazamiseka kwebhola yela lizwe kule minyaka idlulileyo. 
Kodwa kungayimpazamo ukucinga ukuba ayinalo ithuba lokudlala kakuhle kule tumente.  
Amazantsi e-Afrika azakumelwa yiZimbabwe eqhayisa ngabadlali abafana noWillard Katsande, uKhama Billiat noKnowledge Musona. Ithelekiswe neTunisia, Algeria neSenegal. Inalo ithuba lokudlulela kumjikelo olandelayo ukuba iyibambile indlela edlale ngayo phambi kwale tumente. Abadlali abafana noBilliat bazakusebenzisa le tumente ukuze bazithengise kumaqela aphesheya. 
Group A: Gabon, Burkina Faso, Cameroon, Guinea-Bissau. 
Group B: Algeria, Tunia, Senegal, Zimbabwe. 
Group C: Ivory Coast, DR Congo, Morocco, Togo. 
Group D: Ghana, Mali, Egypt, Uganda.",Zizakunyuka umqantsa iintshatsheli ze-Afrika  kwi’2017 Afcon
"Umqeqeshi weqela lombhoxo elizinze eBhayi, iEastern Province Elephants, uChumani Booi, uthi ukuba nesibindi kwabadlali bakhe kulisebenzele iqela lakhe.  
UBooi ukuthethe oku emva kokuba iqela lakhe libethe iSharks ngo’27-7 emdlalweni weSupersport Rugby Challenge obutak’ iintlantsi eWolfson Stadium, eBhayi, kwimpelaveki ephelileyo.  
“Kwimidlalo esibethwe kuyo, uninzi lwayo besinalo ithuba lokuyiphumelela. Soyiswe kukugqibezela qha, ingakumbi emdlalweni esawudlala neCheetahs. Ukudlala kakuhle imizuzu engamashumi asibhozo kusincedile,” utshilo uBooi ethetha emva komdlalo. 
OkaBooi ubancomile abadlali bakhe watsho ebatyibela njengamagorha emva kokudlala kakuhle eBhayi.  
“Ndibaqhwabela izandla abadlali bam. Babonakalise ubugorha emdlalweni. Liqela elikhulu iSharks,” utshilo umqeqeshi. Ngoku uBooi uthi impumelelo ezuzwe liqela lakhe iza kukhulisa ukuzithemba ebadlalini bakhe.  
“Iza kunceda kakhulu ukukhulisa ukuzithemba ebadlalini bethu impumelelo. Ndiyakholwa okokuba lo nto iya kusinceda nakwiCurrie Cup,” utshilo uBooi. 
Emva kokuqhuba kakuhle kwiveki ephelileyo, ngoku iElephants ikwindawo yesihlanu kuluhlu lwamaqela adlala kwiSuperSport Challenge emva kokuqokelela amanqaku alishumi elinesine.  
Eli qela, eliqeqeshwa nguBooi emva kokuqeshwa kwiinyanga ezigqithileyo, liphumelele imidlalo emithathu kwemithandathu, babethwa kwimidlalo emithathu.  
Umdlalo wokugqibela we-Elephants iza kungquzulana kuwo neZimbabwe Academy engekaphumeleli namnye umdlalo.  
Ezinye iziphumo zeRugby Challenge: Western Province 37-33 Free State Cheetahs XV, South Western District Eagles 18-17 Border Bulldogs.","Ngamagorha abadlali bam, utsho uBooi"
"Le yinyanga yesithathu ngoku beqhubela umsebenzi wezizwe phantsi komthi phaya ngasemapoliseni eGcuwa, imbi la nto emva kokugxothwa ngumasipala kwiofisi yabo.  
– Umhlali, eGcuwa  
Asivoti singenamanzi!  
ECofimvaba kwaNyoka asinamanzi, asinaziToilet kwaye asinandlela, siyacela urhulumente angenelele! Asivoti singaseli.  
– Ulutsha kwaNyoka, eCofimvaba 
*Thumela eyakho ileta  
ngeSMS/ Whatsapp ku: 
063 743 9538",Iinkosi azihoywanga eFingoland!
"Imbaleki yeli lizwe loMzantsi Afrika ephambili * -Anaso Jobodwana ulwela ukuya kwi-Olimpiki eziseRio De Janeiro kwinyanga engaphaya kwale izayo.  
Le mbaleki yaseMpuma Koloni ithe yanelishwa lokuphazanyiswa kukonzakala, nto leyo ethe yaphazamisa amalungiselelo akhe.  
UJobodwana yenye yeembaleki eziqaqambileyo ezathi zawuthatha uMzantsi Afrika zawuphakamisela phezulu kwii-Olimpiki ngo-2012 ezazibanjelwe kwisixeko esikhulu eNgilane esaziwa ngokuba yiLondon. Kunyaka ophelileyo ubuye ephethe iwonga leBronze kwimidyarho yeembaleki ebibanjelwe eBeijing. 
UJobondwana uyakukhunjulwa ngabaninzi ngesibindi awabanaso emva kokuzigxama kumdyarho wee-Olimpiki zaseLondon, apho kwathi kwaphumelela * -Usain Bolt.  
Le mbaleki, 23, inephupha lokubuya nembasa kwii-Olimpiki ibuyele kuqeqesho ePhoenix ngelizama ukuleqa ixesha elilahlekileyo. “Ndiluthatha ngokuba luvavanyo kum olu. Andinguye la mntu uvele anikezele ngaphandle kokuzama,” utshilo uJobodwana kwi-Independent Newspaper. 
Le ndedeba iphantsi kwenkqubo yegqala kwicandelo leembaleki, uJohn Smith waseMelika, owanceda iimbaleki ezifana noMaurice Greene no-Ato Boldon waseTrinidad neTobago.   
Akukho themba lokuba kungakho uvavanyo lomdyarho uJobodwana anokuwufumana phambi kwee-Olimpiki, kodwa umsebenzi awenza enkampini ngoku ulingana nalowo azibona ewenza xa efika eRio.  
“Uqeqesho lukumgangatho ophezulu kakhulu.  
“Ndizama ukufikelela kwesona santya siphezulu kangangoko. Zange ndicinge ukuba ndakube ndikule ngxaki, kodwa ndicinga ukuba ndenza oko kusemandleni am,” itsho le mbaleki. 
Nangona kungekacaci nokuba uyakube ekulungele ukubaleka ngokukhululekileyo xa kuqala ii-Olimpiki, uJobodwana uthi ukuba izinto azimhambeli kakuhle kuqeqesho, ukulungele ukuthi gu bucala kungene ezinye iimbaleki endaweni yakhe.",UJobodwana ulwela ukuya kwi-Olimpiki
"Usihalo wombutho ozimeleyo (iLwazi Project) uphehlele inkqubo entsha yophuhliso eGcuwa – apho kulindeleke kubangulwe italente emidlalweni yezikolo eziphuma kwiindawo ezahlukeneyo eMnquma. UMnu. Luxolo September uthe itumente entsha ephantsi kweLwazi Project iza kudlalwa zizikolo kwaye injongo yayo kukuzisa ithemba ebantwaneni. Umbutho kaSeptember, ubambisene nesebe lezemfundo – uliphehlelele iphulo elitsha ekuthiwa yiLwazi Schools Super 8 kwiveki ephelileyo emsithweni obuseButterworth College. Imidlalo nemfundi ngawona macandela athe aphawulwa njengalawo ekunosetyenziswa wona ukuze kuphunyezwe iinjongo zeLwazi Project. “Iinjongo zethu kukukhuthaza ukuzimela nokuzithemba komntana womntu omnyama kweli xesha lanamhlanje ekukho ukungazithembi okuninzi,” utshilo uSeptember. Uthe isigqeba sombutho sibonile ukuba abakwazi ukuhlala phantsi endaweni yokuncedisa kuphuhliso ekuhlaleni. Nangona uSeptember ehlala eGoli ngenxa yomsebenzi kodwa ubone kuyimfuneko ukuququzelela itumente yezikolo ekuza kubakho kuyo nabachongi betalente.  
 
ULwazi Super 8 Festival iza kudlalwa zizikolo zamabanga aphakamileyo ezisibhozo ezi ziintshatsheli eziphuma kwiidolophi eziphantsi koomasipala abathathu: uMnquma, uMbhashe neNtsikayethu. Kwezo zikolo kukho iLukhanyiso ezakudlala neNdabankulu, iCofimvaba iza kudlala nesikolo sakuGatyane, Isolomzi iza kudlala ne-Executive ize iJalamba idlale neTsomo High. Abaxhasi betumente, uMultiChoice, baphise ngeekipha abadlali bezikolo abaza kudlala imidlalo benxibe zona. Imidlalo iza kubanjelwa eWalter Sisulu University, eGcuwa,  ngomhla weshumi noweshumi elinanye kule nyanga yeThupha. UFarouk Khan nabantu abaphuma kwiKZN Academy kulindeleke babe ziindwendwe eziza kuchonga abadlali abanetalente emidlalweni. Utitshala wesikolo saseXhorha, iJalamba S.S.S, uFono Sinalo uthe lithuba elihle eli lpkuba abadlali bazibonakalise emidlalweni yetumente esemgangathweni oxhomileyo. “Anqabile amathuba wokudlala kumakhuphiswano akwelizinga kangokuba ndiyathemba ukuba abadlali baza kuzibonakalisa,” utshilo uSinalo othe uMgqibelo uza kufika amakwenkwe wakhe ekulungele ukudlala.",ULuxolo September uzisa inkqubo yophuhliso eGcuwa nakwiindawo eziyingqongileyo
"Iqela leKarati laseNelson Mandela University, eBhayi, liza kuthumela oompondozihlanjiwe kwitumente eza kubanjelwa kwilizwe laseJapan phambi kokusongwa kwalo nyaka.  
UGcobani Maxama, uLwazi Finca noYongama Booi baza kuba phakathi kweqela labadlali beKarati abaza kumela ilizwe loMzantsi Afrika kwitumente enkulu ekuthiwa yiWorld Open Championships eza kubanjelwa kwisixeko saseTokyo ukusukela ngomhla wamashumi amabini anesibini ukuya kumhla wamashumi amabini anesine kwinyanga yeNkanga.  
UFinca noMaxama abaqali ukuya kumela ilizwe – kodwa sisiqalo esitsha kuBooi. Uhlobo lweKarati oludlalwa ngabadlali beYunivesithi yaseBhayi kuthiwa yiKyokushin. 
Umphathi weKarati kwiziko lemfundo laseBhayi, uMnu. Bernard Petersen, uthe isikolo sivuyiswa kakhulu kukukwazi ukuvelisa abadlali abagqwesileyo kwizitayile ezahlukeneyo kwiKarati.  
“Isitayile abaza kulwa ngaso abadlali bethu kuyathintana kuso kakhulu ngoba injongo yaso kukuwisa lowo udlala naye. Yahlukile kwezinye izitayile ikyokushim kwaye amathuba anqabile kuyo kakhulu. Sivuya kakhulu siyile yunivesithi ngoba abadlali zininzi izinto abadlule kuzo. Kuye kwanyanzeleka okokuba abadlali bethu bakhuphisane nabanye kwezinye izitayile zomdlalo weKarati ukuze bafumane ingqwalasela kwiitumente zehlabathi ezifana ne-All Africa Continental ebibanjelwe eKapa, iOyama Cup ebibanjelwe eThekwini neSouth African Champioship ebibanjelwe eBhayi kutshanje,” utshilo uPetersen. 
Baqhube kakuhle abadlali baseNelson Mandela University kwezo tumente. UMaxama uphume phambili kwiitumente ezimbini kwezine adlale kuzo. Yena uFinca ukwazile ukubamba indawo yesibhozo kuzo zonke iitumente adlalileyo kuzo.  
UBooi ubambe indawo yesibini kwiSouth African Championships. Abadlali baseMzantsi Afrika kulindeleke okokuba baswantsulisane noompetha abaphuma kumazwe aziwayo kwiKarati afana neJapan, iRussia neBrazil.",Abadlali beKarati baseBhayi baya eJapan
"Abemmi baseChina abahlala kweli lizwe, besenza ushishino eMpuma Koloni, bolule isandla sabo benceda abantu abangathathi-ntweni eMonti. 
Iqonga lamaChina ancedisa amapolisa ekulweni ulwaphulo-mthetho, aphise ngeempahla zokunxiba, izitulo, ukutya kwakunye nezixhobo zokudlala kwisikolo soonomngqushwana iSinebhongo esise-Amalinda Forest eMonti. 
ULu Chiu oyintloko yeqonga lamapolisa asekuhlaleni eKapa, uthi ezi mpahla zizonke ziye zaxabisa imali engaphaya kwe-R30 000. UChiu uthi oku bakwenza ngentliziyo yabo ukuba befuna ukukhulisa ubuhlobo. 
UBrigadiya Lungile Nqamqele obeyinxalenye noku, uthe abantwana mabahlale bekhathaleleka ngalo lonke ixesha kuba balikamva lesizwe. 
“Abantwana luthando kuphela into abayinqwenelayo xa besekule minyaka bakuyo. 
Masihlale sibakhathalela, xa kunjalo bangathi bakhule kakuhle ekwazi okulungileyo nokungalunganga, oko kungathi kwehlise nezinga lolwaphulo mthetho,” utshilo uNqamqele. 
Inqununu yaseSinebhongo uLindiswa Mbanjana ogcina aba bantwana bayi-86, uthi uyayibulela inkxaso yamaChina kuba akukho kokuqala betyelela kuye. 
“Into endenza ndivuye kukuba asincediswa ngurhulumente kwesi sikolo, aba titshala bahlanu ndibabhatala kwangemali ebhatalwa ngabantwana. Ndiyasokola kuba sisikolo esigcwele abantwana abangathathi ntweni, iimpahla zakuthi zenze umahluko omkhulu kubo.” 
Uceba wakwaWadi 16 uMzukisi Relu, uthe kumnandi ukuba amapolisa afike konwatyiwe angasoloko efika kuba kukubi. Kwaye oku kukwabonisa ukuba nawo amapolisa ngabantu kwaye ayavakalelwa.",Bancedwe ngamaChina abahlelelekileyo
"Sonke masikhumbule abo bathi badlwengulwa bebulawa ngamadoda, kufuneka ukuba sikhusele onke amakhosikazi nabantwana “kubugwala bezaphulimthetho” ezenza ukuba baphile ubomi bentshontsho.  
   Lo ngumyalezo kaMongameli uCryil Ramaphosa ngethuba emisela inkqubo yokulwa ukuxhatshazwa kwamanina nabantwana eLephalale kwiphondo laseLimpopo ngoLwesibini. 
Uchaze le ngxaki yokubulawa kwamakhosikazi njengengxaki nosizi okungcolisa igama lelizwe lethu. 
“Oku akuhambelani nendlela yokuziphatha yamaAfrika nako konke esihambisana nako singabantu.  
Sikhule sifundiswa ukuba amadoda namakhwenkwe ahloniphe amakhosikazi akhusele abantwana. Sikwafundiswe ukuba singaze sisiphakamise isandla emntwini ongumama. 
Kodwa siyilahlile lo mfundiso. “Intlalo yethu izele ubundlobongela obujoliswe kwabo simele ukuba siyabakhusela,”utshilo.  
UMongameli uRamaphosa ugxeke ubugwala bezi zaphulimthetho ezingenantlonipho yobomi bomntu, uthi oku akwenzeki kuphela kubantu besini esithile nobungakanani bomntu, kodwa namakhwenkwe ayadlwengulwa.  
“Banyanzelisa ubunganga babo kwabo bathandana besini sinye, abathandana benezini ezingafaniyo, kwanabo banomdla kwabezinye izini.  
“ Sidibene apha namhlanje ukuza kuthi kwanele kuba ngenene sanele zezi ziganeko,” utshilo uRamaphosa.  
Le meko yobundlongela athetha ngayo uMongameli inatyisiwe kwezi nkcukacha zingezantsi. 
*  Unyaka nonyaka kukho ukukhula kweziganeko zokudlwengulwa ngeepesenti ezine ekhulwini. 
*  Amashumi asibhozo obundlobongela bezesondo obukhatshwa ludlwengulo 
*  Amakhosikazi amane kwalishumi aya kudlwengulwa ngexesha lokuphila kwawo. 
*   Rhoqo ngeeyure ezintathu kukho inkosikazi ebulawayo eMzantsi Afrika. 
Kwiiveki ezimbini ezizayo, iphulo lethu elikhuthaza ukuthatha amanyathelo ngolu lwaphulomthetho liza kukhupha ingxelo ebonisa oonobangela bobu bundlobongela busekelezelwe kwisini. 
Ukuzibhenca nokuqwalasela indlela esiziphatha ngayo imihla ngemihla kuza kuba yinxalenye yoku. Ezi zinto azizukubalula.  
Kodwa sithi #Musa ukungakhathali.",Kwanele!
"Ibinzima into yale veki siphuma kuyo. Onke amehlo ebethe ntsho kuNokholeji obebhiyozela iminyaka elikhulu ngoLwesihlanu. Imincili noloyiko lwabaququzeli ibiyinto apha ebinkenteza koonomathotholo namaphephandaba.  
Kaloku abafundi bebegrogrisa ngokuyiphazamisa le mibhiyozo yangoLwesihlanu. Bazamile, kodwa bohlulwe lukhuseleko lwamapolisa eDikeni. Asazi nokuba izikhalazo neemfuno zabo zezibonelelo zokutya, iindawo zokuhlala neencwadi zakufezekiswa na. Iindwendwe zimkile ngoku kwaye abantwana baphantse bamenya usapho phambi kwezwe lonke. Bazakohlwaywa na? Asazi. Kodwa singabe sisithi “Halala Nokholeji! Halala!” 
Umnqweno wethu ingakukubona le yunivesithi iphucuka mpela, kwaye ziphele nya iingxaki zemali kaNSFAS. 
Sijonge lukhulu kuNokholeji; ingakumbi kwicala lophando-sifundo nophuhliso lweDike ngokubanzi. 
Idolophana le yaseDikeni inethuba lokuba yidolophu ephucuke mpela. Kukho iLovedale College, kukho iLovedale Press, kuphinde kubekho neYunivesthi iFort Hare. Bekumele ukuba zonke ezi ndawo ziyalungiswa kwaye kucocwe nala dolophana. Asikwazi ukuyeka imbali etyebe kangaka iphelele emoyeni. Umbuzo ekufuneka siwubuze ngowokuba abantu bangazuza ntoni ngembali yaseDikeni? Xa sithetha ngenzuzo sithetha ngemali. Ikhona imali kwimbali? Ewe. Singayiqala ngezokhenketho eDikeni.  
Emva koko singene ekutyaleni imali kwiLovedale Press enokuthi ikwazi nokushicilela nayiphi na incwadi yomfundi, ikwazi nokushicilela namaphephandaba neemagazini. Enye yezinto esibona ngathi ayisathethwa kakhulu ngumba wenkolo yobuKrestu kwimfundo nasekuhlaleni eDikeni mandulo. Ingaba isekhona inkcubeko yokulondoloza inkolo phaya?  
Asithi mayinyanzelwe, kodwa kufuneka siqaphele ukuba ezi zinto sizama ukuzivuselela zaziphenjelelwa ngoonyawo-ntle mandulo. Thina, siqhutywa yintoni xa sisithi sivuselela ezi ndawo?",Ukubaluleka kwembali yethu
"Hay’ ihayi mfo kaKolisi hay’ihayi! 
Wawaqeqesha, wawaqoq’ amaBhokobhoko mfo kaKolisi. 
Nawatywatyusha, nawaxathula nawabhulel’amasaka amakhwenkw’aseNgilani! 
Niziqaqambisile MaBhokobhoko zangqin’izizwe! 
Huntshu ma-Afrika! nditsho kuni mathol’amadun’omthonyama. 
Ndith’ iAfrik’ iyazingca, inegugu neqhayiya ngokuzal’amadodana! 
Lidumasi, yimincili, namantyontyelo kumzi weAfrika. 
Nditsho kuwe mfo kaErasmus! 
Ziyangqungq’ iintombi zezwe lethu, bayagaj’abafana beAfrika. 
Kwekhu! Kwatsho kweqwenge, kwagcob’ imiphefumlo 
Emnk’amaxhala “kumlisela nomthinjana”. 
Satsho sakwaz’ ukucinga kutshanje! 
Ngokuba kakade le nt’ ingumntwan’ oyindodana yinto yaloo nto. 
Lanxakam’ ilizwe mntakaKolisi, lombela, lagida. 
Lathi, “ningompondo zihlanjiwe makwedini” zonwabil’ izizwe ligalelo 
nempumelelo yenu madodana. 
Wangqukrulek’unozala, wathi, “yizani naloo ndeb’ eAfrika ngomoya kaThumamina. 
Hambani ke niyokunyathela kuloo Maphond’oMzantsi Afrika. 
Apho amanyange alel’ ukuthula ngoba kaloku kulapho amandl’akhoyo. 
Huntshu zitsibabhokhwe huntshu!!!",Bafana bombhoxo niyambesil’ iAfrika
"NgoMvulo babhengeziwe abadlali abaneminyaka engaphantsi kwamashumi amabini ananye abazakumela eli phondo kwimidlalo kazwelonke yeSAB under 21 Championship ezakubanjelwa ePolokwane kule nyanga. 
Kubhengezwe nomqeqeshi omtsha kulo nyaka, njengoko kunyaka ophelileyo ibinguNkululeko Malgas obeqeqesha amakhwenkwe eli phondo. 
Umbutho webhola ekhatywayo kweli phondo, iSAFA, ipapashe amagama abadlali abalishumi elinesibhozo abazakuthatha inxaxheba kule midlalo.  
Nanga amagama abo, Mawethu Gwagwa (Chris Hani), Lukhanyo July, Anga Jacobs ( BC), Sibusiso Majomana (Sarah Baartman), Abongile Twani, Sinethemba Ngudle (NMB), Toboho Moet (OR Tambo), Wonke Phalele (BC), Cox Troy, Sivuyile Zozi ( Alfred Nzo), Vuyolwethu Mazizi (Sarah Baartman), Zamile Daniels ( Alfred Nzo), Ongeziwe Matika (BC) ,Thozama Mbonomnyama (OR Tambo), Keketso Kakole (Alfred Nzo), Sixolile Ndamse, Sonwabile Wulani (NMB), kunye noTisetso Maifo (Sarah Baartman). 
U- Ongeziwe Seku wase-O.R.Tambo uchazwe njengomqeqeshi, umanejala weqela kwachongwa umhlekazi Siyolisile Thuthani wase-Amathole. 
Imbalelwano kanobhala weSAFA kweli phondo, umhlekazi * -Isaac Klaas, iqhuba ithi yonke le veki amakhwenkwe asenkampini eBhayi apho aphekwa khona, kwaye izakuqosheliswa ngolwesine. 
Le midlalo kazwelonke yeSAB League under 21 Championship izakuqala ngomhla wesibhozo kule nyanga ePolokwane ze isongwe ngomhla weshumi elinesithandathu kwakule nyenga. 
Kunyaka ophelileyo iqela leli phondo loyisakala ukuqhuba kakuhle kule tumente. 
Le tumente idume ngokuvelisa abadlali abasakhulayo, kuba no-Andile Jali wakhe wathatha inxaxheba kuyo kwiminyaka eyadlalulayo.",Libhengeziwe iqela elizakumela iphondo
USIYA Sepotokele uza kudlala kumdlalo weSABC2 iMuvhango ukuqala ngokuhlwanje.,UGqirha uzokugevezelisa amadolo kaImani
"“ANDONWABANGA entolongweni ngenxa yabantu endabambisayo ngethuba ndilingqina kumatyala abo. La mabanjwa angama-26 kwaye ayandithuka endibiza ngamagama esithi azakundifumana.” 
  
Oku kuthethwe nguSithembele April (40), indoda yaseMdantsane, esandula ukubanjwa ngamapolisa kulandela izityholo zokuba igrogrisa amagosa aphezulu kurhulumente isithi ingawasindisa ekubulaweni liqela labantu ababesaya kuba ngamabanjwa. 
  
Lo ka-April ebevele kwinkundla yaseMonti emva kokubanjwa libutho lamapolisa iiHawks kulandela ukurhintyeleka kwibholo lokufowunela amagosa aphezulu eburhulumenteni, kuquka nabaphathiswa, eboyikisa ngelithi bazakubulawa, ngoko ke uzama ukubalumkisa. 
  
Le ndoda ixelele inkundla ngoLwesihlanu ukuba icela ukukhululwa ngebheyile, isithi yoyika amabanjwa ethi yawabambisa ngenxa yokuba ilingqina kumatyala engawachazanga ukuba yayingawantoni. 
  
Ngenxa yezi zigrogriso, u-April ude wanikwa isisele sakhe yedwa ngethuba elinde ukuxoxwa kwetyala lakhe. 
  
“Ukufika kwam eziseleni baye bandithuka besithi ndim owabambisayo. Bayandoyikisa, bathi bazakundifumana,” u-April utshilo, exelela inkundla. 
  
Lo ka-April ukwaxelele inkundla ukuba kwakuba semdleni wobulungisa ukuba anikwe ibheyile, esithi abantwana bakhe ababini (omnye oneminyaka esixhenxe, omnye oneminyaka elishumi elinanye) abanabani ozakubondla. 
  
Ebuzwa ukuba uphila ngantoni ebomini, u-April uthe: “Ndiphila ngokuthengisela umntu iipilisi zeMandrax, ngamanye amaxesha ndiya kwa-NU 1 ndiyokudlala idayisi.” 
  
Igqwetha likarhulumente elimele u-April, uVuyiseka Kani, uthe akanamdla wokwazi ngento yeMandrax watsho ebuza u-April ukuba wenza malini na kwidayisi. “Ndenza iwaka leerandi (R1 000) ngosuku kwidayisi,” kuphendule u-April. 
  
Ezona zinto zibangele ukubanjwa kuka-April kukoyikisa amagosa karhulumente, ewagrogrisa esithi kukho abantu abafuna ukuwabulala. Abantu asele ebafowunele baquka abaphathiswa uFikile Mbalula noLindiwe Sisulu kwakunye nendimbane yamagosa aphezulu kwarhulumente. 
  
Asicaci esona sizekabani ebesibangela ukuba enze oku, kodwa abaphandi beeHawks bathi le nto uyenze into engangonyaka. 
  
Enika ubungqina, umphandi wetyala uKapteni Luphumlo Lwana weeHawks, uthi ingayinkathazo into yokukhululwa kuka-April ngebheyile kuba angalibaleka ityala. “Apha sithetha ngomntu onezazisi (ID) ezintlanu nemihla yokuzalwa eyahlukeneyo kuquka needilesi ezingafaniyo,” utshilo uLwana. 
 
 Ityala lika-April lihlehliselwe umhla wesibhozo kule nyanga, logama yena esashiyeke eluvalelweni lwamapolisa.",‘Ndikhululeni ndoyika ama-26 ejele’
"Yenzekil’indaba sikhona singayangovuna mbotyi, Zivakele iindaba zokuqhuqhumba kwengqungqumbana, Zivakele zatsho kwasik’emazantsi, Yasik’inimba kunozala endinguye, Yanting’intakazana yantingel’emajukujukwini, Igqalanqa elinobuqaqawuli bokuziqhakazisa, Usishiya nabani kwedini kule bhrakfesi yondlayo? Besimatshekile ukudilizwa kweendaba zokumka kwakho kwisikhululo esinomahluko, Sadandatheka, sanxunguphala sanodano, Zabuy’ezimnandi zisithi ubhabhela phezulu njengentakazana, Sadloba saxel’ amathole ebon’oonina, Satakataka saxel’ amatakane eebhokhwe.  
Izingqi zakho nakwesosingqi uyakuso zezivakale, Usiqubule wasibhida de wabhida noMtyholi, Uba ebekuncwarhumele makafe namthanyana, Unesibindi, ulikhalipha elingoyik’ ukuthath’ isigqibo, Ungumzekelo omhle kwabakwelamayo, Ungumbon’omhle kwabaseze ngobuso elizweni, Abaz’emva kwakho ngathi bangazeka mzekweni, Baland’ekhondweni baxel’ibhaku, Andinantloni ngawe koko ndinamatshamba, Andinadyudyu andinavalo ngawe ndinamabhongo uyindod’emadodeni, Uyindod’enomqolo nemibono enabileyo, Ndithi ntiiiinga ntakandini impumelelo isentabeni.  
Akutsho mna kutsh’imivuyo nemigcobo, Akutsho mna kutsh’ihlombe nemincili, Akutsho mna kutsh’intliziyo yam etakatak’emafutheni, Ndifikelwa zinyembezi, iinyembezi zovuyo nothando, Hamb’ungemi kwedini yasemaTshaweni, Ungajongi ngemva hlez’ujik’ubesisimo setyuwa, Ungazilibali kodwa iingqeqe nazo ezisekhondweni, Sizintathamban’ezithawuz’emveni kwakho, Sicothamele ukuphaka kuloo vimba, Siphaka kuloo vimba sifun’abany’oMphuthumi bangomso, Uzusiyeke sinxonxothele kulombele ubhonxileyo kuzophum’ abany’oPutco bakusasa, Qandusela lo maqanda kwedini kaTogu kuvelil’ukukhanya, Qandusela lo maqanda kwedini kaMalangana, ilanga liphumile. 
 Impumelelo iyasetyenzelwa Ngcwangu , Akusi ikhona ayingombethe, Impumelelo iyasetyenzelwa Mdange, Akusi ikhona ayizontongo, Impumelelo iyasetyenzelwa Tshiwo, Ayikhiwa mthini ayingombhongisa, Impumelelo iyasetyenzelwa Khawuta, Ayikhiwa mlanjeni ayongub’esele, Impumelel’iyasetyenzelwa Butiza, Ayikhatywa sidulini ayizontubi, Hamb’ungemi mntaka Mafani, Impumelelo ayiloluchwe akus’ikhona, IMpuma-Koloni uyibek’endawen’ebanzi, UNomalungelo uzel’iqhawe hayi isaqhaga.  
Zitshixiw’iintango zabathakathi, Nalaph’uyakhona uyakufika sesikulindile, Uba ubuyintaka ngendisithi ulinqilo intak’ethamsanqa, Uyathandwa sisizwe sikaXhosa, Uyihlwayel’imbewu entsindeni, Sivunento kwintsimi yakh’oyityalileyo, Loo ntsimi ubungazityaleli wena wedwa, Ubutyalela nempund’efana nam izidlule ikrwentshule, Uyibekil’induk’ebandla ngendlel’eyodwa, Ngendlel’eyodwa yokombathisa nendwadunge efana nam ngoncumo, Ndikothulel’umnqwazi Putco kaMafani Uyingwenya kwedini, Andithi kwedini kuba ndikweya koko ndikunik’uzuko nembeko zona zikufaneleyo, Aah! thole lesilo ndikunik’owengwe umnweba! Ndikuhloma olweNdwe usiba! Sizukulwana sikaNkosiyamntu, Uyakunqandwa zinkwenkwezi. “Ukwanda kwaliwa ngumthakathi”",UPutco uyakunqandwa ziinkwenkwezi
"I-arhente ejongene nokunkinkisha inkxaso-mali kubafundi, uNSFAS, isikhabela kude kuye esi sehlo njengoko isithi ayibhatali mfundi ngqo imali yiyunivesithi ejongene nalo nto. Ingqonyela ejongene nobhatalo lwemali eMzantsi Afrika uPASA ngamanye uWalter Volker uthi azakuthatyatyhwa amanyathelo ngalo mba. IWalter Sisulu ikungqinile oku isithi yenzekile impazamo yokungena kwemali eyiR14miliyoni kwi-akhawunti yomfundi. Kambe abanye abafundi baseWSU bayakhala kumakhasi besithi uNSFAS zange abathathe kwaye ebasokolisa xa kuzokhe kubekho iimali ezingaka zeempazamo. Abanye bathi makungagxekwa lo uzuzileyo kuphela makugxekwe uNSFS kwakunye neWSU. Logama besithi mhlawumbe ibibubuqhophololo abaqhele ukubenza.",Izakuphandwa imali engene ngempazamo kumfundi
"“Molo mama!” Le ibiyindlela aphendula ngayo ifowuni * -Uyinene Mrwetyana (19), esitsho ngendyondyo yelizwi, xa efowunelwa ngumama wakhe uNomangwane Mrwetyana.  
Oku kungenxa yokuba le ntwazana ibithabathe izifundo ngesini (gender studies) kwaye ibisele iphakathi esizikithini sedabi lokulwa nokungcikivwa kwamakhosikazi ezandleni zamadoda.  
Oku ke ingasisizathu esibangele lo mfundi weYunivesithi yaseKapa (UCT) alwe kumhlaseli wakhe ngaphakathi kwiPosi iClareinch eKapa.  
UMphathiswa wamaPolisa uBheki Cele uthi * -Uyinene akalwanga nje kanye momhlaseli wakhe, kodwa kabini. UCele uthi * -Uyinene walwa okokuqala nomhlaseli kodwa waphinda wavuka phantsi walwa.  
Kwinkonzo yomngcwabo wale ntwazana, ebibanjelwe eAbbotsford Christian Centre eMonti phambi kokuya kungcwatyelwa eQina kuCentane, amalungu osapho amchaze njengegorhakazi, inenekazi elithanda ucoceko nobunyulu, inenekazi elithanda umculo neencwadi, inenekazi elithanda impolo kwanokuzilolonga.  
Kowabo ebebizwa Uyi-Uyi, maxa wambi kuthiwe Uyi okanye Nene. Ebekuzilile ukutya okunenyama, asele amanzi ekwathanda nokudlala isixhobo somculo sohlobo lweseksofoni. UEsona Mrwetyana, ubhuti kaUyinene, uthi bebekhe babhidane ngesixhobo (remote) sokuvula umabonakude.  
“Umbone evuka ekuseni esiya kwigumbi likamabonakude ukuze ankonye iRemote. Njengokuba ndiqhele ukufika kukho isiselo ekhitshini, bekungenjalo ekhaya xa ekhona. Uyakufika kukho ijagi yamanzi egcwele amagqabi,” utshilo uEsona.  
Ebhubha nje * -Uyinene, ebephezu kwamalungiselelo okukhupha unina ayokumngcamlisa iwayini, ze baye kumdlalo wokujinga emaweni nasezintabeni. 
 UNomangwane uthi uza kuya kulo mngcamlo wewayini ukunika imbeko kwiminqweno yentombi yakhe. Ukwabhengeze ukuba uza kuseka iUyinene Foundation ukunceda abasetyhini abaphantsi koxhatshazo.  
UMabhele Mrwetyana, utata kaUyinene, uthi uya kuyikhumbula intombi yakhe ngeencoko malunga nomculo nepolitiki, ingakumbi uthando lwayo ngoSteve Biko. “Ebethanda uSteve Biko kuba ebefuna ukwazi ukubaluleka kokuzazi.”  
Le ntwazana ibikunyaka wayo wokuqala eUCT isenza isidanga seBA: Media and Film Studies. Phambi kokuya eUCT, ufunde eHudson Park Primary eMonti ze wayokuphumelela uGrade 12 eKingswood College eMakhanda.",Uyinene Mrwetyana: ‘Molo mama!’
"UVIMBA wophuhliso lwamaphandle iZulukama Trust ubambisene nenkampani erhweba ngezabelo yaseMonti IKusasa Green ekuncedeni uluntu lwasemaphandleni kwezolimo kwakunye nokuthenga izabelo kumashishini emveliso.  
Ikusasa Green inomzi mveliso weebhokisi zokugcina ukutya kupholile, kwanezabelo kwiLukhanji Leisure eneQueens Khasino kwakunye nehotele. Ngamashumi asixhenxe ookopolotyeni bamaphandle abayinxalenye yeZulukama Trust.  
Isithethi sebhunga leZulukama, inkosana uJoseph Madlongwana uthe, lo vimba uzakunceda uluntu lwamaphandle lixhamle kwinkxaso karhulumente yezolimo nemveliso kwakunye noshishino kubarhwebi abazimeleyo. 
 “IZulukama Trust izakuba likhonkco kumalungu ayo norhulumente kwakunye neenkampani zabucala, umzekelo, imanyano evelisa uboya eyaziywa ngokuba yiWool Growers Association,” utshilo okaMadlongwana.  
Ukwathe, “Sinookopoletyeni beegusha abasixhenxe, emnye kubo unekhulu lamathokazi eegusha, kwakunye neenkunzi ezine, ezenza i728 yeegusha. Kukwakho nelinye iqela elivelisa imifuno lithengise kwiindawo zasemaphandleni elincedwe liqumrhu lophuhliso lwephondo iECDC.” 
 Kwiiveki ezimbini ezidlulileyo, lo vimba ububhiyozela iminyaka elishumi oko wathi wasekwa eHewu. Kulo mbhiyozo uGugile Nkwinti ongumphathswa wobuyiselo lomhlaba unikezele ngeshedi yokucheba. 
 Le shedi yenze ukuba zibengamashumi amabini anesithathu iishedi ezikule ngingqi nezinceda iilali ezingamshumi amathathu anesithandathu.  
Ubukwazinyaswe ngooSodolophu, uMxolosi Koyo waseChris Hani kwakunye noNozibele Makanda waseLukhanji. UMadlongwana ukwadize ukuba banayo nemveliso yenyama yenkomo ezityetysiweyo. 
 “Abaxheli ngoku bathenga kuthi, lo nto yenza umahluko kumakhaya afuye iinkomo,” ucacise watsho. Ukanti Ikusasa Green isayine isivumelwano sokuvelisa amashumi amabini amawaka eebhokisi zokugcina ukutya kupholile.  
Lo mzi mveliso uzakuvula iziko eliseDimbaza ngoJulayi walo nyaka. UMkhululi Phakade ongusihlalo weKhula Investment udize ukuba lishumi lezigidi elizakutyalwa kumzi mveliso wakwa Ikusasa Green ozakuvulwa eDimbza ngokubambisana neECDC.",Likhangeleka limhlophe ingomso leZulukama Trust
"Inkonzo yaseFree Church eBhayi izakuqhuba umthandazo wabafundi bebanga leshumi ngomhla weshumi elinesithandathu kule nyanga ukusukela ngentsimbi yeshumi ukuya kwintsimbi yeshumi elinesibini. 
Le nkonzo imema bonke abafundi bebanga leshumi, abazali kunye neetishala ukuba babeyinxalenye yalo mthandazo ukuze baze kuthandazelwa.  
Othethe egameni lale nkonzo uXolani Lottering uthi bazakuthandazela ukuphucuka kweziphumo zebanga leshumi.  
“Sikwajonge ukukhuthaza abafundi ukuba basebenze nzima ukuze bafumane iziqhamo ezibafaneleyo,” utsho uLottering.",Kuthandazelwa abafundi bebanga leshumi
"Izembe liwele omnye umqeqeshi ebholeni yaseMzantsi Afrika. Igama lakhe loo mqeqeshi nguKaitano Tembo obengumqeqeshi weSuperSport United. Ukugxothwa kwakhe kubhengezwe ngumphathi weSuperSport, uStan Matthews, izolo emini. Akothusanga ke kambe ukugxothwa kwakhe uTembo ngenxa yeziphumo ezingancumisiyo ezifunyenwe liqela emidlalweni emininzi yeDStv Premiership kule sizini isongwayo. Kukhangeleka ngathi ukukhutshwa kweSuperSport United kwiNedbank Cup kwimpelaveki egqithileyo ibe sisikhonkwane sokugqibela. Amatsatsantsa ahlazwe yiTshakhuma FC ngo’3-2 emdlalweni obuseThohoyandou Stadium. 
“UKaitano ebengumntu ozinikeleyo emsebenzini wakhe kakhulu. Bambalwa abantu abaqala badlalele iqela baphinde babe ngabaqeqeshi njengaye. Siyawubulela umsebenzi awenzele iqela yonke le minyaka,” utshilo uMatthews kwigxelo ebhaliweyo. UTembo ube ngumncedisi wabaqeqeshi abafana noGavin Hunt, uStuart Baxter phambi kokufika kwelakhe ithuba lokunyusela ngo-2018 emva kokugxothwa kuka-Eric Tinkler. “Akululanga ukwahlukana nomntu ofana noKaitano obesoloko ebeka iqela phambili ngaphezulu kwayo yonke into. Siyayibulela kakhulu indima ayenzileyo kwiSuperSport United,” utshilo uMatthews. 
Nangona izinto zingayihambelanga kakuhle iSuperSport United kule sizini – kodwa ukuthengiswa kwabadlali abaphambili kungasesona sizathu sokugqwidiza kwayo. UTembo ushiya iSuperSport emva kokuhlala kuyo iminyaka engamashumi amabini anesithathu. Phantsi kwegama lakhe njengomqeqeshi, uphumelele indebe yeMTN8 ngonyaka ka-2019. Indawo yakhe iza kuthathwa ngu-Andre Arendse obungumcedisi wakhe. Iingxelo zithi iSuperSport United inomdla kuBenni McCarthy ochithwe ngaMaZulu kwinyanga ephelileyo. Kulindeleke iphele kodwa isizini kungekho nto azibophelele kuyo uMcCarthy ekuthiwa ujongwe ngamaqela amabini amakhulu eSoweto.",UKaitano Tembo ugxothiwe yiSuperSport United ehlazwe yiTshakhuma FC kwiNedbank Cup
"IBafana Bafana ebidlala ngabadlali abalishumi ikwazile ukubetha iLesotho ngo’4-2 kwiipenalthi kumdlalo weCOSAFA owandulela ophambi kwamagqibela kankqoyi, emva kwemini ngoMgqibelo. 
Amagowuli afakwe nguThaba Ntso noGift Motupa kwixesha elongezelelweyo, ngawo aqinisekise ukuba lo mdlalo uzakuya kwiipenalthi. UReyaad Pieterse ubambe iipenalthi ezimbini ezincede iBafana ukuba iphumelele. 
Emva kwale mpumelelo abafana bakaShakes Mashaba bazakudlala neqela eliphumeleleyo phakathi kweZambia neSwaziland kumdlalo ophambi kwamagqibela kankqoyi. 
UMzantsi Afrika uqale ngesantya esiphezulu kulo mdlalo, kodwa abadlali khange bakwazi ukufaka amagowuli bavumela iLesotho ukuba iphinde ibuyele emdlalweni. 
Kumzuzu weshumi elinesine iBafana ifumene ibhola yasimahla, kodwa uModiba khange akwazi ukuyifaka emnatheni. ILesotho yiyo eyophise kuqala ngelixa uJane Thaba Ntso ebaleka yedwa wabetha uPieterse kwikona akude kuyo. 
Kuyiwe ekhefini iLesotho ihamba phambili ngegowuli elinye eqandeni. 
Kwisiqingatha sesibini, ibe yimizuzu nje embalwa phambi kokuba uGift Motupa afake igowuli lokulinganisa ngelixa engajongwangwa ngumntu ebhokisini. Sele kushiyeke imizuzu elishumi elinesihlanu uphele umdlalo, uNtso uphantse wafaka elesibini leLesotho, kodwa ibhola ayingqubileyo iphume ecaleni kwezinti. 
Kulandela ukubethwa kwayo ngoku iLesotho iza kujamelana neqela elibethiweyo phakathi kweZambia neSwaziland.",UPieterse ubeliqhawe leBafana Bafana
"USAPHO lakwaCekeshe eLubhacweni KwaBhaca lusashiyeke lubambe ongezantsi emva kokuphulukana neegusha ezingamashumi asixhenxe anesibini (72) kwaneebhokhwe ezintlanu ezibulewe kubusuku obunye sisilo ekukholeleka ukuba yingqawa. 
Esi sehlo senzeke kwiveki ephelileyo. Usapho luthi luziqaphele kusasa xa kuyokuhlolwa ethangweni. Uninzi lwezi gusha zinamanxetyana ophele ngaphakathi logama ezinye zigqajukelwe yimiswane. 
“Sizibone phaya ngentsimbi yesithandathu ekuseni. Zonke zifile iigusha ezingamashumi asixhenxe anesibini (72) kwaneebhokhwe ezintlanu, kwashiyeka nje iigusha ezingamashumi amathathu (30). Sikholelwa ukuba yingqawa le yenze le ntlekele, ngokujonga indlela le ihlasele ngayo,” kutsho uSam Cekeshe. 
Esi silo sikwahlasele iigusha ezisibhozo nakweminye imizi emibini kule lali ngobu busuku bunye. 
“Yintlekele le. Imbi le nto. Esi sehlo asiqali apha ekhaya. Ngo2018, saphulukana neegusha ezilishumi elinesithandathu. Xa sihlasela siluma sishiye, ezinye siyazikrwela,” kutsho uCekeshe. 
“Siyalucela ungenelelo kubantu abanezixhobo zokwenza oko, kukhangelwe esi silo esingasaziyo nokuba sihlala phi.” 
UCekeshe uthi ebeyile ukuyokubika emapoliseni, ukuze saziwe isehlo. Uthi nakubalimi ebeyile. “Uncedo esilufunayo kubalimi kukutya kuba kukho amatakane ashiywe ngoonina, ngoku akanandawo yokuncanca.” 
Isithethi seSebe loPhuhliso lwaMaphandle noHlengahlengiso loMhlaba, eMpuma Koloni, uAyongezwa Lungisa, uthi uncedo bayalukhupha ukunceda ezisindileyo iigusha kuhlaselo, watsho esithi baza kusisabela esi sehlo saKwaBhaca. 
“Siyavelana nabafuyi abathi baphulukane nemfuyo yabo ngenxa yezehlo zokuhlaselwa ziingqawa. Ngelishwa asinayo imali ejongene nezihelegu ezinjengesi, kodwa uncedo siyalukhupha ukusindisa ezo zisindileyo,” kutsho uLungisa. 
Kunyaka ophelileyo isilo ekukholeleka ukuba yingqawa sabulala iigusha ezingamakhulu amabini anesibhozo (208) ngobusuku obunye kuJarha eCofimvaba.",‘Ingqawa’ ibulele iigusha eziyi-72
"ICity Lads yaseBhayi ibonakala izimisele ukuyiphumelela iSasol League kule sizini.  
ILads edlala kakuhle isethubeni lokwandisa amanqaku wayo xa iqubisana neCumakala Ladies ngempelaveki. Kulindeleke ukuba umdlalo udlalwe ngentsimbi yesithathu ngoMgqibelo, eCumakala.  
Yona iThunderbirds Ladies ekwindawo yesibini idibana neGolden Stars, iHighbury yamkela iSophakama Ladies, iManchester Babes idlala neRed Roses Ladies FC, Eastern Rangers FC idlala neBirmingham City Ladies,  
I-Eluhewini idlala neBashee Eagles FC, iExecutive Ladies idlala neUniversity of Hare, iAyakha Stars idlala neAmanqilo Birds, yonke imidlalo iqala ngentsimbi yesithathu ngoMgqibelo. 
 ICity Lads neThunderbirds Ladies zithe gqolo ukuphikisana ngendawo yokuqala kwibhola ekhatywayo yamanenekazi.  
Oko kuqale isizini, iThunderbirds Ladies yaseGcuwa ibisoloko ihleli kwindawo yesibini kwiSasol League. Kodwa ngempelaveki egqithileyo izinto ziye zatshintsha emveni kokuba iLads ihlaze i-Eluhewini Ladies ngo12-0. 
 Impumelelo ithathe iintwazana zaseBhayi yazibeka kwindawo yokuqala. Kanti iintshatsheli ezikhuselayo, iThunderbirds Ladies, khange idlale – into eyenze yehlele kwindawo yesibini.  
Njengokuba kuqale isizini, iLadies idlale ntanganye kumdlalo omnye ze yayiphumelela yonke eminye, kanti yona iLads iphulukene nomdlalo omnye, ze yayiphumelela eminye.  
Iqela elisahleli emsileni kwiSasol League yiManchester Babes ngamanqaku amathandathu emva kwemidlalo elishumi elinesithandathu eyidlalileyo kwaye khange idlale kwiveki ephelileyo.  
Kweminye imidlalo:  
University of Hare Ladies izibethele iHughbury Ladies ngo’5-1, iBirmingham City Ladies ibethe i-Executive Ladies ngo’2-0, iBashee Eagles yabethwa yiGolden Stars ngo’2-1, iSophakama Ladies yabetha iAyakha Stars ngo’2-1 , iCumakala Ladies yabetha iEastern Rangers Ladies ngo’2-0  logama Amanqilo Birds Ladies ebethwe yiRed Roses ngo’3-1.",Iphezulu iCity Lads kwiSasol League
"ISIHELEGU sikavutha ogqugqisa ilali yakuGunjana eMthatha sishiye unxunguphalo kangangokuba kukhala namadoda logama abantwana bephaphazela luloyiko. 
Isixhenxe imizi esele ichaphazeleke nguvutha obetha ebuyelela kule lali. Esi sihelegu somlilo siqale ngomhla wamashumi amabini anesixhenxe kweyeThupha kumzi wakwaDafeti kuGunjana. 
Ngenxa yokuxakwa ngulo vutha, abantu bale ndawo babiza amagqirha ade amabini. La magqirha khange awunqande uvutha, kuba uye wanwena endaweni yoko. Emva kwamagqirha, kuye kwafika abantu beenkonzo zosindiso, nabo khange bakwazi ukuza nesisombululo kuba la mhla womthandazo uvutha uvele wayokuqhambuka komnye umzi kwakule lali. 
Kumzi wakwaDafeti, apho lo vutha uqale khona, kwaqalwa ngokubonwa komlilo ebhedini ubonwa ngumntwana walo mzi. Indoda yalo mzi uNyanayipheli Dafeti uthe: “Ndandingekho ngethuba uqala lo mlilo. Ndatsalelwa umnxeba kusithiwa kuyatsha. Ndafika kungamadangatya indlu isitsha yonke.” 
Lusajonge oku usapho lakwaDafeti, ngosuku lwesibini kwatsha enye indlu. “Saqonda ukuba masizikhuphe phandle iimpahla kuba sisoyikisela ukuba zizakutsha. Sisajonge leyo, siye sabona kusitsha indlu yesithathu neyesine. Indishiye ndibambe ongezantsi le nto. Andiyazi nokuba mandithini,” utshilo uDafeti. 
Lo kaDafeti uthi woyikisela isiqu sakhe, inkosikazi nabantwana bakhe. “Asilali buhlayo kusa sihleli, kuba nale ndlu inye ishiyekileyo asiyazi nokuba ayizukutsha na. Imbi imeko esikuyo,” utsho uDafeti. 
Kumzi wakwaMattross, kuqale ngokutsha koronta kwaze kwatsha iflethi ngosuku lwesithathu. “Siye sakhupha iimpahla phandle. Sothuke asayikholelwa xa sibona kusitsha ezompahla ziphandle. Silala phandle ngoku kuba izindlu zam ezimbini zitshe ngulo vutha,” kutsho uNtombi Mattross. 
UNomutile Poli, yena ebesazimase umthandazo wokuzama ukuphelisa lo vutha ngethuba efumana umnxeba kusithiwa uyaphela umzi wakhe nguvutha.  
“Khange ndibe sabuza, ndiye ndaleqa kwam. Xa ndifika ndibone amadangatya kusitsha uronta. Iimpahla zam zonke zitshile, kwana loonkukhu ibiqandusela itshile. Netanki lam lamanzi litshile,” utshilo uPoli. 
Abahlali bale ndawo bathi iyabaxhalabisa le nto yalo vutha kuba iyaqala ukwenzeka kule lali. Bathi bacela imithandazo okanye nayo nayiphi na into enokuthi ibancede ibaheshele uvutha. 
Ukuva le ntlungu, i-arhente yokhuselo lwentlalo yoluntu (SASSA) eMthatha ithe yatyelela le lali kule veki, yashiya iingubo,  kwaze kwabhaliswa amagama amaxhoba ngenjongo zokuba anikwe ukutya nezinye izinto ezingaluncedo. 
Uceba wale ndawo uNodumo Mbombo uthi naye iyamkhathaza le ntlungu yehlele abahlali. Uthi uzakuthi gqolo ukuqinisekisa ukuba amaxhoba afumana uncedo.",Iyaphela imizi nguvutha
"AMADODA aya eba ndlongondlongo ngenxa yoxinzelelo lwengqondo kwaye oku akude kuqondwe okanye kubonwe luluntu, oku kwenze imvumi yeHip-Hop, uLazy Dwayne, akhuphe ingoma entsha ebizwa Pressure. 
Uthi le ngoma kulithutyana isentliziyweni yakhe, kodwa kuthe kusakuvakala iindaba zokubhubha kukaRicky Rick waqonda ukuba akasayi kuwuvala umlomo ngale ngxaki. 
ULazy Dwayne nguLubabalo Mangele onkaba ikwilali yaKwaNdlambe eNgqushwa. ULazy Dwayne, 36, udibene nomculo ngethuba egaleleka ePort Alfred ngo1993. 
Le mvumi ithi amadoda ayabhokoda, ekhwaza ngelifuna uncedo. 
“Abantu bahlala becela uncedo sikhona, kodwa asiziqapheli iimpawu. Ngenxa yezi ngcamango entlokweni yam, isisombululo siye sandifikela, ndakhetha ukwenza le ngoma,” kutsho uLazy Dwayne. 
ULazy Dwayne uthi ukhe naye azibhaqe ephantsi koxinzelelo ekhaya ngamanye amaxesha. 
“Andiqondi ukhona umntu oye azibhaqe engekho phantsi koxinzelelo, nam ndikulo sithetha nje,” utshilo. 
Uthi ungowokuqala ekhaya, kodwa okona kunzima kukubona abantakwabo bephumelela, besebenza nzima behoye imicimbi yekhaya, bekwanakekela abazali. Uthi ngethuba esakhula wayenamaphupha okuhoya ikhaya kodwa ngoku akunjalo. 
“Ndandinamaphupha okubanguYesu Kristu wosapho lwam, ndibakhuphe ebugxwayibeni kodwa ngoku akunjalo. Kubuhlungu, ndiye ndizive ngathi ndisisahluleki,” kutsho uLazy Dwayne. 
ULazy Dwayne waduma ngeengoma ezifana noMajita mo, Izikhalazo zentliziyo nengoma ethi Mahle amantombi nathi yamvulela amathuba okusebenza noKing Kesi. 
Le mvumi iqale ukubanomdla emculweni ngelixa umalume wayo efunda eBhayi ngo1997. 
“Kula nyaka wayeye abuye namakhasethi omculo weRap. Wayeye andishiyele abe mbalwa, kulapho ndamazi khona uTupac Shakur nengoma yakhe ethi Life Goes On. 
“Okona kuhlekisayo ndandingeva kwasiNgesi eso, endandikwazi kukuba le ngoma iyandihlupha kwaye ibuhlungu,” ubalise watsho uLazy Dwayne. 
Le ngoma iyafumaneka kuYouTube nakweminye imingxili yeintanethi.","Ubone uxinzelelo emadodeni, wenza ingoma"
"ULWALUKO iyakuhlala iluxanduva losapho olo lunomkhwetha, hayi urhulumente. 
Oku kuthethwe nguMamnkeli Ngam, isithethi sesebe loQhogelwano kubuRhulumente neMicimbi yeeNkosi eMpuma Koloni, ngethuba ephawula ngexesha lolwaluko lokuphela konyaka. 
Namhlanje uMphathiswa weli sebe uFikile Xasa ekunye noSihlalo weNdlu yeeNkosi ephondweni uNkosi Mwelo Nonkonyana, bazakube bedibene eMthatha bexovula indlela eluqhube ngayo ulwaluko lweli xesha lokuphela konyaka. 
Ngethuba sibhala eli nqaku ngenjikalanga yayizolo (uLwesithathu) bebelishumi elinesihlanu abakhwetha ababhubhileyo kweli phondo, apho ummandla wase-OR Tambo – oquka iMthatha, Sajonisi, Ngqeleni neLibode – ubuphala phambili ngokwamanani. 
Abanye abakhwetha babhubhe kwiindawo ezifana ne-Alfred Nzo, Qonce, Alivani naseMbhashe. 
UNgam uthi umba wolwaluko ufanele ukuba luxanduva losapho. “Usapho olunomkhwetha lulo ebekufanele ukuba luthabathela kulo uxanduva lokukhathalela umkhwetha kuba amagosa karhulumente asokuze afikelele kuzo zonke iilali zaseMpuma Koloni. 
“Ewe siyazenza iinzame zokunqanda ukubhubha kwabakhwetha ezifana nokukhupha amagosa ethu kwanezixhobo kuquka nokumisa imithetho kodwa lo msebenzi sokuze siwenze sodwa,” utshilo uNgam. 
Minyaka le zizigidi ngezigidi zeerandi ezikhutshwa ngurhulumente ukuzama ukunqanda ubhubhane. 
Umthetho wokunqanda ukubhubha kwabakhwetha okanye intlonti ebakhwetheni, iCustomary Male Initiation Practise Bill, ubonwa ngabaninzi njengecebo lokulwa iingxaki zokubhubha kwabakhwethwa eMpuma Koloni. 
“Ngalo mthetho sizama ukuvala imbubhane yabakhwetha eMpuma Koloni, ngoko sicela ukuba uthotyelwe,” kwabongoza uNonkonyana kwinqaku ebelipapashwe liphephandaba I’solezwe ekuqaleni kwalo nyaka.","Ulwaluko luxanduva losapho, hayi urhulumente"
"URHULUMENTE waseMpuma Koloni ubhengeze ukuba kusukela ngobalo lwabantu lonyaka ka2011, eli phondo liphulukene nemali engange R23.9 billion ngenxa yabantu abayokufuna amadlelo aluhlaza kwamanye amaphondo.  
Oku kubhengezwe nguMphathiswa wezeMali ephondweni uMlungisi Mvoko ngethuba esenza intetho yohlahlo lwabiwomali eBhisho ngenjikalanga yangoLwesine.  
UMvoko uthi ulwabiwo lwemali olusuka kuzwelonke lujonga amanani wabantu bephondo ngelo xesha.  
UMvoko ukhuthaze abantu ukuba bathathe inxaxheba kubalo lwabantu kunyaka ozayo u2021 ukuze wonke umntu wasephondweni abalwe.  
Eqaphele ukwehla kwesabelo semali esuka kuzwelonke, uMvoko uthi urhulumente wephondo uqweba amacebo okuzenzela imali ngokwengeniso yangaphakathi ephondweni (Provincial Own Revenue). 
 Ukuza kuthi ga ngoku, imali eyenziwa yingeniso yangaphakathi ephondweni sisibini kuphela ekhulwini (2%) xa ithelekiswa nohlahlo lwabiwo lonke lwe-R85.9 billion kunyakamali ka2020/21.",IMpuma Koloni iphulukene neR23.9 billion ngenxa yabantu abafulathela iphondo
"Kule veki sifumane ithuba lokuzimasa ukuvulwa komzi woveliso wakwaYekani Manufacturing pha eIDZ eMonti.  
Ibali elipheleleyo nemifanekiso ikwiphepha lesine kweli lanamhlanje. Xeshikweni kucaciswa umsebenzi wale nkampani kucace gca ukuba basebenza ngobuchwepheshe bobuxhakaxhaka banamhlanje obufuna izakhono ezithile.  
Umfundi ofundele ukuba yinjineli angakwazi ukungena phaya. Umfundi ofunde ngezombane angakwazi ukungena phaya. Umfundi ofundele nawuphi umsebenzi wezandla angangena phaya. Baceba ukuvula izithuba zemisebenzi eziliwaka kulo nyaka.  
Naku ke ukwenzeka. Kufumaniseka ukuba abantu abanezi zakhono namava agqithisileyo asinabo kweli laseMzantsi Afrika. Kufuneka kuyokulandwa abantu koomaChina nooIndia ukuze bakhokele iinkqubo zobuxhakaxhaka bobuchwepheshe banamhlanje. Njani? Kanti ezi kholeji zeTVET zibafundisa ntoni abantwana bethu? 
 Usakukroba amakhasi omnatha wezi TVET uye ufumanise ukuba bafundisa abantwana ezonxibelelwano, ezokhenketho, ukuba ngabaphathi bamashishini okanye oomanejala, njalo njalo.  
Ezi zezona kulula ukungena kuzo kwaye ukuba uphume esikolweni ungapasanga kakuhle ungatsibela kwezi zifundo kulula ukungena kuzo. Ingxaki ngazo yeyokuba ingqesho inzima kuzo ngoba uza kukhuphisana nabantu abafundele kwale nto inye, ifana neyakho, kwiiyunivesithi.  
Kuza kuqeshwa bani phakathi koyifundele kwiyunivesithi noyifundele kwiTVET? Zikhona ke nezifundo zobunjineli neminye imisebenzi yezandla ethi ifumbathise umfundi ngezakhono ezilulutho anokuthi umntu azenzele izinto engaqeshwanga.  
Ingathi ngebeqinisa kwezi izifundo kwiiTVET kwaye bajonge neendawo ezifana neeYekani nakoomaChina, bajonge ukuba zeziphi na izakhono ezinokusinceda kweli laseMzantsi Afrika.  
Apha eMzantsi Afrika bekumele ukuba siphala phambili kwezobuxhakaxhaka banamhlanje; bekumele ukuba senza iifowuni, TV, yonke lo nto ngokwethu.  
Izikolo kufuneka ziqeqeshe kwaye zisinike abantu abaza kusebenzela iimfuno zoluntu.",Iikholeji zeTVET maziyeke ukubhanxa abantwana
"“Zininzi izinto esifana ngazo siyiLower Saxon yaseJamani kunye neli phondo leMpuma Koloni kumele sisebenzisane ke ngoko”  
La ngamazwi womongameli wephondo laseLower Saxon eJamani uBernard Busema ngethuba ethetha namalungu epalamente yephondo leMpuma Koloni eBisho.  
 
Uthi iMpuma Koloni inomhlaba omninzi otyebileyo ekumele ukuba uvelisa ukutya okuninzi, logama nephondo labo iLower Saxon ililo elivelisa ukutya okuninzi kweliya laseJamani.  
Urhulumente wephondo laseMpuma Koloni wasungula ubuhlobo neli phondo laseJamani ngonyaka ka1995. 
 
La maphondo asebenzisana kwimicimbi yezemfundo, inkcubeko kunye nezolimo.  Kwaye kule minyaka ingaphezu kwamashumi amabini sele zibonakele iziqhamo, itsho ingxelo. 
“Ninendyebo yokuba ninonxweme kunye nomhlaba omninzi okumbindi welizwe njengokuba kunjalo nakuthi eLower Saxon,” utshilo uBuseman. 
  
Ikwaya ephuma eLower Saxon eJamani ibikutyelelo eMonti eMpuma Koloni ngonyaka ka2015, ihamba negqiza lezifundiswa ebezisenza uphando kwimikhakha eyahlukileyo.  
Usomlomo wepalamente yeMpuma Koloni uNoxolo Kiviet, uthathe imizuzu esazisa igqiza lamalungu epalamente yaseLower Saxon kwindlu yowiso mithetho eBhisho. 
 
“Inxalenye yotyelelo lweli gqiza kukuba ngomso baza kutyelela iziko loshishino i-IDZ eMonti, besiya kuzibonela umsebenzi oyimpumelelo ngenxa yentsebenziswano phakathi kweMpuma Koloni kunye nephondo laseLower Saxon.  
Ilizwe laseJamani lelinye lamazwe ehlabathi athe ancedisa uMzantsi Afrika ukusukela emva kwemfazwe yesibini yehlabathi ngokuthumela amajoni anezakhono ezahlukileyo kweli.  
Ngenxa yalo ntsebenziswano zininzi izindlu zenkonzo, izikolo namaziko empilo awakhiwe ngenxa yale ntsebenziswano.",Ilizwe laseJamani limemelela intsebenziswano neli phondo
"UThinasingalakha Nota wakuGompo eMonti ongenele ukhuphiswano lukaMiss Eastern Cape Beauty with a Purpose 2018, uthi ukwenza into eyohlukileyo kwabanye kwenza nawe wohluke.  
UNota, 24, uthi kumthabathe iveki ecinga ngokwenza uphando nganokuthi akwenze kumaphulo abathi bawanikwe ngokuthi benze utshintsho eluntwini kulowo uthe wangenela ukhuphiswano.  
UNota uthi ubone ukuba wonke ubani utyelela izikolo kwakunye namakhaya abantu abadala kwakunye nagcina iintsana ezingenabazali, engatsho ukuba oko akulunganga koko ufune okohlukileyo.  
Uthi izilwanyana ezifana nezinja kwakunye neekati azifane ziqatshelwe okanye zikhathaleleke xa benala maphulo.  
Uthi uqale ngokwenza uphando kweli phulo nafumene ikliniki karhulumente yezilwanyana eseMdantsane kuphela apha eMonti.  
Uthi kwimicelimngeni ayiqapheleyo ebangela ukuba uluntu lungazigonyisi izilwanyana kungenxa yokungabinazimoto zokuzisa eMdantsane, abanye ibikukungazi nokuba ikhona ikliniki emahala karhulumente.  
Uthi naye ukwafunde nto kweli phulo lezilwanyana kuba izinja sesinye sesilwanyana esiphilisayo esikwaziyo nokoluleka lowo unesifo soxinizelelo xa ethe wahlalelana kwaye wavana nenja yakhe.  
UNota sele ephumelele eWalter Sisulu University apho ebesenza khona izifundo zobunjineli.  
Uthi ngoku iphupha lakhe kukuba axhobise amanye amakhosikazi asematsha ekubeni abenenjongo ngobomi.  
Uthi uMiss EC BWP sele ewenzile umahluko kuye njengoko emkhulisile kwaye emvule nengqondo. 
Eli gqiyazana sele linawo namanye amacebo eliza kuthi liwenze emva kweli phulo. Ukhuthaze abatsha ngelithi mabangoyiki ukuleqa amathuba aluncedo ebomini.  
“Zama ucele uncedo konolwazi kuba xa ungazami uphela unomsindo okanye umona.”  
Injongo kaMiss EC BWP kukukhulisa kwanokuxhobisa amagqiyazana asematsha ngeenzame zokuqaqambisa ikamva lawo. Ngoku sele kushiyeke amagqiyazana alishumi elinesibini kwiidolophu ezohlukeneyo zephondo. 
Lo msitho uza kuqhuba ngomhla wesithoba eThe Venue eHemingways ngokuhlwa. 
UNota uthi ubonile ukuba baninzi abantu abanomdla abatsha kodwa bengawazi umnyango amabaqale kuwo, ngoku uza kuba ngumnyango wabo. 
“Abaninzi bacinga ukuze ungenele kufuneka ubenesiqu esincinci kwaye uthi ncothu. Kanti ubuhle bungaphakathi, engqondweni nasentliziyweni.” 
UNota ukwabulele umama wakhe kwakunye nosapho lwakhe abamxhase de kwazokuba leli tyeli.",Unobuhle waseMonti ukhethe izinja
"Simphiwe Nolutshungu 
Umntu uyakwazi ukukhaliswa luvuyo, kodwa ke maxa wambi ukhe akhaliswe nabubuhlungu, xa ubani ekhala kabuhlungu kubakho into eye isike kabuhlungu kulowo umameleyo okanye usivayo isikhalo salowo wembethwe yingxaki ethile, evuselela isikhalo esikhatshwa nasisingqala 
Isikhalo ngasinye sineengcambu ezilinywe emazantsi omphefumlo womntu wonke, ovuyayo okanye onwabileyo, kuyafana. Ngumphefumlo oye usengeke. 
Oku ke kuye kukhatshwe naziinyembezi ezinqumleza umbombo kulowo usengxakini. 
Akubimnandi xa sifunda emaphepheni okanye sibona kumabonakude imizimba yabantu edunduluzileyo kube kungekho mkhondo walowo wenze obo bubi bunuka isikizi elingaka. 
Phambi kokuba kubekho ingxwelerha kwakunye nalowo uye abulale,  kuqala kubekho ujijiswano nesikhalo esibuhlungu kulowo ujongene nokufa emehlweni. Kodwa obona buhlungu kukuba umbulali lo iindlebe zakhe uzivala mba angavakalelwa sisikhalo sengxwelerha. 
Isigwinta esi siye sifelwe bubuntu phambi kokuba sikhuphe umphefumlo ongenatyala, kubuhlungu ke kulowo ubulawayo kuba ngasemva ushiya iinyembezi nemibuzo kwabo bazalana naye. 
Ndicinga siyasika kwaye sibuhlungu isikhalo sokugqibela sokuncama salowo ubulawayo, sanga sithi: 
Amehlo am akubonileyo mhla undifaka ikrele, igazi lam lazalisa izandla zakho, ebumnyameni apho ndikucenge, ndangxengxeza de ndancama. Ndakuteketisa ngezicengo kodwa kwavela kwakhula ubulwanyana, wandosela, wandibulala. 
Ukuba isikhalo somntu besiye sifumane indawo entliziyweni embi, ndicinga noko ubudlobongela obu noko ngebuthomalele. Masizifundiseni ukubaza iindlebe xa kusitsho isikhalo esihamba nesingqala.",Ungangeni Andinxibanga
"Umchamo wemfene, umayime nesihlambezo ngamayeza esintu akhuselekileyo asetyenziswa ngamakhosikazi akhulelweyo. 
Oku kungqinwa luphando oluthe lwenziwa ngumfundi waseWalter Sisulu University uAsavela Kasa osandul’ ukuthweswa isidanga seMaster of Arts nathe wasiphumelela emagqabini emva kophando lwakhe olusisihloko esithi “Health Seeking Behavior of Traditional Women Using Traditional Medicine: A case Study of Lalini Location, Qumbu Village [UkuPhendla uNcedo ngezeMpilo kuMakhosikazi eMveli aSebenzisa amaYeza esiNtu: Uphandosifundo eLalini kuQumbu]”. 
Olu phando lwenziwe nguKasa belujolise kanye kumakhosikazi ingakumbi lawo sele enamava ekusebenziseni amayeza esintu xa ekhulelwe ingakumbi lawo ahlala emakhaya. 
UKasa uthi ibikukuva eyona njongo yokuba kutheni amakhosikazi ekhethe ukusebenzisa isintu ngokoncedo lonyango xa ekhulelwe. Uthi omnye umdla ubuphambili ngolu phando kukuqaphela ukuba kwiilali zakhe abantu ababhinqileyo abaninzi baye baxabise ukusebenzisa amayeza esintu xa besokola ukukhulelwa kanti naxa sele bekhulelwe baye baqhubeke besela kwezonyanga zabo zilithoba bekhulelwe de babeleke. 
Ngokophando, owona nobangela wokuba amakhosikazi endawo yaseLalini kuQumbu, asebenzise amayeza esintu kukuba akude neekliniki apho anokuthi afumane uncedo lwesilungu. 
“Elinye lamayeza esintu abalisebenzisayo libizwa isihlambezo. Eli yeza lisetyenziswa ngamakhosikazi akhulelweyo emva kweenyanga ezintathu de abe kanti ubelekiwe umntwana. Eli yeza lifakwa emanzini kwaye inkosikazi kufuneka ilisele rhoqo ekuseni nasemalanga ukuze ibeleke umntwana osempilweni,” utshilo uKasa. 
UKasa uqhube wathi uninzi lwabasebenzisa la mayeza ngamakhosikazi aphakathi kwamashumi amabini anesihlanu ukuya kumashumi amathathu anesihlanu (25-35). 
“Uninzi lwawo la makhosikazi, kukholeleka ukuba anyanzelwa zizihlobo okanye abantu bemizi atshatele kuyo ukuba bawasebenzise, kwaye la makhosikazi awafundanga abanye bayile kodwa abagqiba isinala, abanye abangena eyunivesithi,” wongeze ngelo uKasa. 
La makhosikazi akhulelweyo ayakwazi ukusebenzisa amayeza esiNtu nalawo aseNtshona, ngaxeshanye, xa ekwazi okanye besethubeni lokufikelela ekliniki. 
Uphando luveza ukuba ukusetyenziswa kwala mayeza esiNtu akudali zingxaki emntwaneni nakumama womntwana. 
Amanye amayeza esintu asetyenziswayo ngumchamo wemfene nekukholelwa ukuba ucoca isanya kwakunye nekhala ekukholeleka ukuba licoca isibeleko. 
UKasa uthi abo bafumana ubunzima ekukhulelweni basebenzisa iyeza ekuthiwa ngumayime apho badibanisa ingcambu namagqabi kwakunye namanzi adikidiki ukuze basele. 
Igqirhakazi elincokole nephaphandaba I’solezwe, lingqinile ngophando lwamayeza enziwe nguKasa. Uthi kwakude kudala iikliniki zisanqabile emakhaya kwakusetyenziswa amayeza esintu, xa inkosikazi ingakhulelwa isebenzise la mayeza itsho ikhulelwe. 
Uthi nangona kwakungekho buxhakaxhaka bale mihla bokuwavavanya la mayeza kodwa abantu bakudala babenethemba kwaye beqinisekile ngokusetyenziswa kwala mayeza.",Uphando lweWSU ngokhuseleko lwamayeza esintu kwabakhulelweyo
"Amasoka aseBhayi afumene ukuyucwa okukhatshwa zizenyeliso kwinto ekholeleka njengephenjelelwe ngamantokazi ebesakuncuma nala masoka. 
Kule veki ibisisigqubu sezenyeliso neziqhulo ezijoliswe kumasoka aseBhayi, ekuthiwa adume njengamagqolo. Oku ke kudale ingxokolo kumaqonga onxibelelwano, uTwitter noFacebook, bambi besithi yinyaniso le logama abanye besithi zizenyeliso nje ezi. 
Umsebenzisi kaTwitter ubhale ngolu hlobo: “Outele [utakele] umntu waseBhayi akushiye eRoomini [egumbini lokulala] ayotya abukele uGenerations neFamily [nosapho] yakhe abuye sebhodla.” 
Omnye umsebenzisi kaTwitter ubhale ngolu hlobo: “Amadoda aseBhayi akasityisi nyhani. Isisu siyakhala umntu ulambile, umntu akabethelwa nangu-Doh sana. Ulamba unye mntakabawo ingakumbi phaya eNew Brighton.” 
Omnye ubhale kanje: “Amadoda aseBhayi ngala afika kwakho alume iPalony agqiba ayijongise kude ungaboni uba ilunyiwe.” 
Omnye uveze le ntetha yaseBhayi kaPeto, ebhekisa kumhlobo, esithi: “Akukho nto intle enakuze iphume kumadoda aseBhayi xa esabizana ngooPeto, amadoda emadala.”",Amasoka aseBhayi ayucwe kuFacebook nakuTwitter
"Xa kuthethwa ngeengxaki kwezemfundo siye sifumanise ukuba iiyunivesithi zithi ingxaki ikumabanga aphakamileyo ezikolweni, amabanga aphakamileyo ezikolweni athi amabanga aphantsi ngawo angaqeqeshi abafundi ngokufanelekileyo.  
Kulapho iNelson Mandela Institute for Education and Rural Development ingenelela khona, ngokuphuhlisa ikharityhulam yamabanga aphantsi (Grade R – 3). Eli ziko lisebenzisana nezikolo ezikwiilali ezingqonge uMthatha neMbizana kwakunye neGinsberg eQonce. 
Nangona eli ziko lincedisa kwizifundo zeelwimi kunye nezibalo likwazama ukuphuhlisa ukufundiswa kwezobugcisa ezikolweni. 
“Ezobugcisa zibalulekile ekuncedisaneni neelwimi kunye nezibalo; abantwana baye bakwazi ukuqonda izibalo msinya. Ubugcisa bunceda abantwana ukuba bahlole ngaphandle kweempendulo eziselubala,” kutsho uSiyasanga Madyibi weli ziko ngethuba bevula umboniso womsebenzi wobugcisa wabantwana eSteve Biko Centre eGinsberg. 
“Lo mboniso womsebenzi wobugcisa ubonisa iindawo zophuhliso lweentsana (Early Childhood Development Centres) zasekuhlaleni ukuba ziintoni ezinokusetyenziswa kumagumbi okufundela kwakunye nokubaluleka kwezobugcisa,” uqhube watsho uMadyibi. 
Umboniso uphela ngoLwesihlanu, umhla wesine kweyeNkanga. Ootitshala, abafundi noluntu ngokubanzi banethuba lokuyokuzibonela umsebenzi wabanye abantwana oquka imizobo yemizimba yabo, imizobo yezixeko abasuka kuzo kunye nemisebenzi eyenziwe ngezi nto ezicholwe phandle. 
“Ootitshala baye bacinge ukuba ‘Yho! Urhulumente akazokusithengela iipeyinti nodongwe. Thina siyababonisa ukuba hayi, chola chola izinto wenze ezobugcisa. Uninzi lwezinto esizisebenzise apha zizinto ebezithengiwe zalahlwa zaphinde zacholwa.” 
OkaMadyibi wongeze ngelithi kufuneka kususwe le ngcingane yokuba ezobugcisa yinkcitho-xesha, “kufuneka batshintshe iingqondo ootitshala. Ingene into yokuba ezobugcisa zincedisana nokufunda komntana. Imizuzu nje engamashumi amathathu ngemini yanele. Iyakubanceda kakhulu ekuphuhliseni izakhona zabantwana eklasini!” 
Uvale ngelithi kufuneka iinkqubo zeeArt for Teachers kwiiyunivesithi. Kusakothulwa lo msebenzi wabantwana ngoLwesihlanu kuzakubhalwa ingxelo ebhentsisa izifundiso zalo mboniso womsebenzi wobugcisa. Bazakujonga izinto ezisebenzileyo kunye nezingasebenzanga.",Ootitshala mabayeke ukujongela phantsi ezobugcisa
"Ukhawuleze wavakala umthandazo womdlali weLions, uLionel Mapoe wokuba afumane ithuba lokudlala kwiSpringbok ngenye imini.  
UMapoe noFaf de Klerk odlala kwiiLions naye kulindeleke ukuba bafumane ithuba lokudlala okokuqala kwiSpringboks xa siqubisana ne-Ireland kumdlalo wovavanyo wokuqala. 
Umqeqeshi weBoks * -Allister Coetzee uchazile ukuba sele kushiyeke kancinci ukuba aqiniseke ngeqela aza- kulisebenzisa.  
Abadlali angekathathi sigqibo ngabo sisibini esidlala phesheya kolwandle uDuane Vermeulen noFrancois Louw. 
Aba badlali babini nabasele besuka ukudlala kwiStormers bazibonakalisile ukuba bawulungele umdlalo xa bebevavanywa ngokuhlwa ngeCawa, ngokwengxelo kagqirha weBoks uKonrad von Hagen. 
 ISpringboks ngoLwesibini siziqeqeshe into engaphaya kweeyure ezimbini phambi kwabalandeli eKapa.  
UCoetzee sele eqalisile ukulungisa nabadlali abafana noWillie le Roux, JP Pieterson noLwazi Mvovo ukuba baza kusebenzisana njani na. 
U-Elton Jantjies ebeziqeqesha kwindawo yakhe njengomdlali okhabayo nabanye abadlali, kodwa loo nto ayithethi ukuba uzakuhlala esitulweni ekuqaleni komdlalo.  
UJantjies uzakuqala ukubambana nabanye abadlali ngomso, oko efikile kwinkampu yeeBoks. Ayikacaci into yokuba uzakukwazi na ukudlala kwiqela likaCoetzee ngoMgqibelo.  
Omnye umdlali ebesenza ixhala nguPieter- Steph du Toit, kodwa wenze kakuhle ngeyona ndlela ngoMvulo ebaleni, kwaye ubonakala ngathi wohlukene nengxaki yakhe yomsipha ibisoloko imkhathaza. 
Ngaphandle kwamathandabuzo uCoetzee uzakufuna ukusebenzisa amava kaVermeulen kwindawo yesibhozo endaweni yokuba asebenzise uWarren Whiteley weLions.  
Ngaphambili kulindeleke ukuba asebenzise uSiya Kolisi noLouw nje- ngamalalela.",Lingafezeka iphupha likaMapoe kwiSpringboks
"Umqeqeshi weChippa United, uGavin Hunt, uvuye kakhulu emva kokuba iqela lakhe lifumene inqaku elinye emdlalweni wanamhlanje. IChippa United ibambene neMamelodi Sundowns ngeqanda macala (0-0) emdlalweni weDStv Premiership obubanjelwe eNelson Mandela Bay Stadium, eGqeberha. Ngoku omabini amaqela anamanqaku amane emva kokuphumelela imidlalo yokuvula isizini entsha kwiveki ephelileyo. Iqela likaHunt libethe abatshakazi, iSekhukhune United, ngo’1-0 kwiveki ephelileyo. Yona iSundowns izibethele AmaZulu ngo’1-0 emdlalweni obusePitoli. 
Omabini amaqela aye emdlalweni wanamhlanje elumkele ukubethwa emva kokuqala isizini kakuhle. Isigaba sokuqala siphele kungekho nto ekunobhalelwa ngayo ekhaya ngoba akukho qela elikwazileyo ukudala amathuba acacileyo. Ifolosi eyinkathazo, uPeter Shalulile, ebevalelwe ngabadlali beChippa United ngoba bebeyazi kakuhle idemesha anokuyenza. Kanti nayo iSundowns ikwazile ukunqanda abadlali abafana no-Eva Nga odlala phambili. Umdlalo uye waphucuka kwisigaba sesibini. Emva kokufundana kwisigaba sokuqala, iSundowns iye phambili isebenzisa abadlali bayo abanesantya emaphikweni. 
Nangona iChippa United ibiphantsi koxinizelelo – kodwa indlela edlale ngayo emva iyancomeka kakhulu. Njengokuba ngempelaveki kudlalwa imidlalo yeMTN8, uHunt uza kufumana ithuba lokuhlanganisa abadlali bakahe abatsha nekudala bekhona. Yona iSundowns iza kudibana neGolden Arrows emdlalweni weMTN8 ojongwe ngamahlo abomvu ngoMgqibelo ngentsimbi yesithathu. Abadlali abaliqela ibibaphumzile iSundowns, mhlawumbi abaqeqeshi sebebeke iingqondo zabo emdlalweni weMTN8 Cup eyifuna kakhulu.",IChippa United neMamelodi Sundowns ziqengqe iqanda eGqeberha
"Njengokuba kuvulwa isizini entsha kule mpelaveki, iOrlando Pirates lelinye lamaqela amakhulu eliphantsi koxinizelelo emva kokunqatyelwa ziindebe iminyaka eliqela. 
 Nangona iPirates ivale isizini edlulileyo ikwindawo yesibini – kodwa akubangakho ndebe – eyona nto ibalulekileyo nefunwa kakhulu ngabalandeli.  
Ezimnyama zingena kwisizini ka-2018/19 zinethemba futhi ukuzithemba kufunqukile emva kokuphucuka kwindlela eziqhube ngayo ukusukela oko kwafika uMilutin “Micho” Sredojevic noRulani Mokwena.  
Elinye lamasoja kaMicho athembekileyo, uLuvuyo Memela, uthi iPirates kufuneka itshayele kwanto eshukumayo phambi kwayo kule sizini. 
 Lo kaMemela wenze indima ebonakalayo kwiPirates kwisizini egqithileyo. Ufake amagowuli amahlanu  kwimidlalo engaphaya kwamashumi amabini ayidlalileyo. 
UMemela uthi indlela elidlale ngayo iqela lakhe inokulinceda lenze umsebenzi ongcono kwisizini entsha.  
“Ziliqela iindawo ekufuneka siziphucule; kuyo yonke lo nto – kufuneka siphumelele iindebe. Yeyona nto esiyifunayo leyo. Ukuba bekuya ngam, bendinqwenela itshayele kwanto ephambi kwayo iPirates ngoba sinabadlali abasemgangathweni ophambili. Into efunekayo kukuba sisebenze ngokuzimisela nokumamela abaqeqeshi bethu. Ukuba singasebenzisana njengendlela esiqhube ngayo kwisizini ephelileyo, ndingatsho ndithi ikhona into esiza kuyizuza,” utshilo uMemela ngethuba ethetha neKickOff. 
Emva kokucweya namaqela amakhulu kwizwekazi leAfrika kwimidlalo ebiseZambia kutshanje – ngokuqinisekileyo iPirates iza kusebenzela ukuvula isizini kakuhle.  
Amabhakaniya amkela iHighlands Park kumdlalo wePSL ngoMgqibelo ngo’20:00 eOrlando Stadium. IHighlands ibuyele kwiPSL emva kokutshatshela kwaNational First Division kwisizini ephelileyo. Nayo inethemba lokuzixhwithela kwiBucs, okungenani ibuye nenqaku kumdlalo wayo wokuqala.",UMemela ufuna itshayele kwanto iPirates
"Ngelinika imbeko kuWinnie Madikizela-Mandela, igqiza leeNkosazana zesizwe samaMpondo zigqithise ngembasa kwikhaya lale Nkosazana ibhubhileyo eOrlando West eSoweto.  
Okhokele eli gqiza uStella Sigcau uthi benza oku ngelizama ukunika imbeko kule nkokheli ezibalule logama ikwaphakamisa igama lesizwe samaMpondo. 
 “Le yimbasa iKing Sigcau ebekumele ukuba simnike kunyaka ophelileyo, kodwa ngenxa yempilo yakhe akazange abekhona, sithathe isigqibo ke sokuba siyizise apha ekhayeni lakhe kanye ngeli xesha,” ucacise watsho uSigcau.  
Le yenye yeembasa eziphambili kwisizwe samaMpondo ngokukodwa kwiinkqubo zophuhliso eziphantsi kukaNkosi Nzululwazi Sigcau okomkhulu lakhe lizinze eMatshona eNtabankulu.  
“Lo ithiywe ngaye le mbasa yenye yeeKumkani eziphambili zamaMpondo ezalwa nguKumkani uMqikela, inikwa abo bazibalule ngokukodwa ngomsebenzi omhle esizweni samaMpondo nakwisizwe ngokubanzi,” utshilo uSigcau.  
IiNkosazana ebezilapha ziquka uNkosazana Zoliswa Ndamase, Nomvuyo Cetywayo, Gcobisa Madikizela kunye neeNkosana eziquka uLangalivelile Madikizela noBulelani Sigcau. 
Ngethuba zigaleleka kwikhaya likaWinnie Madikizela-Mandela,  ezi nkosazana zamkelwe likhaya neenkokheli zombutho weANC eziquka uJeff Radebe, Nkosazana Dlamini-Zuma noNomvula Mokonyane.  
UWinnie Madikizela-Mandela uzalwa nguNkosana uColumbus “Khalembizeni” Madikizela owayeyiNkosana kwisizwe samaNgutyana.  
Esi sizwe samaNgutyana sisizwe esazifaka phantsi kolawulo lukaKumkani Faku ngelizikhusela kugonyamelo lezinye izizwe ngamaxesha emfazwe.  
Owayesakuba ngunozakuzaku welizwe loMzantsi Afrika kwilizwe laseMaurituis uGqirha Nomvuyo Nokwe, ubeyinxalenye yeli gqiza nanjengoko usapho lakwaNokwe liphuma kwisizwe samaMpondo.  
“Le mbasa siyinike uMaNgutyana, nabanye abaphuma kwesi sizwe samaMpondo,”utshilo uSigcau.  
UWinnie Nomzamo Madikizela-Mandela uzalelwe eMbongweni kwela maMpondo eMbizana phambi kokuba anabele ehlabathini  kwezopolitiko.  
NgoMvulo wale veki igqiza leeNkosi eziphuma eMpuma Koloni zityelele ikhaya likaWinnie eOrlando zikhokelwe ngusihlalo wendlu yeeNkosi ephondweni uMwelo Nonkonyana. 
Ethetha ngoWinnie Madikizela-Mandela, uKumkani Ndamase Ndamase wesizwe samaMpondo aseNyandeni uthi bayazingca ngale Nkosazana.  
“Asinakuthula singamaMpondo kuba igama lethu uliphakamise kakhulu ezincamile esebenzela isininzi selizwe loMzantsi Afrika, siyazidla ngaye,”utshilo uNdamase Ndamase. 
 Umphathiswa uFikile Xasa uthi kuninzi ekumele kwenziwe ngurhulumente ukuphucula imeko kwiindawo ezizalelwe iinkokheli ezinjengoWinnie.  
“Iindawo zokuzalwa kweenkokheli zethu zikwimeko embi, kodwa siyazama ukuba imeko yazo iphucuke,” utshilo uXasa. UWinnie Madikizela-Mandela uza kungcwatyelwa eRawutini ngoMgqibelo wale veki.",Zimnike imbasa uWinnie iiNkosazana zamaMpondo
"INKOSIKAZI eneminyaka engamashumi amabini yasePutuma eXhorha, idlwengulwe ubusuku nemini ngumntu emaziyo kodwa endaweni yokufumana ubulungisa icengwa ngeR500 lusapho lomrhanelwa ukuze kucinywe ityala. 
Le ntwazana, esingenakuyichaza ngenxa yokukhonkxwa ngumthetho okhusela amaxhoba odlwengulo, idlwengulwe ngumrhanelwa oneminyaka engamashumi amabini anesihlanu emva kokuxhwilwa ihamba nesinqanda-mathe sayo kule lali ekuqaleni kwale nyanga. 
Ingxelo zithi umrhanelwa waxelela iqabane lexhoba ukuba unomona ngokumbona ephelekwa sisinqanda-mathe esihle okwexhoba. Umrhanelwa wagrogrisa isinqanda-mathe sexhoba ze wafumana ikroba lokuxhwila ixhoba, walitsalela kwindlu engahlalwa mntu apha elalini wandula ukulisa kowabo walidlwengula kwasa phandle. 
“Wandiqhwaba ngempama esithi ebefuna ukundiqhasa emgidini kodwa akabi nathuba. Wanditsalela kwindlu esakhiwayo wandidlwengula. Emva koko wandithatha wandisa kowabo, nalapho wandidlwengula emana ukundibetha.  
“Ngoku andidlwengulayo wayendoyikisa esithi uzakundibulala ukuze kungcungcutheke iqabane lam,” kutsho ixhoba. 
Lo mrhanelwa waligcina ixhoba de kwasemini, walinyanzela ukuba lihlambe phambi kokuba alikhulule emva kokuba kufike amalungu osapho lwexhoba alihlangula. 
Ixhoba lithi ngoku lifumana ukucengwa ngamalungu osapho lomrhanelwa kusithiwa makacime ityala, uzakuphiwa amakhulu amahlanu eerandi (R500). 
“Ndabaxelela ukuba andifuni mali mna, ndifuna abanjwe avalelwe,” litsho ixhoba. 
Ixhoba laya ukuyovula ityala emapoliseni. Ekufikeni kwawo amapolisa, ngethuba esancwina umrhanelwa, acela kwayena ukuba ayokubathengela icuba kwivenkile ekufutshane ze wafumana ithuba lokubaleka umrhanelwa kwabe kanti kukusinda kwakhe ekunqakulweni ngamapolisa. 
Ixhoba lishiyeke lixhelekile yimpatho-mbi emapoliseni. Lithi eyona ilicaphukisayo yeyokuba nalo buqu likhe lathunywa iAirtime ngamapolisa kodwa liphantsi konxunguphalo. Kunangoku, umrhanelwa akakabanjwa. 
Isihlobo sexhoba sithi sidanile yindlela amapolisa athe alisingatha ngayo eli tyala.  
“Eyona nto indicaphukisayo yile yokuba amapolisa akayihoyanga imvakalelo yexhoba. Ixhoba likhe lagqiba iveki lingayi esikolweni. Enye into esikruqulayo kukuba usapho lomrhanelwa lucenga ixhoba ngeR500 lusithi makacime ityala, into esingenakuze siyiyeke yenzeke,” utshilo olilungu losapho lexhoba. 
Uceba wale ndawo uLungisa Mahobe, uthi kuludano olukhulu ukuphoxwa ngumbuso kwabantu abangamaxhoba olwaphulo-mthetho. 
Isithethi samapolisa ale ndawo uLieutenant Colonel Mzukisi Fatyela ubonakalise iimpawu zokuvelana nemeko elithe lajongana nayo ixhoba, watsho esithi uzakulilandelela ukuba lixinge ndawoni eli tyala. Abahlali basePutuma bakwabhalele kuMphathiswa wamapolisa kuzwelonke uFikile Mbalula, besithi makangenelele kumbandela wolwaphulo-mthetho abathi ludlangile kwindawo yabo.",Uxhwilwe kwisithandwa sakhe wadlwengulwa
"Basebenzisa izandla zabo ukugxotha ikati eziko oomama baseNdlovini eWesley.  
La makhosikazi eprojekthi ebizwa ngokuba yiNolusizo Weavers benza iimethi nabathi bazithengise kwiindawo ezahlukeneyo kuquka iPort Alfred, Grahamstown kunye naseBarthust. 
UNolitha Mbikwa nongomnye wabasebenza kule projekthi othi yasungulwa ngonyaka ka-2014 kwaye bangamalungu alishumi elinanye. 
Uqhube wathi “Iyasinceda kakhulu leprojekthi kuba asilindi kuphele inyanga ngaphambi kokuba sifumane imali.” 
 Udize ukuba basebenza yonke imihla ngaphandle kweempelaveki kwaye umntu ufumana imali ngomsebenzi wakhe othengiweyo.  
UNobonile Velem oneminyaka engamashumi amahlanu anesithandathu nongomnye wabasebenza kule ndawo. Uthi babeswele into yokwenza ngethuba ingakavulwa. Uqhube wathi “Ndiyakwazi ukuthenga ukutya ndibhatalele nabantwana bam esikolweni ngemali endiyifumana apha.” 
Ukwavakalise ukuba ukudibana kwabo akukho ngenxa yokuthenga yokuthunga kuphela kodwa bayakhuthazana nanjengoko bengamakhosikazi azikhulisela abantwana babo. NoMonica Velem uncome umohluko owenziwe kukusebenza kwakhe eNolusizo Weavers nanjengoko ebengasebenzi kwaye izinto bezinzima kakhulu kuye. 
Uqhube wathi, “Bekunzima kuba sihlala sibasibhozo kwaye andinamntu undincedisayo.” 
Ukwavakalise ukuba ngoku uyakwazi ukunceda usapho lwakhe njengawo wonke umzali. “Ndandingazi nto ngakwenza methi ngoku ndandifika apha kodwa ngou ndiyakwazi,” utsho uMonica. 
Wenze umbulelo kubaphathi babo abeza necebo lokuvula iNolusizo Weavers. Iimethi abazenzayo zibiza imali engange R300 ukuya kwi-R950. 
UColehe Tilley oyimanejala yale ndawo uthe esona sizathu esabangela bavule le ndawo linani eliphezulu lentswelo-ngqesho eWesley. Nalapho babona ukuba mabancede uluntu lwalendawo ngokuthi bakhe iNolusizo Weavers. 
Uqhube wathi, “Uninzi lwabantu lunezakhona nto nje badinga uncedo lokuqaqambisa ezo zakhono banazo.” 
Ukwathe bazimisele ngokuqhubeka benceda uluntu lwale ndawo. 
Akukho mali ibhatalwayo ngokuba seNolusizo Weavers.",Basebenzisa izandla zabo ukugxotha ikati eziko
"Umbutho olawula iqakamba kweli lizwe, iCricket South Africa, ikhuphe ngokusesikweni iinkcukacha zemidlalo yovavanyo notyelelo lwe-Australia oluza eMzantsi Afrika ngenyanga yoKwindla. 
Umdlalo wokuqala wovavanyo phakathi kweProteas nee-Aussies uzakube useKingsmead Stadium, eThekwini, ukusukela ngomhla wokuqala ukuya kowesihlanu kweyoKwindla – ezinye iindawo ekulindeleke ukuba zisingathe le midlalo yiSt George’s Park ekwidolophi yaseBhayi, kulandele iNewlands Stadium eseKapa neWanderers eseJohannesburg.  
Okothusileyo kwesi sibhengezo kukushiywa kweSuperSport Park, imidlalo emithathu kwemine izakuthi idlalelwe kwiindawo ezisondele elwandle. UMzantsi Afrika kufuneka uzame ngandlela zonke ngoba i-Australia iyawusokolisa kuchungechunge lwemidlalo, kangangokuba awukayibethi kwimidlalo yovavanyo ukusukela ngo-1991.  
“Ukusukela ngo-1991, kokokuqala kudibana la mazwe kwimidlalo emine yovavanyo. Lo nto izakusinika ithuba elihle lokubethela ii-Aussies ekhaya,” utshilo uHaroon Lorgat kwingxelo ekhutshwe yiCSA. 
“Imidlalo yovavanyo ephakathi koMzantsi Afrika ne-Australia isoloko ikumgangatho ophuzulu othi unike abadlali abathile ithuba lokuziqaqambisa ngakumbi. Ilizwe lase-Australia lihleli kwindawo yesibini kumanqwanqwa we-ICC, ngoku kufuneka sibethe yona ne-India ukuze sifumane indawo yethu phaya phezulu,” utshilo uLorgat. 
  
Australian vs South Africa: 
1-5 March: Kingsmead, Durban 
9-13 March: St George’s Park, Port Elizabeth 
22-26 March: Newlands, Cape Town 
30 March-3 April: Wanderers, Johannesburg",Ityelela eMzantsi kungekudala i-Australia
"IMVEKU eminyaka mithandathu ilwela ubomi bayo kwisibhedlele iDr Malizo Mpehle Memorial kuTsolo emva kokusinda kwingozi esube imiphefumlo emihlanu. 
Lengozi iquka isithuthi sodidi lweSUV nekhumbi yehle emva kwemini yangoMgqibelo kuhola uN2. 
Isithethi sesebe lezempilo eMpuma Koloni uSizwe Kupelo uthe: “Bahlanu abantu abhubhileyo kuquka nabantwana ababini, umntwana osindileyo usekwimeko emaxongo eDr Malizo.” 
Uthe unobangela wengozi awukaziwa. 
Ingxelo yabazibonele ngamehlo ithi isithuthi sehlobo leSUV besihamba ngesantya esiphezulu sizama ukudlula ezinye, umqhubi wohlulakala ukusilawula, saze sangquzulana nekhumbi ibisisuka ngaseMthatha. 
Abane kwabo baswelekileyo bebehamba ngale SUV, umqhubi weteksi othe wasweleka ebengalayishanga. Ukanti ngentsasa yanamhlanje kwenzakele abantu abahlanu kwingozi phakathi kwedolophu yakwaBhaca neyaseMaxesibeni. 
Balithoba ukuza kuthi ga ngoku abantu abasweleke eMpuma Koloni kule veki, kulandela ingozi esube imiphefumlo yabantu abathathu kwakuhola wendlela kaN2 kufutsane neDutywa. Ukanti kusweleke umntu omnye kwenye ingozi eyenzeke ngaseBarkley East.",Imveku ilwela ubomi logama bebhubhile abahlanu
"Igowuli elinye elifakwe nguGeorge Lebese lithathe iKaizer Chiefs layibeka kwindawo entle kwi-Absa Premier Soccer League. Amakhosi abuyise izitya ngokubetha iChippa United ngo’1-0 kumdlalo wePSL obuseMbombela Stadium ngokuhlwa namhlanje. Ziziphumo ezinika umdla ezi ngoba iChiefs yagqibela ukubethwa yiChippa ngo’3-1 kumdlalo owawuseNelson Mandela Bay Stadium ekupheleni kuka’2016. Oyena mdlali othe wanefuthe kulo mdlalo nguWilliam Twala ekungeneni kwakhe kwisigaba sesibini somdlalo. Lishumi elinambini lemidlalo iChiefs ingabethwa kwimidlalo yePSL. 
La maqela mabini aye kwixesha lokuphumla kungekho elifake igowuli. Umdlalo uqale kakuhle – kodwa iyiChippa United elawula umdlalo. Amakhwenkwe kaDan Malesela abeyibeka phantsi ibhola kamnandi esebenzisa amaphiko – kodwa side saphela isigaba sokuqala kungekho nto ebhodini. Zehlelwe lilishwa iiChilli Boys ngethuba uBuyani Sali ekhutshelwa ngaphandle ngenxa yokwenzakala. Ngenxa yobumanzi umdlali uye wathanda ukuba rhabaxa macala. Amakhosi awuthathele kuwo umdlalo ekhambeni kwexesha. 
UGeorge Maluleka noWillard Katsande bebetyala iibhola kuGustavo Paez noJoseph Molongoane – kodwa abadlali beChippa United bebehleli bethe qwa emva. UPaez uphantse wayonzakalisa iChippa ngebhola ephume ecaleni ebigotywe ekunene sisiququ u-Edmore Chirambadare. Khange kuphelele apho ngoba noMaluleka uke watsala intambula ekude – kodwa ibhola yakhe iphume kancinci ezipalini. Amakhosi bekufanelukuba aye kwixesha lokuphumla ehamba phambili ngegowuli elinye okanye amabini ukuba ebengadlalanga ngawo amathuba. 
USteve Komphela ukhuphe uChirambadare kwisigaba sesibini waze wafaka uGoerge Lebese. Injongo yakhe uSteve ibikukufaka umntu ozakuthi awenze lula umsebenzi kaPaez oqale umdlalo namhlanje ngenxa yokungabikho kukaBernard Parker. Ifolosi yeChippa, u-Andile Mbenyane, ukhabe ibhola entle engaphaya komhlaba kanozinti – kodwa yahambela phezulu ezipalini. UPaez ukhabe ibhola ebuhlungu, ifike ethe qwa uDaniel Akpeyi. 
UTsepo Masilela ukhutshiwe kwaze endaweni yakhe kwafakwa uHendick Ekstein. Kwimizuzu embalwa phambi kokukhutshwa kwakhe uMasilele ebeke wafumana ukonzakala okanye ebethunakele njengomdlali okhathazwa kukonzakala. ULebese ungcangcazelise umnatha ngomzuzu wamashumi asibhozo anesihlanu emva kwebhola ehle noWilliam Twala – ongene endaweni kaMolangoane kwisigaba sesibini. UMalesela ufake uVusumzi Ncube endaweni kaLerato Manzini kwimizuzu yokugqibela.",ULebese ukhulule Amakhosi efuthanyiselwe!
"OLINGISA kumdlalo weMzansi Magic, iThe Queen, uchekrwe ngabalandeli bakhe abaye bavele bafune ukufota naye bengambulisanga. 
USthembiso “SK” Khoza odlala indawo kaShaka kulo mdlalo, uveze ukuba kusuke kuthi makazilahle phantsi xa abantu beman’ ukumbiza ngoShaka xa bedibana naye. 
Ukuveze oku ngethuba enodliwanondlebe olukhethekileyo neSolezwe eZimbali Resort kwaDukuza ngoLwesithathu, apho lo mdlalo ubusenza esinye seziqendu zawo. 
Uthe uyaqonda ukuba abalandeli kusube bevuyela ukumbona, wathi ucela ukuba bamhloniphe naye njengomntu. 
Udize ukuba akafoti nabantu abavele beze kuye bamhlohle ngemfonomfono ze bamfote bengambulisanga. 
“Andinangxaki nabalandeli abandivuyelayo, kodwa ndithanda ukuba umntu andihloniphe. Ukuba ufuna sifote makeze kum andibulise, acele umfanekiso. 
“Ukubulisa kubaluleke kakhulu. Umntu ongabulisiyo ndivele ndibone ukuba akanaxesha lam, unexesha lalo mntu aye ambone kumabonakude acinga ukuba uyamazi,” kutsho uSthembiso. 
Ngethuba bekwisikhululo seenqwelomoya besiya eThekwini ekuqaleni kweveki ehamba nogxa wakhe uZandile Msutwana, odlala indawo kaVuyiswa Jola, uthe ucaphukiswe ngomnye wabasebenzi kwesi sikhululo obethe gqolo ukumbiza ngoShaka. 
“Ndimxelele ukuba ndinguSthembiso. Uqhubekile wandibiza ngoShaka ndavele ndadlula. UZandile uye wambuza ukuba angaziva njani yena xa enokubizwa njengonogada, noba esemxelele igama lakhe. 
“Ndibonile ukuba uyadana. Andinguye uShaka, andizange ndithiywe elo gama ekhaya,” kutsho uSthembiso. 
Uthe kuyamhlupha okokuba angabi nguSthembiso Khoza ebantwini abe nguShaka ongenantliziyo, into emenza aphathwe luvalo lokuba ingaphela imfaka engozini. Uthe uyakuvuyela ukuba yinxalenye yalo mdlalo ongaphelelanga nje ekonwabiseni kodwa odlulisa nomyalezo obalulekileyo kuluntu olubukeleyo. 
“Indaba kaShaka nokungathembeki emtshatweni ichukumisa abantu abaninzi ababhekene naloo ngxaki emitshatweni yabo. 
“Ndiye ndihlangane nabantu besithi yazi SK le nto oyidlalayo incede mna nowakwam emtshatweni,” kutsho uSK.",Udikwe kukubizwa ngoShaka owe-The Queen!
"Kukho into ekunzima ukuyikholelwa ncam ngeentsuku zocalucalulo kweli loMzantsi Afrika. Lo nto yinto yokuba uninzi labelungu bathi babengazi ukuba kwakukubi kangakanani kubantu abantsundu bakweli lizwe ngoko. Njani?  
Kaloku urhulumente wengcinezelo yayinguye owayephethe iziko losasazo elaziwa njengeSABC kwaye besenza ngandlela zonke ukuba bangavezi izinto ezazisenziwa kubantu abantsundu. Kwakufuneka uzisenge kumaphephandaba namajelo osasazo abucala iindaba zokuba kuqhubeka ntoni kanye kanye eMzantsi Afrika. 
Iziko lakwaSABC lelona likhulu kuwo onke apha eMzantsi Afrika, kumabonakude nakunomathotholo akho ndawo bangafikeleli kuyo. Le SABC yekawonke wonke, kwaye ubunokufunga uthi ingathi bayazama ukuba ubukhe wayithi tshe ingqonyela yapha enguMnu. Hlaudi Motsoeneng ezindabeni. UMotsoeneng kwezi veki siphuma kuzo ukhe wenza izibhengezo ezikhulu.  
Umzekelo kumba wokudlala umculo waseMzantsi Afrika (90% womculo wabo) yayiyinto eyavuyelwa kakhulu ziimvumi zakweli. Nathi siliphepha sazivuyela ezi ndaba. Emva kweveki kungenwe kule nkqubo yomculo waseMzantsi Afrika kwavakala ukuba abasasazi bamajelo athile abonwabanga ngoba zange baxelelwe kwangethuba ukuba kuzakuza olu tshintsho emculweni. Yaba luphawu lokuqala lokuba abasebenzi baseSABC ingathi baphantsi kwengcinezelo ngoba abaxelelwa nto, kusuke kugqitywe pha phezulu kuthiwe mabenze qha. 
Uphawu lesibini lathi gqi xa uMotsoeneng ebhengeza ukuba oonondaba baseSABC abazokuveza imifanekiso yabantu abaqhankqalazayo. Eli nyathelo lokungavezi abantu besilwela amalungelo abo kubuyise iinkumbulo zeentsuku zengcinezelo. Ingaba sibuyiselwa emva?  
Singathanda ukuva izimvo zabafundi bephepha ngalo mba waseSABC. Liziko lethu bantu bavotayo eliya, kwaye kufuneka umxholo walo usekwe ngabemi beli nasepalamente. Sibhaleleni ku: isibhalo@inl.co.za","Yeyethu sonke iSABC, sithini ngayo?"
"Abakwa 1st Class Manor BnB eMonti bebebambe indibano yokungcamla umdiliya omfaxangiweyo eMonti ngoMgqibelo umhla wesihlanu kweyeNkanga.  
Ngenxa yemvula kuye kwanyanzeleka ukuba abantu abapha kwikhulu ngenani baxinane kwigumbi ebelilungiselwe ukutya. Kodwa oko khange kutyhafise oosomashishini nolutsha oluphangelayo ekuthatheni eli thuba bangcamle, bancokole, bazane. 
“Emva kokubona ukuba awekho maninzi amathuba okudibana nabanye oosomashishini ndagqiba ukuba kufuneka ndikhangele amaqonga okudibana nabanye abantu abatsha apha eMpuma Koloni.  
“Lo mcimbi we Summer Wine Tasting esiwuqalileyo apha sisiphumo sezoonzame,” kutsho uPelisa Kunju (27) ongumphathi wale BnB. 
“Ukungcamla umdiliya omfaxangiweyo ayingomcimbi wokunxila yindlela yokufunda ukuba umdiliya othile uselwa njani, nantoni ngeliphi ixesha njalo-njalo. Kukuzifundisa!” uqhube watsho uKunju. 
“Baninzi kanti abantu abathanda umdiliya omfaxangiweyo apha eMonti!” kutsho uLorna Hudson waseBlenz Wine Boutique esebenzisane nokaKunju ekuqiniskiseni ukuba umdiliya ubukhona ngalo mhla. 
Umdiliya obungcamlwa: 
– Robertson Sparkling Pinot Noir 
– Klein Zalze Brut MCC Rose 
– Warwick First Lady ebomvu 
– Warwick First Lady Rose 
– Warwick Three Cape Ladies engumxube obumvu 
– Kwagqityezelwa ngeKrone Night Nectar ehlwihlwizayo. 
“Kwelam icala ndifuna abantu bafunde ngeendidi ngeendidi zesiselo somdiliya. Uninzi lwabantu ebebelapha bebelindele ukuba bazakungcamla umdiliya oswiti kanti ayihambi njalo! Ibayincasa eyomileyo ekufuneka uyiqhele! Ndiyavuya ukubona umcimbi obumila kunje apha. Ngethemba lokuba bazakuqhubeka besenza neminye” uvale ngelo uHudson. 
isibhalo@inl.co.za",Umanyano ngomdiliya omfaxangiweyo
"Nangani ilizwe lethu lithe gabhu ezingxakini ngenxa yokudodobala koqoqosho – kodwa ikhona into ebancumisayo.  
Isiganeko sika1994,  unyaka abantu abamnyama abazuza ngawo inkululeko okokuqala emva kokubanjwa ngesixhanti iminyaka emininzi nguRhulumente wengcinezelo soze siphume ezingqondweni zabo ngoba senza umahluko.  
Ukumiliselwa kwenkqubo entsha yolawulo kwavula amathuba amahle kwezoshishino kwatsho kwantshula neenkampani ezifana noMTN, uVodacom kwezonxibelelwano.  
Ukufika kwazo kwafikisana neminxeba ephathwayo iNokia, iMotorola, iAlcatel nezinye. Ubukho baloo maqumrhu abuguqula ubomi babantu noqoqosho loMzantsi Afrika ngophanyazo.  
Zange kubekho nguqu kwicala leebhanki, ezona ntsika zoqoqosho loMzantsi Afrika kwade kwangunyaka ophelileyo (2018).  
Eli lizwe lineminyaka emininzi lixhathise ngeebhanki ezifana noStandard Bank, uFNB, uNedbank noAbsa – owaginya zonke iibhanki ezincinci ezifana nooMeeg Bank.  
Emva konyaka ka2000, kwathi gqi isidubedube ekuthiwa nguCapitec – ibhanka yokuqala ekwazileyo ukungena nzulu ebantwini abamnyama ezilalini nasezilokishini. Abantu abaninzi baqala kuCapitec ukusebenzisa ibhanka ngoba yonke into yakhe yayilula futhi ixabisa kancinci.  
Iindaba ezimnandi kulo nyaka kukufika kweebhanki ezintsha kraca. Kutheni ndisithi ukufika kwazo ziindaba ezimnandi  kodwa nazo zifuna le mali yethu?  
Into ebangela nditsho kukuba siza kufumana ithuba elihle lokukhetha ibhanka ehlangabezana neemfuno zethu, engabizi kakhulu kodwa ekhuselekileyo.  
Ukhuphiswano lweebhanki ezinkulu aluwathobanga amaxabiso okugcina imali xa ubani ethelekisa nento eyenzekayo ngoku eMzantsi Afrika. 
Kunyaka ophelileyo kufike iTymeBank esezandleni zosomashishini omnyama uPatrice Motsepe. Kulo unyaka (2019), kuza iDiscovery Bank, iBank Zero nePost Bank, iUbank – kanti yena uAfrican Bank sele egalelekile nendlela entsha nelula yokubhanka imali.  
Zonke iibhanki ezintsha zisebenzisa ubuchwepeshe bale mihla, kodwa abantu bayakwazi ukukhupha iimali zabo ngeendlela eziqhelekileyo. Imali bubomi bethu.  
Ukufika kweebhanki ezintsha kusinika ithuba lokufunda iindlela ezintsha zokonga imali. 
 Iingxelo zithi abantu beli lizwe abayongi imali (savings) futhi abayityali imali (investment). Ukonga imali kukugcina imali ebhankini okanye kuloo ndawo uyithembileyo ungancwasanga nzala kuba unenjongo yokwenza into ethile.  
Kanti lona utyalomali kukufaka imali kwiinkampani ezinobuchule bokuphatha imiba yemali unenjongo yokufumana inzala emva kwexesha elithile. Zombini ezi zinto zibalulekile kodwa azenziwa kakuhle ngabantu abamnyama. Isizathu isoloko ikukungasebenzi, imivuzo ephantsi nokonganyelwa kwabasebenzi ziingxaki zamakhaya abo. 
Zizinto abaphephela ngazo abantu ezo. Ukulondoloza notyalomali akudingi imali eninzi. Andibasoli abantu ngoba iibhanki zethu azibafundisi ncam abantu iindlela zokwenza imali, into eziyibeka phambili kukubantywilisela ezikweletini.  
Ubangaya ngapha, zonke iibhanki ziyakweletisa ngemali ngoba yenye yeendlela ezenza ngayo ingeniso. Ukufika kweebhanki ezintsha ziindaba ezimnandi ngoba iindleko zokugcina imali ezibhankini kwehlile ngoku.  
Njengokuba uCapitec ebeyeyona bhanki ebiza kancinci kodwa ukufika kukaTymeBank kutshintshe yonke into. Wenze ukubhanka kwalula futhi kwaxabisa kancinci – ewe, ngoba uyibhanki yobuchwepheshe.  
Ukufika kukaTymeBank kunyanzele zonke iibhanki ziguqule indlela ebezisebenza ngayo. Nazo zilandela ekhondweni lakhe.  
UDiscovery Bank noBank Zero kulindeleke basebenze ngokufanayo noTymeBank. Okuhle ngezo iibhanki kukuba abantu abamnyama baza kufumana ithuba lokuthenga izabelo kuzo.  
Ngokugcina imali, iibhanki ezinkulu bezikade zibonzakalisa abantu ngamaxabiso aphezulu. Ukufika kweebhanki ezintsha kuguqule yonke into ngoba zize neendlela ezintsha, ezikhawulezayo futhi ezikhuselekileyo. 
Make sithelekise amaxabiso weebhanki ezindala neTymeBank. Akukho mali ebhatalwayo ngenyanga kwaTymeBank. Kwezinye: FNB – R5.75, Absa – R5.30, Standard – R5.60, Capitec – R5.00, Nedbank – R5.50. Umzekelo: xa utsalelwa imali yendlu, imoto okanye lo nto uyibhatalayo, kwaTymeBank ubhatala iponti (R2.00) qha.  
Xa ufaka imali eTymeBank usebenzisa uBoxer okanye uPick *  Pay; ubhatala iiponti ezimbini (R4). Ubhatala imali efana nezinye iibhanki xa ukhupha imali enkulu kuphela. 
 Ukukhupha imali ngekhadi likaTymeBank kwaPick *  Pay nakwaBoxer kusimahla kwaye uphiwa amanqaku xa unekhadi lakwaPick nPay kodwa ubhatala iR8 xa ukhupha imali kwezinye iibhanki.  
UTymeBank unyanzele uNedbank weza neAkhawunti entsha esimahla kodwa obhatala xa uyisebenzisile kuphela. Yena uStandard Bank uvelise iAkhawunti ekuthiwa yiMyMo. Yona ixabisa iR4.95 ngenyanga kodwa inawo amaqithiqithi amahle.  
Nayo iAfrican Bank iyekile ukuba yibhanki yezikweleti kuphela. Ngoku uyakwazi ukonga, ukutyala imali, uthenge umbane, iethayim ubhatale nezinto zakho kwiAkhawunti entsha ekuthiwa nguMyWorld. Nayo ixabisa imali engaphantsi kweR5 ngenyanga. Njengokuba sisamkela iibhanki ezifana noTymeBank.  
Kufikile ixesha lokuba abantu baziqhelise ukonga imali ngokuthi bazikhethele ibhanki exabisa kancinci. Kudala iibhanki zibatyabula abantu kodwa iphelile lo nto ngoku.  
Ziziyatha kuphela ngoku eziza kukhala ngokutyelwa imali ziibhanki okanye amaxabiso aphezulu.",Ukufika kweTymeBank kuguqule izinto eMzantsi Afrika!
UMKOMISHINALA wephondo uNjengele Lt Liziwe Ntshinga usamkele isigwebo sezihlandlo ezithathu zobom ezithwe nka kwindoda yaseNtabankulu ebithe gqolo ukuphindaphinda idlwengula abazala bayo ababini kwakunye nodade wayo omnye.,Ubomi eziseleni kobedlwengula azalwa nabo!
"Umbutho olawula umboxo kweli lizwe, iSouth African Rugby, uchonge uJacques Nienaber njengomqeqeshi omtsha weqela lesizwe lombhoxo. Indedeba yakwaNienaber ingene ezihlangwini ezishiywe nguRassie Erasmus obuyele emsebenzini wakhe njengomlawuli oyintloko kwiSaru. Nangona engumqeqeshi omtsha kwiBoks, uJacques Nienaber – kodwa ligama nje elo ngoba iinyawo zakhe zinodaka. Ebengomnye wamadoda ancedise uErasmus ngethuba iqela lesizwe lidlala indebe yehlabathi. Emva kokuba AmaBhokobhoko ephumelele indebe yehlabathi, uRassie Erasmus, waye wathi akakwazi ukuqhubela phambili njengomqeqeshi wawo ngoba unomsebenzi wakhe kakade. Ukunyuselwa kukaNienaber akubothusanga kwaphela abalandeli bombhoxo ngoba ebebonwa njengomnye wamadoda athe anegalelo elibonakalayo kwimpumelelo yoMzantsi Afrika kwitumente yombhoxo ebibanjelwe eJapan kunyaka ophelileyo. 
UNienaber, 47, noRassie baqala ukusebenzisana ngethuba besebenzela iFree State Rugby kwiminyaka yoo-90. Baphinde basebenza kunye kwiWestern Province nakwiStormers phambi kokuqeshwa yiSouth African Rugby kwiminyaka emibini egqithileyo. UDeon Davids ulisekela likaNienaber ukusukela namhlanje. Yena ukhe waqeqesha iqela lombhoxo laseMpuma Koloni elidlala kwiPRO 14, iSouthern Kings, iSWD Eagles nakwiBoland. UDaan Human ngomnye wabancedisi baMabhokobhoko oza kungena endaweni kaMatt Proudfoot oqeshwe yiNgilane kwiveki ephelileyo. UMzwandile Stick, obengumncedisi kusekho uRassie, uza kuhlala esikhundleni sakhe.  Umongameli weSaru, uMark Alexander, uthe isigqeba sigqibe kwelokuba sithathe umntu ongaphakathi kwiBoks ukuze athathe apho ayeke khona uRassie ngoba umntu omtsha ebeza kuqala phantsi yonke into.",AmaBhokobhoko afumene umqeqeshi omtsha – kodwa iinyawo zakhe zinodaka
"AmaBhokobhoko ngoompondozihlanjiwe behlabathi embhoxweni kwakhona emva kokuba ecambalalise AmaNgesi emdlalweni wokugqibela weNdebe yeHalabathi namhlanje eYokohama kwilizwe laseJapan. UMakazole Mapimpi noCheslin Kolbe balele emgceni ukuze uMzantsi Afrika ukwazi ukubetha iNgilane ngo’32-12 emdlalweni obunzima kakhulu ekuqaleni kwawo. Phambi komsebenzi omhle owenziwe nguKolbe noMapimpi – indoda encede uMzantsi Afrika ngenqina nguHandre Pollard oyiphosileyo ipenela yokuqala ngenxa yoloyiko. Kuyiwe kwixesha lokuphumla AmaBhokobhoko ephala phambili. Nangona umsantsa ubungemkhulwanga – kodwa amakhwenkwe kangqondongqondo, uRassie Erasmus, ebegunye ngamandla futhi engawavumeli AmaNgesi adibanise iibhola eziyingozi. UMzantsi Afrika uzicacise kakuhle emva kwentsukumo eyenziwe nguMakazole noLukhanyo Am emzuzwini wamashumi asixhenxe anesihlanu.",AmaBhokobhoko ziintshatsheli zehlabathi emva kokucambalalisa AmaNgesi!!!
"Iphephandaba I’solezwe likrwece oosaziwayo abaphuma eMpuma Koloni, ngelifuna uluvo lokuba lo nyaka ka-2016 ingaba ububaphethe njani?  
Ukanti bakwanqwenelele nabalandeli babo iKrismesi emyoli kwakunye nonyaka omtsha oyokozela amathamsanqa. 
Imvumi yeAfro-Pop uBulelwa “Zahara” Mkutukane uthi ubumhle kuye lo nyaka xa kuthelekiswa nale idlulileyo. Uthi eyona nto yenze kwakuhle kukuba uye wacheba iinwele (afro) zakhe, emva kokuthatha isigqibo ngenye intseni sokususa i-afro kuba efuna ukuqala ubom obutsha. 
“Ndaye ndane nkolelo yokuba ukususa kwam iinwele kukhona okuhle okuzayo empilweni yam. Ngokwenene kuye kwanjalo. Bendikwafuna nokukhe ndiqalele kanti nditshintshe nendlela ebendikade ndiyiyo ngaphambili kuba ngoku ndiqalise nokujongana nomzimba wam,” utsho uZahara. 
Unqwenelele uluntu lonke kwakunye nabalandeli bakhe iKrismesi emyoli nonyaka omtsha oyokozela amathamsanqa. Uthi eli lixesha apho wonke ubani kubalulekile ukuba alichithe nosapho lakhe. Nangona nje yena esithi uzakuxakeka de kubengumhla weshumi elinesihlanu kwinyanga ezayo. Ukhuthaze imvano phakathi kweentsapho esithi akukho nanye into eyogqitha ikhaya kuba kubunzima odibana nabo abona bantu baye bakuthuthuzele ikwalusapho lakho. 
UZahara ukwavakalise imincili yakhe ngokuzimanya kwakhe ngeqhina lomtshato nomsasazi woMhlobo Wenene uAmaza Ntshanga kunyaka ozayo. Uthi ngoku sele ingamalungiselelo katsiki wakhe nozakuba kwinyanga yoMdumba. 
Isithethi samapolisa aseGcuwa uKapteni Jackson Manatha uthi ubumhle kakhulu kuye unyaka ka2016. UManatha uthi zininzi izinto athe wazenza phakathi kwekhaya lakhe abengakhange akwazi kwiminyaka edlulieyo. 
Uthi eyona nto asebenze nzima kuyo kukufundisa abantwana bakhe. “Kunzima ukufundisa abantwana kodwa ndiphunculuke kunjalo ndawagqiba amatyala,” utshilo uManatha. 
Umyalezo wakhe kubantu beli phondo leMpuma Koloni kwanabo baseNtshona Koloni kukuba baqaphele ezindleleni. Uthi umgangatho wolwaphulo-mthetho unyuka kakhulu xa kusongwa unyaka. 
UZintle “Babe Zee” Mbusi woMhlobo Wenene uthi, nakuye ubumhle unyaka ka-2016, kodwa waphinda wambi kuba uye walahlekelwa nangabantu ebebathanda. Uthi ubuhlobo ubakhile nabantu abaninzi nangona obunye buqhawukile kodwa uthi ngenxa yoMdali uye waphumelela kwaye wakhula. 
Kumyalezo wakhe wokuphela konyaka ukhumbuza abalandeli bakhe ukuba inyanga yoMqungu isemnyango uluntu malonwabe kodwa babenomlinganiselo kwaye ulonwabo lomntu lungachaphazeli elomnye umntu. 
“De sidibane kunyaka ozayo niziphathe kakuhle balandeli bam. Bazali nikhathalele abantwana benu,” utsho uBabe Zee. Uthi enye yezinto emonwabisileyo kukuphumelela imbasa kumawonga iMthatha Community Awards. 
Imvumi yegospile uButho Vuthela uthi nakuye ubumhle kakhuku lo unyaka ingakumbi kwicala lomculo njengoko bathe baphumelela neembasa eziliqela. Nangona nje baye bawuvala ngenyembezi emva kokuba bethe bashiywa ngugxa wabo kumculo wokholo uS’fiso Ncwane. 
Kumyalezo awushiyela uluntu ngeli xesha likaxakeka uButho uthe: “Ndiyazithoba ndidomboza kubantu bethu ndisithi mabayithobele imithetho yezendlela kwaye nabantu mabathobelane. Xa udiniwe phumla ukuze uzokwazi ukufika ukhuselekile.” 
UButho ukwathe abantwana mabahlonele abazali ukuze izokwanda imihla yabo. Uthi uluntu zeluwelele kunyaka omtsha ngomthandazo.",Oosaziwayo kumyalezo weKrismesi
"IBILUCHULUMANCO kwisikolo iWongalethu High eseNU 2 eMdantsane emva kotyelelo lo mbutho wabucala i-Impact ngeliyokukhuthaza abafundi abangamantombazana. Malunga namakhulu abane wabafundi abangamantombazana kwesi sikholo axhamle kwizipho zeetawuli zokuzikhusela xa umntu esexesheni.  
Ukanti umsunguli we-Impact uNolubabalo Nkanjeni ebephelekwe yimvumi eyaziwayo yomculo wokholo uSibusisiwe Mbuku basebenzise eli thuba banika amazwi enkuthazo kwaba bafundi. UMbuku owaziwa kakhulu ungelikaSibu wayekwi sihlanu sokugqibela kukhuphiswano lomculo wokholo u”I want to sing Gospel” ngo-2014. Esi sibini sabelene ngeqonga sikhuthaza abafundi ukuba bangavumeli imeko yabo yangoku ibe ngumqobo kwingomso labo.  
UNkanjeni uthe, “Umnqweno wam kukukhuthaza amantombazana ukuba azazi ukuba ungubani, nokwazi ngendima eldlwa nguYesu Krestu ezimpilweni zethu.” Ukwathe injongo yakhe kukuphila ilizwi likaKrestu ngokubonakalayo ngokuthi enze umehluko.  
USibu ukhuthaze aba bafundi ngokubaluleka kokusebenzisa isiphiwo onaso, uzakhele ikamva. Ubalule umculo njengento anesiphiwo kuyo esithi nabani na angayilo nto afuna ukuba yiyo, xa esebenzisa isiphiwo anaso ngokufanelekileyo.  
USibu ukwathe, “Abantu abatsha bayasidinga kakhulu, ukubakhuthaza nokubaxhasa, sakhane, sibonisane neendlela zokuzixabisa.” Ukwathe, “Awudingi mali ukuze ukwazi ukukhuthaza abantu, okubalulekileyo kukuba ube ngumntu onombono.” 
Utitshalakazi wesi sikolo uLungiswa Nkosinkulu-Maweni uthe, “Kube yinkuthazo enkulu ukufika kukaNolubabalo, ephelekwa nguSibusisiwe, itawuli zabasetyhini zizakuba luncedo kakhulu, kwaye siyawabulela namazwi abo enkuthazo.” UNkosinkulu-Maweni ungutitshalakazi odlala indima enkulu kubomi babafundi abangamantombazana, njegoko ejongene nezimidlalo, ekwafundisa iNatural Science, iMaths, kwaneMaths Literacy. 
Ukwathe izikolo ezifana neWongalethu zine ngxaki yabafundi abakhulelweyo, nabangabazali. “Ngelinye ixesha ucela umntwana aze nomzali wakhe, ufumanise ukuba ukanamzali, indima yomzali ikwasesandleni sakhe.”  
UNkanjeni uwusungule lo mbutho kwinyanga yeThupha, kwaye kwezi nyanga zintathu uzibalasele ngokunika iingcebiso kubafundi bebanga le shumi, ngokunika amazwi enkuthazo azikolweni. 
Ube nesandla kumnyhadala wokwamekela intasa-hlobo iPeelton Spring Festival, kwaye inkxaso ngeetawuli zokuzikhusela zabasetyhini zaxa usexesheni uyifumene kumalungu osapho, abahlobo, namalungu athile kwibandla ayinxalenye yalo.",Baxhotyiswe ngexabiso lobuntombi abafundi besikolo iWongalethu
"Abahlali bommandla waseMnquma, eGcuwa bacele ungenelelo loMongameli we-EFF, uJulius Malema kwizinto abakholelwa ukuba azihambi kakuhle kurhulumente kunye nakuMasipala wabo. 
Oku bakuthethe xeshikweni uMalema ebekwibala lelokishi yaseColoured eGcuwa ngoMgqibelo, apho ebeyomamela yonke imicelimngeni ejongene nabo. 
Phakathi kwezinto ezithethwe ngabahlali, ukuxuthwa kweemali zenkam-nkam zabantu abadala ngamagosa karhulumente, umntu avele angarholi ngaphandle kwesizathu. 
Ukunikwa kwabantu izindlu kwindawo yaseNew Rest kwilokishi entsha yaseGcuwa bengekho selungelweni lokuxhamla. 
Indawo yaseZizamele ineminyaka engamashumi amabini anesihlanu, kodwa ayikabinazo izindlu zangasese kunanamhlanje, umntu kufuneka azombele umgxunya enze indlu yangasese yethutyana, nangona urhulumente wayethembisile ngokuzakha. 
“Ndize kuwe Malema ukuba usincede singabantu abadala, imali yethu yenkam-nkam iyabiwa, sivele singarholi ngaphandle kwesizathu,” utshilo uNomthandazo Mkhupha ongumhlali. 
USimilo Tatase ucele inkokheli yabo uMalema ukuba aqwalasele imeko yokunikwa kwabantu abathile izindlu eNew Rest ndaweni yokuba zinikwe abanikazi bazo. 
Abahlali bakwathi, iinkokheli zombutho kufuneka zixhobise amalungu ombutho ukuba i-EFF ayondawo yokulwa ngezihlalo, kwaye bazinike uxanduva lokuba zithengise umbutho ebantwini ingakumbi eGcuwa. 
Ephawula emva kwezikhalazo zabahlali uMalema, uthe bazakuzilandelela zonke izikhalazo zabahlali, kwaye bazakuqinisekisa ukuba ziyafezekiswa. 
“Kwizinto enizithethileyo sakuzilandelela, kwaye zeningothuki xa sithetha ngamagama enu epalamente, kuba zonke izikhalazo zenu sakuziphakamisa khona,” utshilo.",Baphalaze imbilini yabo kuMalema
"–  Abakwa AVBOB bamisele iwebsite ethi www.avbobpoetry.co.za 
– Ivuleleke kubantu boMzantsi Afrika kwilwimi ezilishumi elinanye. 
– Isixa mali samakhulu amathathu erandi siyakunikwa abaphumeleleyo. 
– Abaphumeleleyo kulwimi ngalunye  bayakuwongwa kumsitho oyakuba ngenyanga yoKwindla ngo2018, bayakufumana khona isipho semali. 
.Xa sifunyenwe yintlungu, imibongo yenza ukuba sikwazi ukuqhubeka nomsebenzi wabo sibathandayo ngonaphakade, sikwavakalisa ilahleko yethu ngendlela enesidima. 
Umhla wokuvala ngowama-30 kweyeNkanga 2017Ngenkcukacha ungatsalela uAnnie Da Silva 
Cell: 072 567 5075 
Email:  annie@etal.co.za",Uyimbongi?
"IYAPHOKOKA imiyalezo yovelwano kusapho legqala lomzabalazo wenkululeko yeli uDumisani Mafu.  
UMafu obesaziwa kakhulu njengoMazola usweleke ngempelaveki esiphuma kuyo. IANC eMpuma Koloni imchaze njengosihlalo walo mbutho wokuqala kweli phondo emva kokuba iANC ibuyele kweli.  
Ngexesha lomzabalazo uMazola udlale indima enkulu kwinkululeko yeli, eli khonkco lomkhosi woMkhonto Wesizwe owawusemfihlakalweni kweli, neenkokeli zeANC ezazizinze eLusaka eZambia.  
Ugxa wakhe emzabalazweni uMzoxolo Stokwe ubalule indima edlalwe nguMazola kwidabi lenkululeko yeli.  
Uthe, “Ndaqala ukudibana naye e-Angola eyinkumanda yenkampu yoMkhonto Wesizwe, saphinda sadibana eTranskei ngexesha likaOperation Vula nalapho inguye inkumanda.”  
UStokwe uphinde wamchaza njengendoda eyayithanda ukubonwabisa ngamabali oyolo ngethuba bekunye kwidabi lenkululeko besebenza emfihlakalweni.  
Uqhube wathi, “Ngethamsanqa siphinde sasebenza kunye kukhuseleko lombutho weANC emva kokuba sibuyele ngaphakathi kweli. Sakhe salahlekwa ngubawo uMandela elalini, samkhangela, ukulahleka kwenkokeli iphantsi kokhuseleko lwenu yayiyinto embi kakhulu.” 
 Inkokeli yeUDM uBantu Holomisa umchaze njengenkokeli eyayihlakaniphile, ezinikele emzabalazweni wenkululeko yeli. Kumyalezo awubhekise kolu sapho uHolomisa uthe, “Akukho mntu unokulithatha kuni ihlaba enilivayo, ngaphandle koMdali obesinike uMazola waphinda wamthatha.”  
OkaHolomisa uthe isikhewu esishiywe nguMazola kwipolitiki yeli sikhulu kwaye ngumceli mngeni ukusivala.",Igqala lomzabalazo likhunjulwa ngoogxa balo
"Amakhosi akafumenanga mpumelelo kwimidlalo emine edlulileyo. Lo nto iyawakhathaza amawakawaka abalandeli bawo – kodwa umqeqeshi uSteve Komphela uthi iqela lakhe lizakuqhubela phambili nomsebenzi nokuba liyaxinga na.    IKaizer Chiefs ayikwazanga ukuqokelela amanqaku amathathu izolo kumdlalo we-Absa Premier Soccer League obuphakathi [kwayo] neCape Town City ophele ngo’1-1 eFNB Stadium izolo ebusuku.  Amakhwenkwe kaKomphela afake igowuli kuqala, ingxaki ewaveleleyo kukukhutshwa kukaSibusiso Khumalo ngekhadi elibomvu ngomzuzu wamashumi amabini anesibhozo.    Emva koko iCape Town City ibuye ngamandla – kodwa iChiefs izamile ukuxhathisa kwade kwayiywa kwixesha lokuphumla. Kwisiqingatha sesibini iCity ifumene igowuli lokulinganisa – aphela nyaa amathuba okufumana amanqaku apheleleyo kwiChiefs kuba ibidlala ngabadlali abalishumi.    Iziphumo zalo mdlalo abazamkelanga abalandeli beChiefs; bebefuna kumqeqeshi esiqwini – kodwa uKomphela uthi yintlal’isenzeka leyo. Kudliwano ndlebe alenze kumabonakude [TV], le ndedeba eyayifudula iqeqesha iBafana Bafana, ithe imigushuzo eyenziwe ngabalandeli ilindelekile kwaye yenzeka kubo abantu.    “Zizinto ezenzekayo ezi kule misebenzi yethu. Okwethu thina kukuqhubela phambili nomsebenzi noba kunjani na. kufuneka uyirhuqe inkqwelo nokuba ayinamavili xa kukubi,” utshilo uKomphela.    
Amakhosi akafumenanga mpumelelo kwimidlalo emine edlulileyo. Lo nto iyawakhathaza amawakawaka abalandeli bawo – kodwa umqeqeshi uSteve Komphela uthi iqela lakhe lizakuqhubela phambili nomsebenzi nokuba liyaxinga na.  
  
IKaizer Chiefs ayikwazanga ukuqokelela amanqaku amathathu izolo kumdlalo we-Absa Premier Soccer League obuphakathi [kwayo] neCape Town City ophele ngo’1-1 eFNB Stadium izolo ebusuku.  
Amakhwenkwe kaKomphela afake igowuli kuqala, ingxaki ewaveleleyo kukukhutshwa kukaSibusiso Khumalo ngekhadi elibomvu ngomzuzu wamashumi amabini anesibhozo.  
  
Emva koko iCape Town City ibuye ngamandla – kodwa iChiefs izamile ukuxhathisa kwade kwayiywa kwixesha lokuphumla. Kwisiqingatha sesibini iCity ifumene igowuli lokulinganisa – aphela nyaa amathuba okufumana amanqaku apheleleyo kwiChiefs kuba ibidlala ngabadlali abalishumi.  
  
Iziphumo zalo mdlalo abazamkelanga abalandeli beChiefs; bebefuna kumqeqeshi esiqwini – kodwa uKomphela uthi yintlal’isenzeka leyo. Kudliwano ndlebe alenze kumabonakude [TV], le ndedeba eyayifudula iqeqesha iBafana Bafana, ithe imigushuzo eyenziwe ngabalandeli ilindelekile kwaye yenzeka kubo abantu.  
  
“Zizinto ezenzekayo ezi kule misebenzi yethu. Okwethu thina kukuqhubela phambili nomsebenzi noba kunjani na. kufuneka uyirhuqe inkqwelo nokuba ayinamavili xa kukubi,” utshilo uKomphela.",UKomphela akagungqi emsebenzini wakhe kwiChiefs!
"Baseseluvalwelweni lwamapolisa oonqevu abathathu abagqugqisa kumantla eBhayi.  
Yiminyaka eliqela ummandla waseGelvandale, Shauderville, Helenvale naseBethelsdorp ugquba oonqevu abavele badubulane ilanga lihlabe umhlaba.  
Maxa wambi lo mlo uye uchaphazele nezikolo ezikulo mmandla. Oonqevu abathathu uWendell Pietersen (29), Keith Bowkers(31) kwakunye noBrendan Lucas (32) bavele kwinkundla yaseBhayi kule veki bejongene nezityholo zokuzama ukubulala nanjengoko kwinyanga ephelileyo kwaye kwadutyulwa abantu ababini bezihlelele phambi kwendlu yabo eShauderville.  
Kutshanje kummandla waseHelenvale kudutyulwe imoto yamapolisa ngoonqevu.  
Amapolisa amabini, naphantsi kwephulo lokutshabalalisa umlo woonqevu kumantla weBhayi, abehamba kulo mmandla ngethuba egagana neembumbulu.  
Ngethamsanqa akukhange konzakale mntu ngethuba lesi sehlo. Owenze obu bubi uye wabaleka. UMkomishinala wamapolisa, uLieutenant General Celiwe Binta uthe: “Inkonzo yesipolisa asokuze inyamezele ukuhlaselwa kwamalungu ayo, owenza oko uzakujongana nengalo yomthetho.”   
Umphathiswa wamapolisa kuzwelonke uNathi Nhleko sele ewutyelele amatyeli ummandla wakumantla eBhayi ebamba iindibano nabahlali ngeenjongo zokufumana ezona zizathu zibangela lo mlo. 
abongile.ginya@inl.co.za",Babanjiwe abagqugqisa kumantla eBhayi
"Indoda yaseKwelerha eMonti ithi idiniwe kukulinda ingalo yomthetho engade imncede ekufumaneni imali yayo ayityalwa yindoda ewayethenge kuyo imoto. 
Ngenxa yokulinda ixesha elide, le ndoda iceba ukuthathela umthetho ngakuyo ezandleni. 
UMninawa Riti (52) uthi wanyanzeliswa ekubeni athenge imoto eluhlobo lweTazz sele ingasebenzi, ethengiselwa ngugxa wakhe uMalusi Tobela ngemali engange R10 000 nangona nje wabhatala iR6 000, ngonyaka ka2013. 
“Andinazimpepha zakuqhuba, zange ndaqhuba uTobela ekunye nomzala wam bandinyanzelisa ekubeni ndithenge imoto ndaphela sele ndivuma bendibonisa ukuba izakundincedisa kanjani kwimpilo yam nam ndaphela ndiqhatheka. Andiphangeli andikarholi nenkam nkam ndingumntu ozizamelayo ngokwenza amashishini amancinci. Kunjalo nje nam ndiyavuma ukuba ndabasisibhanxa ngokuvuma,”utshilo uRiti 
Uthi, le mali wayisebenzisayo yimali awayezibekele yona ebhankini efuna ukuba imphilise kwakunye nosapho lwakhe. 
Uthi lide elithuba enyamezele: “Ukuba imali yam ayide ibuye kulendoda ndizakuzithathela ngokwam ingalo yomthetho kuba kudala ndinyamezele akukho ndawo ndingayihambanga. Ndizakubona ngaye ukuba ndithini,” utshilo uRiti. 
URiti uthi, sele eyihambele nakwiinkundla zamatyala aseMonti kodwa akukabikho sisombululo kuba umtyholwa lo uTobela akakambhatali nesenti emdaka nangona nje inkundla yathi makambhatale inyanga nenyanga. 
Umtyholwa lo ungumqhubi webhasi yesikolo sabakhubazekile esiseMdantsane iVukuhambe. Sifike sele evalile esikolweni ngethuba siyokuzivela malunga nezityholo atyatyekwa zona nguRiti.",Ndifuna imali yam kungenjalo……!
"Abakwa Eastern Cape Health Crisis Action Coalition (ECHCAC) baqaphele ukuba abaququzeleli be-EC Provincial Liquor Summit ebibanjwe ngowe-5 ukuya kowe-7 kweyoKwindla 2017 kwiZiko iEast London ICC, balishiye ngaphandle ilizwi labahlali eliyi ECHCAC ngethuba lezimemo. 
Le ngqungquthela inikezela ngeqonga kubo bonke oosomashishini ukuze bashukuxe phakathi kwezinye izinto, imigomo yotywala (Alcohol Regulation) ngokunjalo nabo bafikayo kweli qonga. 
I-Eastern Cape Health Crisis Action Coalition ( ECHCAC) yenziwa yimibutho engaphezu kwamashumi amathathu nanye esebenzisa ukumela, ukuphanda, ekwenzeni amaphulo kwakunye necala lezomthetho – ukuqinisekisa ukuba abantu abasweleyo beMpuma Koloni baya lixhamla kwaye baya lonwabela ilungelo lomgaqo-siseko eliyimpilo. 
UMzantsi Afrika ubekwa kwindawo ephezulu ekuselweni kotywala, ingakumbi iMpuma Koloni, ngelixa ‘utywala’ buthatyathwa njengomnye woonobangela wokunwenwa kukagawulayo. 
IMpuma Koloni liphondo elinamanani aphezulu wentsholongwane kagawulayo, nalapho isithili seAlfred Nzo kunye ne-OR Tambo sino losuleleko oluku myinge ophakathi kwe-31% ne-51%. 
Uphando lubonisa ukuba ukuselwa kotywala kukhokelela ‘ekuzibandakanyeni kwisondo elingakhuselekanga’, ukungathobeli imigqaliselo yonyango nto leyo yenza izigulane ukuba ziphele zingalithabathi ichiza le-ART. 
Le ngeminye yemiqobo ekusafanele sihlangabezane nayo kumalinge wethu wokulwa nosasazeko lwentsholongwane kagawulayo eMpuma Koloni.  
Oku kubhaliwe kumaqonga amaninzi, ele-WHO nawophando – ukuba usetyenziso lotywala zizigulane ezikunyango lwe-ART kukhokelela kwiingxaki zengqondo ngokunjalo nokudubeka lunyango. 
Kukwayi nkxalabo enkulu ukuba abaququzeleli bangawuqwalaseli umqulu wamalungelo akumgaqo-siseko “ukuba nelungelo lendawo engenabungozi kwimpilo yakho”. 
Ngoko ke siyibona le ngqungquthela engokusetyenziswa kotywala (Liquor Summit) njengendibano yoosomashishini botywala abaqhutywa bekwakhuthazwa yingeniso ngaphandle kokubeka phambili ubomi babantu baseMpuma Koloni abazamana noqoqosho lwentlalo yabo, imithwalo yezifo nesifo sephepha, iHIV kwakunye nezifo ezosuleleka ngokwabelana ngesondo (STI). 
Sikwacel’ umngeni abathathi-nxaxheba nabaququzeleli ekubeni babelane nabahlali ngeziphumo zeengxoxo zabo.                                                      – ECHCAC",Incwadi eya kubaququzeleli be-EC Liquor Summit
"Abagqatswa abazimeleyo phantsi komasipala waseTlokwe eMntla-Ntshona bafuna abeke phantsi iintambo oyingqonyela kwikomishoni ejongene nolonyulo (IEC) uMosotho Moepya. 
 Badiza ukuba uMoepya ufanele athathe uxanduva malunga nezi ngxaki zingaka zijongene nomqulu wovoto kula masipala.  
Oku kulandela emva kokuba inkundla yomgaqo-siseko ithe makuqale kuyokuhlolwa iindawo ekuzakuthi kuvotelwe kuzo kwinyanga ezayo xa kuqhuba ulonyulo loorhulumente basemakhaya.",Bafuna asuke esikhundleni uMosotho Moepya
"AmaZulu agoduka ethokombise iintloko emva kokuhlazwa yiMamelodi Sundowns ngemvula yamagowuli amahlanu eqandeni (5-0) emdlalweni weTelkom Knockout obubanjelwe eLucas Moripe Stadium emalanga namhlanje. Udlwabevu lwempama iDowns ebethe ngalo AmaZulu kuthumela umyalezo ocacileyo emaqeleni aza kudlala nayo emidlalweni ye-Absa Premiership kwiveki ezayo. UPitso Mosimane uqale umdlalo ngamadoda afana no-Andile Jali, uThapelo Morena no-Anele Ngcongca. Kanti yena uJozef Vukusic udlalise abadlali abatsha abafana noNeil Boshoff noMario Booysen – ogwaze umkhonto ekhaya emdlalweni wakhe wokuqala emva kokutyikitywa ekuqaleni kwale veki. Umdlalo ulawulwe yiSundowns zisuka kwisiqingatha sokuqala – kodwa uBonginkosi Ntuli ukhe wazama ukuyisokolisa. 
Amasandawa aye kwixesha lokuphumla ehamba phambili ngegowuli elinye elifakwe nguJose Al Meza. Kwisigaba sesibini, uBooysen uphe iDowns igowuli okwenduku yomnquma. UGastin Sirino ufake amabini laze elukugqibela lafakwa ngumdlali osemtsha ekuthiwa ngu-Offonso emva kokufumana ibhola entle egotywe nguThapelo Morena ephikweni lasenxele. UThemba Zwane noSibisiso Vilakazi ngabona badlali abenze iingxaki kuSuthu bencediswa nguHlompho Kekana noJali esiswini. Ukuphumelela kweSundowns ngamagowuli amaninzi kuza kufunqula ukuzithemba ebadlalini njengokuba ilungiselela ukudlala neKaizer Chiefs eyibethe ngamagowuli amane kwamabini (4-2) emdlalweni weShell Helix Ultra Cup kwiveki ephelileyo. 
  
Sundowns: Onyango, Langerman, Ngcongca, Madisha, Jali, Kekana, Lebusa, Sirino, Meza, Zwane, Morena. 
Amalalela: Mweene, Vilakazi, Coetzee, Lakay, Maboe, Mahlambi, Affonso. 
AmaZulu: Boshoff, Sikhakhane, M.Gumede, Xoki, Booysen, Vilakazi, Darpoh, Sithebe, Ncube, Karuru, Ntuli. 
Amalalela: Mbatha, P. Gumede, Khumalo, Morton, Maduna, De Jong, Majoro.",AmaZulu abethwe ngodlwabevu lwempama zacima izibane eLucas Moripe Stadium
"Kuloo mingeni ibijongene nabafundi beli kunyaka ophelileyo, ingakumbi ke abo bebesenza uGrade12, kubonakala ngathi abezikolo ezohlukeneyo kwilokishi yaseMdantsane abakhange bavumele iCovid-19 ibe ngumqobo kwimpumelelo yabo. 
Oku kulandela emva kokuba kwizifundo zezibalo nezenzululwazi beze no100%. 
Ingxelo ephuma kwiKutlwanong Centre for Maths, Science and Technology ithi kukho izikolo eziphumelele emagqabini ngokungakholelekiyo kwezi zifundo zibini, izibalo nenzululwazi, nezibonakala zinzima kuninzi. 
IKutlwanong ithi iCovid-19 efike kweli loMzantsi Afrika kunyaka ophelileyo, ifike yaphazamisa kakhulu ngokungalindelekanga, kwaye iphazamisa okuninzi kuquka nezemfundo. 
IKutlwanong yinkqubo eqhubeka kweli loMzantsi enjongo ikukuphucula izikolo ezitsala nzima kwizifundo zezibalo nezenzululwazi kwizikolo eziselokishini nasemakhaya. 
Abafundi bezikolo zaseMdantsane eziphantsi koqeqesho lweKutlwanong ziphumelele ngo98% kwakunye ngo99.8%. 
Ingqonyela yeKutlwanong, uTumelo Mabitsela uncome eli qela lePromaths ngeziqhamo ezihle elizivelisayo kwizikolo zeli. 
UMabitsela ukwabulele nakwiinkampani zabucala abambisene nazo ezifana noDatatec Educational and Technology Foundation, nesele ingunyaka weshumi lo ixhasa iMdantsane Promaths. 
“Izibalo nezenzululwazi zezinye zezifundo ezidlala indima enkulu kwihlabathi jikelele. Ezi zifundo siphila ngazo umhla nezolo, zikwasinceda ekusombululeni iingxaki esinazo,” utshilo uMabitsela. 
Unyaka ka2020 ngunyaka ongazange wafana neminye iminyaka kodwa abafundi abaninzi bazibonakalisile. Abo bafundi bafana noLikhona Mnyamana, waseKhulani Commercial High eMdantsane, ofumene u98% kwizibalo ze wafumana u97% kwezenzululwazi. UFaith Tonnie, waseKhulani Commercial High naye ufumene u86% kwizibalo, yangu90% kwezenzululwazi. 
IWongalethu High, eseMdantsane nayo, umfundi wakhona uLiphelo Morris kwezi zifundo zombini ufumene u91%.",Baqhwabela izandla inkqubo yokuphucula izibalo nenzululwazi
"Iphondo laseLimpompo linamaqela amathathu ebhola ekhatywayo kwi-Absa Premier Soccer League emva kokonyukela phezulu kweBlack Leopards izilo. Eli qela laseThohoyandou libethe iJomo Cosmos ngo’1-0 kumdlalo wokuxabangela (Play-Offs) obubukelwe ngamawakawaka abalandeli bebhola eThohoyandou Stadium emalanga izolo. Ibhola entle esuke kuMwape Musonda ephikweni idibene noKarabo Tshepe oyivalele emnatheni yatsho yaduma iThoyandou Stadium. 
Ezenkosi (Jomo Cosmos) nePlatinum Stars ebekucingeleka ukuba zingabuyela kwiPSL, zife namthanyana – ngoku into ezinokuyenza kukuya enkampini ziyo kuqulunqa amaqhinga amatsha phambi kokuqala kwesizini ka-2018/19. Ukunyukela kweBlack Leopards kuthetha ukuthi iza kufumana imali esisigidi esinesiqingatha serandi (R1.5-million) endaweni yamakhulu amathathu amawaka erandi (R300 000) ebiwafumana ngenyanga ngethuba isadlala kwaNational First Division. 
Into yokuqala efanele kukuqwalaselwa ngabaphathi beLidoda Duvha kukuqinisekisa ukuba umgangatho weThohoyandou Stadium iya melana nemiqathango emiselwe yiPremier Soccer League ukuze abalandeli beqela bakwazi ukuyibukelela kufutshane. IHighlands Park nayo inyukele kwinqanaba eliphezulu kwibhola yaseMzantsi Afrika emva kokuba ibambe indawo yokuqala kwaNational First Division kwisizini ka-2017/18.",IBlack Leopards ibuyele kwiPSL!
"Usekela mphathiswa worhwebo kwakunye noshishino uMzwandile Masina ukhokele igqiza leli loMzantsi Afrika eliya kwinkomfa yoshishino yesibinni ebizwa ngokuba yi-Indian Ocean Rim Association (IORA) eseDubai neqhubayo kule veki.  
Le nkomfa izakudibanisa bonke abaphathiswa borhwebo kwakunye noshishino abangamashumi amabini ananye abaphuma kumazwe ngamazwe. 
Eyona nto kuzakube kuxoxwa ngazo kule nkomfa lubambiswano lamazwe ngezoshishino kwanotyalo-mali kuquka nonxibelelwano lweenkampani ngeenkampani.",UMasina utyelele eDubai kwinkomfa yorhwebo
"Iqela lesizwe lebhola ekhatywayo loMzantsi Afrika liphantsi koxinizelelo emva kokungawuphumeleli umdlalo ogqithileyo – kodwa ngempelaveki, liza kufumana ithuba lokuzama ukubiya ilahleko eliyenzileyo. 
 Ngentsimbi yesithathu ngoMgqibelo emalanga, iBafana Bafana yamkela iSeychelles kumdlalo obalulekileyo wokuzibekela indawo kwi2019 AFCON ekucingeleka ukuba ingasingathwa yiCameroon.  
Nakubeni iBafana Bafana ithe ngcu kwindawo yesibini kuGroup E emva kokubetha iNigeria kunyaka ophelileyo – kodwa ukubambana ngeqanda neLibya kubonakele njengokuqhwayela emva.  
ILibya ayilolizwe elinamandla kangako ebholeni kwaye isombethwe ziinkqwithela. Lo nto ithi uMzantsi Afrika kwakumele uyibethe – kodwa yase yayiLibya edlala umdlalo ongcono enkundleni yeBafana Bafana. 
Amalungiselelo weBafana Bafana ahambe ngcono kweli tyeli ngaphandle kokonzakala kukaThapelo Morena noVincent Pule.  
Bonke abadlali beqela lesizwe bayazi ukuba baliphoxile ilizwe labo kwaye umdlalo wangempelaveki lithuba lokugqibela lokubonisa abalandeli bebhola okokuba bayafuna ngokwenene ukuya kwiAFCON.  
Ethetha noonondaba kule veki, uKamohelo Mokotjo, uvumile ukuba aBafana Bafana ngebadlala ngcono eMoses Mabhida Stadium.  
“Kwakumeluba sidlale ngcono kumdlalo osekhaya – kodwa ke sadlala ntanganye, zange sibethwe ngethamsanqa. Umdlalo olandelayo ubaluleke kakhulu kuthi. Ndicinga ukuba kunyanzelekile sidlale umdlalo ophucukileyo. Kukho uxinizelelo emagxeni wethu – kodwa eyona nto ibalulekileyo kukufumana iziphumo ezihle emdlalweni,” utshilo uMokotjo. 
Emva kokuba uMzantsi Afrika uphoswe ziitumente ezinkulu eziquka indebe yehlabathi ebikulo nyaka – uStuart Baxter uzama ngandlela zonke ezinokuthi ziphucule indlela elidlala ngayo iqela lakhe. 
 Abadlali abadlala ngaphandle koMzantsi abafana noDino Ndlovu, uMokotjo noPercy Tau – kulindeleke benze umahluko ngenxa yamava nomgangatho abadlala kuwo emaqeleni wabo. Akungeke kube lula ukudlala neSeychelles – kodwa iyabetheka.  
Ingonjwe yiNigeria ngo’3-0 kutshanje. Mhlawumbi ubukho bukaShaun Bartlett, njengomncedisi kaBaxter, kungenza umahluko kwicala lokufaka amagowuli ngoba ingxaki yeBafana Bafana kukungakwazi ukufaka amagowuli.  
Kulo umdlalo, aBafana Bafana abanalo isebe lokusithela. Kunyanzelekile baphumelele.",Ayisenalo isebe lokusithela iBafana
"…Uyakubuza ke kwakhona omnye athi, “xa uThixo wayesithi “masenze umntu,” wayethetha uNtu lowo na?” Impendulo ithi hayi, uNtu, akanguye uAdam: sizibiza ngo “Ntu” nje kungokuba lilelona gama sisuke sadibana ngalo, saza ke salenza oyena “Khokho wookhokho” bethu thina luhlanga lumnyama.  
Elokugqiba, 
Ngokwakum thina zizwe ziyiMidaka sinengxaki elimeva elingenakubanguleka nangenkal’meva elisezingqondweni zethu endingaliphuhlisa ngengcaciso ethi; xa bekunokuthiwa kwimivundla mayibalise imbali ngobomi bayo ze kucelwe nabazingeli bemivundla kwelinye uhlangothi ukuba mababalise eyabo imbali ngobomi bemivundla, inyaniso kukuba kungavela iingxelo ezimbini ezahlukeneyo, ingqiniseko ikukuba eyona iyinyani nechanekileyo iyakuba yileyo inikwa yimivundla ngokwayo ngolwimi olungenangqambu kuba ilibali lobomi ebuphilayo nento eyiyo, logama bemumatha inyosi beyiwaluba abazingeli, befanele phofu kuba babalisa ngomlilo abawotha bekude neziko de baxoke kwezinye iindawo besenza ngabom ngaxa limbi bephazama, ithi ke imivundla kuba iziintsizana ezoyisiweyo iphele ikholelwa, ingqina maxa wambi ukuba iyinto abathi iyiyo abazingeli, noko kungenjalo. 
 Imbali yabaNtu abantsundu, ngokukodwa kweli lizwekazi leAfrika yabaliswa, yabhalwa ngabantu abangabeLungu abeza apha ngokuzingela amakhoboka, ubutyebi bezimbiwa, umhlaba oza kuba ngamathanga okwandisa urhwebo lwabo, beze kukhanyisa ngokushumayeza imirhangqolo yabahedeni ebulwanyana abade bathi abanye babo asibantu, bayibalisa beyibukele mgama bakugqiba, bayakuyibeka kumathala namaziko emfundo ephakamileyo akude, ukuze thina bantu bayo sithi ukuyifunda kube yinto esiyibona isinika ixabiso nesidima semfundo ede sithi inomsila kuba siyifunda seyikumathala akude ibhalwe ngamanene namankazana asemzini, into zoonantsi eziinkaba zazo zikumanxiwa aseYurophu naseAmerika intloko yayo ingakhankanywa ndawo.  
Ithi ke loo mbali seyikumaziko emfundo akufuphi, ibe kumgangangatho weengcungcu ezimilomo mide kuba ibhalwe ngolwimi lwesiNgesi, isiGrike, nesiLatini maxa wambi, suka ezo lwimi zibe ngumqobo ngoku sesiyiva ngevumba kuba sinjengeentsizana zemivundla ezoyika abazingeli bazo.  
*UKhuselo Mhambi ngumbhali wakuGompo",AMaMfengu aMfenguzela igama elitsha!
"Ewe, iANC nguwo umbutho oza kuphumelela olu ulonyulo luka2019. Asazi ke nokuba bakumgcina uMongameli Cyril Ramaphosa njengomongameli woMzantsi Afrika na okanye banomnye umntu abaceba ukumfaka.  
Nangona kunjalo, asiqondi ukuba iANC le iza kuphumelela ngomyinge ongaphezu ko60%. Siyaqikelela nje ngokuva uluvo lwabantu. Ngomhla wolonyulo siye sazulazula iindawo ngeendawo zolonyulo, eMonti, Qonce, Cumakala, Qunu naseKapa. Kuzo zonke ezi ndawo sibuze abantu ukuba bavotela ntoni?  
Eyona mpendulo exhaphakileyo ibe ngu “ubomi obungcono” okanye “utshintsho” – asazi ke nokuba oko kuthetha ukuba bakuvotela iANC bahlale ethembeni emva koko? Okanye bakuvotela imibutho efana neDA, EFF, UDM, ATM, njalo njalo?  
Akukho ndlela ichaneke ncam yokwazi ukuba umntu ngamnye ungena enze ntoni phaya kwela gumbi lokuvota.  
Iyakufane ibe ziziphumo ezisixelelayo. Nangona kunjalo makhe sihlalutye lo mba wotshintsho olufunwa ngabantu aba. Abantu bakuthi, aba bahlelelekileyo, basakhala ngeenkonzo zikawonkewonke ezisisiseko.  
Njani ukuba ngo2019 sibe kanti sisenabantu abangenawo amanzi, abangenawo umbane, abangenazo neendawo zokufihla iintloko ezi?  
Oosopolitiki baye bathi kunzima ukulungiselela bonke aba bantu ngoba basuke bavuke bakhe imizi (amatyotyombe) naphi na osogqiba baqhankqalazele iinkonzo, ibe ke phofu loo ndawo bahlala kuyo ingakufanelanga ukuhlala abantu nokufaka imibane. Inzima le nto.  
Sakukhe sibone ukuba iiEFF neeDA zakukhula kangakanani na kolu ulonyulo. Nakanjani bakhona oomasipala abaza kubambisana ngabo, kulapho bakuzibonakalisa amandla abo.  
Nathi ke sitsho sibone ukuba balawula njani xa befumene ithutyana kuloo maphondo baqhube kakuhle kakhulu kuwo. Intle yonke le nto; luphawu lokukhula kwedemokhrasi.  
Ngokukhula kwayo nemibutho iza kutsho izimisele, sonke side sixhamle kobu bomi bubhetele kudala sabufuna.",Makube ke utshintsho luyeza
"ULWESINE umhla we9 kweyeThupha ngumhla wokuqwalasela uSuku lwamaNina, kodwa kwicala lezolonwabo nomculo lusuku lokukhutshwa kwengoma ethi ‘Walking Away’. 
Le yingoma eveliswe nguLuyanda Taki waseMdantsane, nowaziwa njengoLynch ekunye noBusisiwe ‘Busie’ Smith. 
Abomculo kuquka neli phephandaba bebebizelwe eJeff’s Place eMdantsane ukuze bazivele le ngoma, babenako ukugxeka okanye bancome. 
IiDJ nabavelisi bomculo abe belapho bavumelene ngamxhel’ umnye ukuba ngokwenene, iWalking Away ephekwe kwakunyaka ophelileyo, ivuthiwe, kwaye ilungele ukuphakwa. 
Ingoma ibalisa ngomntu oye athabathe isigqibo sokuhamba kuba ekruqukile okanye eziva engoneliseki bubudlelwane akubo. 
“Sinemisebenzi esikhuphayo endlwini siye kwiindawo ngeendawo, kodwa xa ubuya ibe ngathi ubuyokwenza imikhwa – umntu ngenxa yempatho okanye iziganeko aphele esoyiswa ehamba,” kubalisa uLynch. 
ULynch uthi bakhethe ukuyikhupha ngoSuku lwamaNina lengoma kuba bebonisa intlonipho kuwo kwanokungqamana kwengoma nobomi abadlula kubo. 
Amazwi ale ngoma aculwa linenekazi lasePhumlani uBusie Smith. USmith waziwa kakhulu ngokubhala ingoma kaBerita ethi ‘Thandolwethu.’ 
ULynch, noshicilela phantsi kweSNH Productions, waziwa ngeengoma ezifana noThandiwe, Lonely Nights, uHleli Nam noMamela. 
ULynch noBusie bakwadize ukuba baza kube besenza ividiyo yale ngoma ngoLwesihlanu umhla weshumi. 
Ingoma iza kube ifumaneka kwimithombo yeminatha yokuthenga iingoma.",Zivele ingoma kaLynch iphum’ embizeni
"Kubanjwe indoda enamashumi amathathu anesibini (32) eminyaka ubudala ngamapolisa aseGcuwa  emva kokuba ithe yadlwengula umzala wayo oneminyaka elishumi elinesine (14) ubudala. 
  
Esi sehlo senzeke ebusuku ngoLwesine (izolo) kwikhaya labo kwilali yakuMqambeli eGcuwa. 
Isithethi samapolisa aseGcuwa uKapteni Jackson Manatha,  uthi ixhoba belisezingubeni nomakazi walo, ongumama kumrhanelwa, ngethuba kufika umrhanelwa emtsala ngenkani emsa kwigumbi lakhe. 
  
“Umrhanelwa ufike ekuzeni kusa wangqala ngqo kwigumbi likanina woxutha ixhoba walidlwengulela kwigumbi lakhe ngenkani. Emva kokuba egqibile walikhupha egumbini lakhe ukuba liye apho belilele khona. 
Umzala ufike wachaza kumakazi wakhe okwenzeke kuye. Umakazi  khange alibazise ukhwaze amapolisa kwangoko ebika ngesehlo eso,” utshilo uManatha. 
  
Umrhanelwa ubanjwe namhlanje kwikhaya lakhe. Ulindeleke ukuba avele kwinkundla yamatyala eGcuwa ngezityholo zokudlwengula kuMvulo weveki ezayo. 
  
Amapolisa ephondo ayakukhalimela ukuphatheka gadalala kwabantwana abangamantombazana kwakunye nabantu abadala,  ingakumbi loo maxhegwazana ahlala wodwa kumakhaya awo.",Ubanjelwe ukudlwengula umzala wakhe ona-14
"Iqela lamanqindi leMpuma Koloni, i-Eastern Cape Amateur Boxing Organisation (ECABO), libonakalise ubunganga kwimidlalo kazwelonke i2016 SANABO Elite Championships. 
Eli qela lithathe apho beliyeke khona kunyaka ophelileyo, liqokelela iimbasa zegolide ezininzi ukogqitha naliphi na iqela ebelithatha inxaxheba kule midlalo. 
Kwimidlalo yamagqibela kankqoyi kumanina, uThobela Nyanda, ubuye nembasa yeGolide kumyinge we-48kg ngokuthi abethe angqengqise uMoote Lemogang wakwiphondo leNorth West kumjikelo wokuqala. Kumadoda iimbasa zegolide zephondo zize noSiyabulela Mpongose, Mzwabantu Mbhexeshi. 
Umbutho olawulayo kwabangahlawulayo, iSouth African National Amateur Boxing Organisation, ibikwabhiyozela iminyaka engamashumi amabini anantlanu yasekwa le midlalo. 
Olu khuphiswano belusisikhumbuzo semidlalo yokuqala eyayibanjelwe kwiphondo laseMpumalanga kwidolophu iSecunda ngo-1991. Phakathi kwamagqala aseka lo mbutho singabalula uSoon Pretorius, Mabuti Gwavu, Koko Godlo, Makhaya Filita, William Sitole nabanye. 
Kubaqeqeshi ababhexeshe imikhala kulo mbutho singabalula uDan Bushney, Lennox Boyboy Mpulampula, Johan Bothma no-Andreas Bodu. Ngelixa iimbethi-manqindi eziye zamela lo mbutho kwimidlalo ye-Olimpiki ziquka ooMasibulele Makhephula, Theo Modise, Irvin Buhlalu , Soon Botes, Classius Baloyi noPhillip Ndou.",Iphume phambili iMpuma Koloni kwiSANABO
"Isikolo saseZonnebloem eKapa savulwa ngoFebruwari ngowe1858 yiCawe yamaTshetshi phantsi kweempembelelo zoMfundisi Gray neRhuluneli uSir George Grey.  
Esi sikolo savulelwa ukufundisa abantwana beenkosi zabaNtsundu namaphakathi intlalo yesiLungu. Kwakufunwa babe zizifundiswa, baguquke babe ngamaKrestu ahamba icawe.  
Bafundiswa ngengqeqesho nembeko yesiLungu. Bafundiswe iindlela zokunxiba zesiLungu, neendlela zokutya zesiLungu. Bafundiswa nemidlalo yesiLungu. 
Amasiko nezithethe zabo babe fundiswa ukuba bazityeshele bazidele kuba zazingazi kuba nandawo kubomi babo bokuba zizifundiswa. Enye into eyenziwayo yaba kukuthiywa kwabo amagama esiNgesi ababeza kubizwa ngawo eziklasini naseCaweni. 
Emva kokuba befundisiwe eZonnebloem iqela labo laya kufundiswa phesheya eSt Augustine Missionary College eCanterbury eBhilitane. 
UGeorge Mandyoli Maqoma (1859): Wawela ngowe1859 esiya kufunda eSt Augustine Missionary College eCanterbury eBhilitane. Ungomnye weqela labafundi bokuqala ukuya kufunda kwisikolo sabantwana beenkosi saseKapa esasibizwa ngokuba yiZonnebloem. Uwele noBoy Henry Duke of Wellington Tshatshu. 
UBoy Henry Duke of Wellington Tshatshu (1859): Wawela ngowe1859 esiya kufunda eSt Augustine College eCanterbury eBhilitane. Ungomnye weqela labafundi bokuqala ukuya kufunda kwisikolo sabantwana beenkosi saseKapa esasibizwa ngokuba yiZonnebloem. Uwele noGeorge Mandyoli Maqoma. 
UEdward Dumisweni Maqoma (1861): Lo mhlekazi ube kwiqela lesibini labafundi abawelileyo ngowe1861 besuka kwisikolo sabantwana beenkosi eKapa, iZonnebloem baza baya kwandisa imfundo eSt Augustine Missionary College eCanterbury eBhilitane. Kolo hambo luya phesheya waye kunye naba gxa bakhe bangaba: uJeremiah Libopua Moshoeshoe, uSamuel Lefulere Moroka, uArthur Waka Toyise. 
UJeremiah Libopua Moshoeshoe (1860): Lo mhlekazi ube kwiqela lesibini labafundi abawelileyo ngowe1861 besuka kwisikolo sabantwana beenkosi eKapa, iZonnebloem baza baya kwandisa imfundo eSt Augustine Missionary College eCanterbury eBhilitane. 
USamuel Lefulere Moroka (1861): Lo mhlekazi ube kwiqela lesibini labafundi abawelileyo ngowe1861 besuka kwisikolo sabantwana beenkosi eKapa iZonnebloem, baza baya kwandisa imfundo eSt Augustine Missionary College eCanterbury eBhilitane. 
UArthur Waka Toyise (1861): Lo mhlekazi ube kwiqela lesibini labafundi abawelileyo ngowe1861 besuka kwisikolo sabantwana beenkosi eKapa, iZonnebloem baza baya kwandisa imfundo eSt Augustine Missionary College eCanterbury eBhilitane. 
UNathaniel Cyril Kondile Mhala (USogqumahashe) (1866): UKondile Nathaniel Cyril Mhala ngokaMhala Ndlambe, ozalwa nguMtsekazi, intokazi kaMatiwane, udade boMhlontlo, kumaMpondomise. Bawele bebathathu ukuya eSt Augustine Missionary College eCanterbury eBhilitane, besuka kwisikolo sabantwana beenkosi iZonnebloem eKapa.  
Omnye wamadoda awayehamba nawo nguJonas Ntsiko. Aba bafundi bahleli iminyaka emibini eCanterbury. Baze emva koko babuyela eMzantsi Afrika. 
UNathaniel Cyril Kondile Mhala wayengunyana kaMhala, uMhala kaNdlambe elinye lamagorha eenkosi zamaXhosa ezathi zalwa nabeLungu. Uyise isikhahlelo sakhe yayinguMbodla, xa ebongwa kusithiwa: Imbodla kaSigqeku, Lo mthi usenkundleni mawugawulwe, Kub’umntan’enkosi uphants’ukonzakala! 
UNathaniel Cyril Kondile Mhala wangena esikolweni eZonnebloem ene15 leminyaka. Uthe emva kweminyaka esibhozo elapho wathunyelwa eNgilani, njengoko sesitshilo. Ngethuba efunda eSt Augustine Missionary College wafumana ithuba lokutyelela eSt Paul’s Cathedral nakwiHouse of Commons, apho wathi wathabatheka ngumdla kwiingxoxo zabapolitiki uGladstone noDisrael. 
Uthe ukubuya kwakhe waqeshwa njengomvangeli nekhankatha kwisikolo saseCofimvaba ngaseKomani esibizwa ngokuba yiSt Marks. Apho wayesebenza phantsi koMfundisi womLungu uWaters, ekwakusithi xa engekhoyo umfundisi ibe nguye oqhuba umthandazo ngesiNgesi nangesiXhosa. 
Into awazibalula kuyo yaba ngumdlalo wekhilikithi awawufunda eseZonnebloem. Ngowe1869 wadlala eSt Marks kumdlalo wekhilikithi owawuhlanganisa abafundi abadala ababefunda eZonnebloem. Kwabo bafundi badala kwakukho nomfundi omdala iKumkani yamaXhosa uGonya Edmund Sandile. 
Uphindile wadlala ngowe1870 kwiqela lekhilikithi elalenziwe ngabafundi baseSt Marks kunye nabafundi abadala baseZonnebloem, bedlala neqela labeLungu laseKomani ekwakusithiwa yiQueenstown Club. Kubafundi abadala ababekho kulo mdlalo kwakukho aba balandelayo: Arthur Toise, J. Benekazi, H. Xhoxho. 
Uthe ukumka kwakhe eSt Marks waya kuba yitoliki yakwaMantyi eQonce. 
UNathaniel Cyril Kondile Mhala ngomnye wabantwana beenkosi ababe fundiswe ngamaNgesi eKapa nabathi balwa bencedisa amaXhosa ngethuba leMfazwe yokugqibela yamaXhosa namaNgesi ebizwa ngokuba yekaNgcayechibi eyaliwa phakathi kweminyaka u1877 ukuya ku1878. Abanye abantwana beenkosi abalwayo yaba ngaba: Gonya Edward Sandile, Mlindazwe Bisset Sandile, Dukwana Ntsikana. 
Bonke bamangalelwa ngetyala lokungcatsha umbuso, kodwa uNathaniel Cyril Kondile Mhala waphuma etshaya kwelo tyala. 
UMqhayi, S.E.K. (2009:175) kwincwadi yakhe ethi, ‘Abantu beSizwe’ ubalisa uthi ngokubanjwa kwabantwana beenkosi emva kweMfazwe kaNgcayechibi: “Ngemfazwe le kaNgcayechibi, uMhlekazi uKondile ukhe wabanjwa ngetyala lobuvukeli, wamangalelwa eQonce, koko iJuri yamfumana engenatyala, wakhululwa. Isizathu sakhe sokurhaneleka sasithatyathelwe kuGonya, ngokusuke athi akurhaxwa ngumsi wemfazwe, ayishiye iofisi kaRhulumente aye kuwela kuyise ehlathini; kucingwe ukuba lo mphunga ukho nakuKondile. 
UNathaniel Cyril Kondile Mhala waseka iphephandaba elibizwa ngokuba Izwi Labantu ngowe1897 eMonti ekunye namadoda angala alandelayo: Walter B. Rubusana, noAllan Kirkland Soga 
UNathaniel Cyril Kondile Mhala wakhe wabamba njengenkosi eyintloko yesizwe samaNdlambe eMncotsho. 
UJonas Ntsiko: Bawele bebathathu ukuya eSt Augustine Missionary College eCanterbury eBhilitane, besuka kwisikolo sabantwana beenkosi iZonnebloem eKapa. Omnye wamadoda awayehamba nawo nguNathaniel Cyril Kondile Mhala (USogqumahashe). Aba bafundi bahleli iminyaka emibini eCanterbury. Baze emva koko babuyela eMzantsi Afrika.",Abafundi baseZonnebloem abathunyelwa eNgilane
"Abantwana besikolo samabanga aphantsi, iLujiza Public School, kwilokishi yaseDuncan Village, abakwazanga ukuzibamba ngenxa yemincili emva kokuthiwa jize ngezipho ngusomashishi owaziwayo umnumzana Mandla Phakamile Makinana ephelekwa ngunkosikazi wakhe uSive Phakamile Makinana njenjikalanga yanamhlanje. 
 
  
Umsitho lo bekuphiswa kuwo ngeempahla zemidlalo ebantwaneni besikolo ubuzinyaswe ngabefundisi bakwalizwi, iinkokeli zaseBuffalo City, iinkokheli zombutho olawulayo i-Anc nabantu belokishi yaseDuncan Village. 
  
Lo somashishini, odume ngokunceda abantu abangathath’intweni kweli phondo leMpuma Koloni, uphise ngebhola, amaphini wokudlala iqakamba, izikipha zebhola yomnyazi, ezeqakamba nezebhola ekhatywayo kulo msitho ebubanjelwe eLujiza Public School. 
 
Ukufaka isandla apho kuswelwe [kuhanjwa nzima] khona yinto yakhe umn. Makinana – kwaye yonke lo nto uyenza enganyekanga nzazo. “Ndikhule ndisokola ngoku andifuni ukubona omnye umntu esokola. Injongo yam kukususa abantwana kwiziyobisi,” utshilo okaMakinana ngethuba ethatha nentatheli yeli phephandaba. Kweli phulo lakhe lokunceda abantwana, utat’uMakinana usebenzisene nesebe le African Bank elisedolophini eMonti. 
 
  
Isekela nqununu, umnu. Siphiwe Ngwendu, nguye owamkele izipho egameni lesikolo nabantwana abaphiwe izipho. 
“Sichulumance kakhulu kwesi sikolo emva kokuba utat’uMakinana ethe wasikhumbula ngokusipha izinto zokudlala. Abantwana bazakutsho basikhuthulalele isikolo. Siqhuba kakuhle kwezemidlalo, nangoku kwiveki ephelileyo abantwana bethu bebedlala,” Ngwendu. 
  
Njengokuba zivuliwe izikolo kulo nyaka mtsha, kwezi nyanga zimbini zizayo kulindeleke kuqale imidlalo yezikolo kulo lonke ilizwe. Abantwana besi sikolo bazakuya kuyo betshintshile.",UMakinana unceda abantwana besikolo eMonti!
"INKQUBO yoMhlobo Wenene FM ethi Ukholo neNgqiqo, engena kusasa ngeeCawe, yinkqubo enqwabulula inyaniso futhi izathuze intlambululo kwabo babhuqeka zizono.  
Abo bayiphulaphulayo, bayakuyazi ukuba inamacandelo ahlukeneyo le nkqubo.  
Ndiza kubalula icandelo elithi Ezamakhaya, eli libangele ukuba ndibhale olu luvo lwam ngale nkqubo. 
 UMfundisi Mzukisi Faleni, obhexesha le nkqubo, kwakunye noMfundisi Otto Makalima, ongumvelisi, balenza isiqingatha seyure ukusukela ngentsimbi yesithandathu eli candelo lithi Ezamakhaya. 
 Kweli candelo lezamakhaya akonqeneki ukuva inkosikazi isithi “ndithandana nomnye umfazi kuba indoda yam ayindonelisi ebhedini” okanye “ndiye ndicinge ngale ndoda ndikrexeza nayo qho xa sele ndisabelana ngesondo nomyeni wam.” Asingomabhinqa kuphela azityanda igila kule nkqubo,  namadoda ayangena athethe ngezono neziphene zawo.  
Enye indoda yakhe yatsala umnxeba, ivuma isono sayo, isithi ikhathazwa ngumbono ombi ongasukiyo kuyo apho yathi yadlwengula ibhinqa likhala, licela uxolo. KwiziBhalo eziNgcwele, kwincwadi kaJohn wokuqala, kwisahluko sesithoba esifumaneka kwivesi yokuqala kufundeka ngolu hlobo: Ukuba sithi sizivume izono zethu, uthembekile [uThixo], ulilungisa, ukuba asixolele izono zethu, asihlambulule kuko konke ukungalungisi. 
 Incwadi kaJames wesihlanu, kwivesi yeshumi elinesithandathu, kufundeka ngolu hlobo: Xelelanani iziphoso, nithandazelane, ukuze niphiliswe. Sinamandla kakhulu isikhungo selungisa, siyoyisa.  
Ngethuba abakwaSABC bebeseMthatha bebambe indibano yokuvavanya nokukhweba izimvo zoluntu malunga nohlenga-hlengiso lwemigaqo-nkqubo yeendaba neenkqubo zeli jelo losasazo loluntu, abantu – phakathi kwezinye zezigxeko – baye bagxeka Ukholo neNgqiqo, besithi bafuna zihluzwe izimvo zoluntu kweli candelo lithi Ezamakhaya. Ayiqali eyokugxekwa kwale nkqubo.  
Abefundisi abaninzi abafuni nokuyibona, kuba bafuna angathethwa la mabibi bawenza egameni lenkolo. Kutheni le nto nifuna lufihlwe ukrexezo enilenza ezinkonzweni befundisi? Yinto yokuba nifuna nibonwe njengamalungisa kuphela, hayi aboni?  
Yintoni egwenxa xa nithe nona, zicaka zikaThixo? Nisebenzela uBawo oPhezulu okanye nisebenzela abantu beli hlabathi? Iphela nje imizi yinto yokuba abatshatileyo, okanye abo bamanyeneyo, kukuba imiba engundoqo phakathi komfazi nendoda bayibetha ngoyaba. Isendalweni eyokuba indoda nomfazi badityaniswe luthando oluhamba luhambe luqamele ngesondo. Umnqa ngowokuba kwiingxaki zonke abanazo abatshatileyo eyezesondo basoloko beyibetha ngoyaba, kumaxesha amaninzi.  
Kuyathethwa ngeengxaki zezimali, iimfuno zekhitshi okanye indlu buqu kuquka nenkangeleko yeso sibini esidlangalaleni kodwa nkqi ngomba wenkonzo yasekameleni. Nam lo buqu ndikhe ndabhala kweli phephandaba ngemiba echaphazela izincwaso nezesondo kwiityalike namaqumrhu aseburhulumenteni kuquka nalawo abucala.  
Amava wam, kwicandelo lokubhala ngezincwaso nezesondo, andibonise ukuba abo bachaphazelekayo abafuni nokuba uphathwe lo mba. Bafuna ibeyinyewe yakwamkhozi, ingaziwa mntu.  
Umbuzo ngowokuba: Kutheni le nto befuna zifihlwe izishiqi zabo? Kutheni le nto bebanomsindo ukuthetha ngazo xa bebuzwa ziintatheli? Kumnatha [webhusayithi] woMhlobo Wenene, uMfundisi Faleni uluchaza  
Ukholo neNgqiqo njengenkqubo esisixhobo sokuvavanya ukholo lwabo bazibika njengamakholwa. “Sifuna abantu babenemibuzo kwimiba yezenkolo. [Abantu] mabohlule phakathi kweengqondo neentliziyo zabo, kuba [ingqondo nentliziyo] asizonto ezingabahlobo.  
“Yinkolelo yethu kuKholo neNgqiqo ukuba abantu mabathethe ngezi zinto zifihlakeleyo [ezibatyayo] ukuze bafumane ukugcoba okungenasiphelo,” kutsho uMfundisi Faleni, kwintetho ekulo mnatha endiyiguqulele esiXhoseni.  
Kudala ndawuphulaphula Umhlobo Wenene kwaye akukho nanye inkqubo endakhe ndazibona ndiyinxalenye nayo ukodlula Ukholo neNgqiqo. 
 Lo nto ayithethi ukuba andiziphulaphuli ezinye iinkqubo. Kule nkqubo akukho mntu unyanzelwa ukuba aphalaze imbilini yakhe, ngabantu ababona kufanelekile ukuba mabatsalele umnxeba bathethe ngezono okanye iziphene zabo. Xa kunjalo ke, yintoni egwenxa ngoKholo neNgqiqo?  
Abantu kufuneka bayazi ukuba ngaphaya kwenkolo kukho isono, futhi ke elowo nalowo ufanele ukufuna intlambululo yeso sono ngelixa esaphila kulo mhlaba umagad’ ahlabayo. Makuyeke ukusetyenziswa inkolo njengesixhobo sokwenza izinto ezigwenxa.  
Ukholo neNgqiqo lulunge kanye, ukusithundeza kwiziphene nezono zethu.",Makuthethwe ngezesondo nesono
"ISEBE leANC elibizwa njengeTiyo Soga eMnquma liphumele elubala lisithi lixhasa igama likaOscar Mabuyane njengomntu ofanele ukuba ngusihlalo walo mbutho eMpuma Koloni emva kwenkomfa ezakubanjwa embindini walo nyaka. 
Oku kuza nanjengoko usihlalo weANC kweli phondo uPhumulo Masualle evakalise ukuba angakwamkela ukukhokela lo mbutho njengosihlalo ityeli lesithathu. UMabuyane ukwityeli lesibini njengonobhala weANC kweli phondo. 
ITiyo Soga lisebe eliquka idolophu yaseGcuwa kwaneendawo ezifana naseSkiet, Extension 6 nase-Extension 7. 
Inkokeli yeANC kwisebe iTiyo Soga ithi iphulo lokuxhasa uMabuyane liqhuba ngamandla phantsi komqheba wamaqonga onxibelelwano othi #OM17. 
“Sixhasa uMabuyane kuba uyinkokeli esiyithembileyo ezakusenzela ilizwi kwiphulo lethu likazwelonke lokuxhasa uRamaphosa.  
“UMabuyane yinkokeli esiyithembe kakhulu futhi enesakhono sokumanya amasebe eANC kwiphondo liphela,” itshilo le nkokeli. 
Noxa nje iinkokeli zeANC eAmathole kukholeleka ukuba zohlukene phakathi malunga nenkxaso yazo kwiinkokeli zephondo, I’solezwe likholelwa ukuba amasebe aliqela kule ngingqi aqhuba iphulo lokuxhasa uMabuyane. 
Ethetha nephephandaba I’solezwe kutshanje uMabuyane uthi amalungiselelo enkomfa yephondo aqhuba kakuhle.  
UMabuyane uthi umhla weshumi elinesihlanu kule nyanga, lusuku lokugqibela lokuphononongwa kobulungu babo baselungelweni lokuthabatha inxaxheba kwinkomfa yephondo. 
Xa kuqwalaselwa kwifuthe lenkomfa yeANC kazwelonke ezakubanjwa ngenyanga yoMnga, ubukhulu becala amasebe eANC eMpuma Koloni antlantlo-mbini, kukho abaxhasa uNkosazana Dlamini-Zuma nabaxhasa uCyril Ramaphosa kugqatso lwabo lobumongameli.",ITiyo Soga ixhasa uOscar Mabuyane
"WAQALA ukuqaphela isakhono sakhe emva kokuzenzela ifilim yakhe yokuqala, kanti oku iza kuba kukuqala komdla wakhe kwiqonga lokulingisa. 
Sibhala nje, uBuntu Wandisile Raxangana sele ezibonakalise kwimidlalo kamabonakude nakwiibhanyabhanya zamanye amazwe. 
 Ebalisela I’solezwe lesiXhosa, uthi emva kokuzenzela ifilim yakhe ethi ‘Ikasi Lam’ ngonyaka ka2016, abantu baye babonakalisa inkxaso kwisakhono sakhe. 
URaxangana, 33, yinzalelwane yaseN. U. 1 kwilokishi yaseMdantsane eMonti. 
“Ndiqale ngoNovemba ka2016 kwifilm endayibhalayo ethi Ikasi Lam. Kulapho abantu baseMdantsane babona ukuba ikhona into endinayo,”  kubalisa uRaxangana. 
Umsebenzi wakhe waziwa kwiifilim ezifana neRogue engumboniso bhanyabhanya waseNgilane, umboniso othi Alleyway nemidlalo yeMoja Love. 
Uthi ukulingisa ukufunde kwifilim yakhe iKasi Lam, nalapho wayedlala indima yomntu ongutsotsi. 
“Into endincedileyo kukuzenzela, kulapho nabantu babona khona, bendincoma, bendibiza ngegama lobutsotsi. Kule filim ndazibukela, ndazibona indlela endilingisa ngayo.”  
URaxangana ucebisa ngelithi kufuneka ukulingisa ibe yinto oyithandayo.  
“Ngoba ayikho into eyodlula uthando. Yima ngezinto ezizokuphazamisa, uzithobe kwabo usebenza nabo, ngokwenza njalo, uya kuphumelela.” 
KwiMoja Love udlala kumdlalo othi Ufelani neNdandatho- apho athi ufunde lukhulu. 
URaxangana uthi usebenze nabalingisi abaliqela esingabalula kubo uAustin Shandu, uNkanyiso Bhengu, uMorgan Fox nabanye. Imisebenzi yakhe ifumaneka kwiYouTube nakwizikhululo zikamabonakude ezifana neDStv. Eminye imisebenzi yakhe iquka iintengiso eziliqela kumabonakude. 
Onqwenela ukuncokola noBuntu angamkhangela kumaqonga onxibelelwano @King Buntu.",Inzalelwane yaseMdantsane izenzela udumo kwiifilim
"EKAPA: ATSHABALALA amathemba okupheliswa komlo ogqubayo wonoteksi eDelft emva kokubulawa kosihlalo weDelft Taxi Council (DTC) odutyulwe amatyeli asixhenxe wabhubha ngoLwesibini. 
UNazeem Daniels oneminyaka engama54 udutyulwe xa egqiba ukupaka iteksi yakhe kuhola wendlela eDelft. Ungunoteksi wesixhenxe ukusweleka kulo mlo kukholelwa ukuba kubangiswana ngendlela phakathi kwabaqhubi beCape Amalgamated Taxi Association (Cata) nabeDTC ogquba kule ngingqi. 
Abaziboneleyo bathi uDaniels ebesehlika eteksini yakhe esiya evenkileni phambi kwentsimbi yesixhenxe kusasa ze kwavela iAvanza emhlophe enamadoda amane ngaphakathi yamisa ecaleni kwakhe. 
Bathe kwehlike enye indoda yaqonda kuye sele ithulula irhuluwa yamdubula emzimbeni nasebusweni wasweleka kwangoko. 
“Bebeqonde kuye ngqo. Akukho namathandabuzo ngaleyo. Kunjalonje ebengakhuthuzwa ngoba akuthathwanganto tu. Nendlela le amdubuleyo ngayo itsho ukuba bekufuneka efile. Abekho abantu abamfuna efile ngaphandle konoteksi beCata. Ingxaki yabo abahambisani nenjongo zakhe zokuzisa uxolo erenkini. Ubesoloko eshumayela uxolo oko waqalayo lo mlo,” utshilo uSive Mndayi, unoteksi weDTC. 
Usihlalo weBlue Downs Cluster Community Police Forum, uReggie Maart uthe, uDaniels usweleke kanye ngelixesha ebebila esoma ezama ukusombulula lo mlo uphakathi kweCata neDTC. 
“Liduma elingophiyo eli. Ngoyena noteksi ebezama ukuzisa uxolo kulempixano. Kodwa jonga ngoku akekho. Liphelile ithemba lokuba lungaphinda lubekhona uxolo ngoku,” utshilo. 
Usihlalo weCata uVictor Wiwi uziphikile izityholo zokuba ubulewe ngonoteksi bombutho wakhe. “Asiyithandi nathi lento yenzeka eDelft. Kudala ndiyithetha into yokuba kukho ababantu basandukuthenga iteksi ngoku bagxobha uzinzo,” utshilo. 
Isithethi samapolisa uAndre Traut uthe akuka bikho mntu ubanjiweyo malunga nesisiganeko kwaye akaziwa nonobangela.",Kubulewe umxolelanisi kumlo woonoteksi
"UMSASAZI wesikhululo sasekuhlaleni eBhayi, ochongwe kumawonga walo nyaka weCrown Gospel, uthi unyaka mnye ngulo – iCrown ngeyaseBhayi. 
Inkqubo ebhexeshwa nguThanduxolo 
 ‘Tasco’ Festile eKingfisher FM, iphakathi kweenkqubo zoonomathotholo ezikhuphisana kwibakala leBest Community Radio Gospel Show.  
Le nkqubo, ebizwa ‘Masabelane ngeziBhalo’ isasazwa nguTasco rhoqo ngoMvulo ukuya  
ngoLwesihlanu, ukuqala ngentsimbi yesixhenxe de ibe ngeyeshumi elinanye ebusuku. 
 “Ivuselela imiphefumlo, ishumayela ivangeli, idlala umculo ovuselelayo kwaye ikwaqulethe nemiba echaphazela ulutsha,” kutsho uTasco ebalisela I’solezwe lesiXhosa.  
UTasco, akayisasazi nje kuphela le nkqubo kodwa ukwangumqulunqi wayo.  
Le nzalelwane yaseTinarha, eyafunda izifundo zePublic Relations eWSU, ithi yona izingca ngengqondo enobuchule.  
“Ingqondo yam ihleli inamacebo nobuchule ngalo lonk’ixesha. Ndiyakuthanda ukusebenza,” kutsho uTasco.  
Inkqubo kaTasco ichongwa okwesibini kwiCrown Gospel Awards nanjengoko ibichongwe nakunyaka ophelileyo.  
Kwale nkqubo, ebutsheni balo nyaka yathiwa jize ngewonga leBest Night-Time Show kwiLiberty Radio Awards ezazibanjelwe eSandton eRhawutini.  
“Mayize eBhayi nale imbasa kuba yeyalapha,” kutsho uTasco.  
Lo msasazi uthi oku kuyabonakalisa ukuba kukho okukhethekileyo okubekwe nguThixo kuye.  
Ukuvotela inkqubo kaTasco uthi:  
‘Masabelane (Kingfisher) Crown 24’ uthumele kwa-34069. Amawonga weSABC Crown Gospel aza ubanjelwa eDurban ICC ngowe25 kweyeNkanga 2018.   
– simphiwe.freddie@inl.co.za",Ingawongwa okwesibini kulo nyaka inkqubo yeKingfisher FM
"“INelson Mandela Bay asiyofama yamntu, ngoko ke asizukuphehluzeliswa ngu[Athol] Trollip ongazimiselanga kumamela ilizwi lomnye umntu.” 
 
Oku kuthethwe nguMongameli Bobani, uSekela Sodolophu waseNelson Mandela Bay, kulandela ukugxothwa kwakhe nguSodophu uTrollip kuxanduva lokongomela icandelo lezempilo kulo masipala. 
 
Ukugxothwa kukaBobani kuza emva kokungavisisani noTrollip, nangona nje babetyikitye isivumelwano sokusebenzisana kulandela ukuseka urhulumente wenkazathi emva kweziphumo zonyulo loomasipala nyakenye. 
 
Umbutho iDA ukwinkazathi neUDM, ekhokelwa nguBobani kulo masipala, kwakunye nombutho iCope neACDP. Ukuba iUDM ingasiqhawula esi sivumelwano, oku kungathetha ukuba iDA ayikho selulawulweni okanye ifune inkazathi kwimibutho efana ne-EFF, AIC, Patriotic Alliance neUnited Front. 
 
Ethetha nephephandaba I’solezwe uBobani uthe: “Into endingasoze ndiyamkele yile yokuphathwa nguTrollip ingathi ndisefama. Futhi soze ndivume xa uTrollip edelela umbutho wethu iUDM. Uyalibala ukuba enguSodolophu nje uncedwe sithi, kuba khange awuphumelele ngokuphandle la masipala.” 
 
UTrollip uthi isigqibo sokugxotha uBobani, njengelungu elongamele icandelo lezempilo, asiyonto ethatyathwe lula. “Ndibeneengxaki noBobani ukusukela ngenyanga yoMnga. Sizibhalile iincwadi, sicela ukuba umbutho iUDM uzame ukuthetha noBobani kodwa ngaphandle kwempumelelo.” 
 
“Kunyanzeleke ukuba ndithathe esi sigqibo kuba ndibona ukuba akukho nto yenziwayo ngoBobani,” utshilo uTrollip. 
 
UBobani usasibambile isikhundla sokuba nguSekela Sodolophu, kwaye kukho amarhe okuba angaphulukana naso ukuba iDA ingafumana inkxaso yokumsusa kwamanye amaqela kwindibano yebhunga elindeleke ukuba ibanjwe ngoLwesibini.","Umasipala awuyofama, kutsho uBobani"
"Nangona nje engakwazanga ukuzithethela ngokwakhe ngenxa yenkubazeko uSibabalwe Mkunqwana, 22, nongomnye wabafundi abazenzele igama eMzantsi Afrika ngokuthi aphumelele emagqabini uGrade12 ku2019, uvuyo lwakhe ulibonakalise ngoncumo nangokumane ezibhenca amacala ekwadlala nangezandla zakhe ngethuba I’solezwe lincokola nabazali bakhe eICC eMonti ngoLwesithathu. 
UEric Mkunqwana nongutata kaSibabalwe, othethe egameni lentwazana yakhe, uthi oku kwenzekileyo kube ngumangaliso kaThixo.  
“Kodwa ndisitsho nje uSibabalwe ukrelekrele kwaye ungumntu ozimiselayo kumsebenzi wesikolo. Ikwanguye nowasinyanzelayo ngo1997 ukuqala kwakhe esikolweni. Ukuba ebengakhubazekanga ndiyakholelwa ebeza kubayiyo inkokheli okanye utitshalakazi ngokohlobo azimisela ngalo, kwaye nohlobo awuthanda ngalo nomsebenzi wakhe,” utshilo uMkunqwana. 
USibabalwe ungumntwana wesibini kwababini ebazalini bakhe, yintwazana yaseMdantsane, ungumfundi eVukuhambe kwisikolo sabantwana abakhubazekileyo.  
USibabalwe usafake isicelo sokwenza izifundo zesiLungu ePitoli nangona nje umzali ebesithi abakaphendulwa, noxa nje ebesithi ufuna ukwenza izifundo zobuNtatheli. 
Umzali kaLomso Dumezweni obengumfundi eNyanga High eNgcobo, nophumelele emagqabini, uSindiswa Dumezweni nongutitshalakazi kwisikolo samabanga aphantsi iNyokana kuGatyane, uthi ebeyilindele impumelelo yomntwana wakhe, akothukanga ngenxa yokuthanda kwakhe umsebenzi wakhe unyana wakhe. 
“Nani niyandibona ndiyafenquza ngenxa yovuyo, andizazi ukuba mandithini, kumnandi nangaphakathi. Andothukanga ngale mpumelelo kuba bonke abantwana bam bakrelekrele kuba bapakanyelwe sithi bazali babo,” utshilo uDumezweni. 
Uthi nakunyaka ophelileyo ebelapha ezokubhiyozela unyana wakhe obemele iphondo leMpuma Koloni kwiziphumo zika2018. 
ULomso ungowesihlanu kubantwana abasixhenxe kowabo.  
UMphathiswa wezeMfundo ephondweni, uFundile Gade, uthi uziqhwabela izandla kwaye ukhona uphantsi kwebhedi oya kuthi wenzelwe iinqununu, ekwaqhwabela ootitshala abasebenze nzima kuquka abantwana kwakunye nabazali.",Huntshu Mpuma Koloni!
"Usapho lomdyarhi weemoto uGugu Zulu luthi, inkxaso oluthe lwayifumana emveni kweendaba zokushiywa ngunyana wabo, ibonise ukuba unyana wabo ebethandwa kwaye exatyisiwe luluntu lweli loMzantsi Afrika. 
 Lo saziwayo kumdyarho weemoto ubhubhe kuMvulo weveki ephelileyo, kusasa, ngethuba ezama ukuqabela kwintaba iKilimanjaro eTanzania, kwiTrek4Mandela elungiselela imizuzu engama-67 yokubhiyozela ukuzalwa kukaNelson Rolihlahla Mandela.  
UZulu ushiya ngasemva intwazana yakhe enonyaka omnye kuphela, unkosikazi wakhe uLetshego, umama wakhe uPuleng kwakunye notata wakhe.",Luxolile usapho lukaZulu yinkxaso
"Alitshoni lingenandaba, ngakumbi kwibhola ekhatywayo eMzantsi Afrika. Emva kokulahla buphuthu-phuthu kukaLuc Eymael njengomqeqeshi wePolokwane City izolo, namhlanje uthe gqi qhaphu kwiBloemfontein Celtic njengomqeqeshi oyintloko. Lo mqeqeshi kuvakala ukuba uyishiye iRise and Shine ngenxa yokungevani ngemiba ethile nosihlalo.  
Namhlanje ungumqeqeshi weCeltic ebikade uphantsi kwezandla zamadoda amabini ayekade engabadlali abahlonitshwayo kweli qela – uLehlohonolo Seema noJohn Maduma. La madoda anikwa uxanduva lokunceda iSiwelele emva kokungaqhubi kakuhle ekuqaleni kwale sizini phantsi kukaSerame Letsoaka osele engumqeqeshi weFree State Stars ngoku. ULoc Eymael uzakuhlala kwiCeltic iminyaka emibini, itsho ingxelo ngesivumelwano.  
Le ndedeba yenze umsebenzi ophucukileyo kakhulu kwiPolokwane City, kangangokuba iyithathe yayibeka kwindawo yesixhenxe kwiPSL – into engazange yayifumana ukusukela mhla yafika kwinqanaba lePSL. Ngethuba i-Orlando Pirates ikhangela umqeqeshi obeza kungena endaweni kaMuhsin Ertugral – u-Eymael yayingomnye wabaqeqeshi okwakucingeleka ukuba angawelwa ngumqa esandleni.  
“Ndiyakuvuyela ukubayinxalenye yeqela elikwixabiso leCeltic nelixhaswa kakhulu ngabalandeli. Ekugalelekeni kwam kweli lizwe, ndalithanda eli qela ngenxa yothando lwabalandeli. Indlela endisebenza ngayo yile: Ndithanda ibhola ephucukileyo. Ndiyibukele iCeltic kwaye ndibabonile nabadlali bayo – badinga nje ukuboniswa kwiindawo ezithile nenkuthazo ukuze bakwazi ukuphumelela imidlalo kwakhona,” utshilo umqeqeshi. 
“Sibenentlanganiso nomqeqeshi eGoli ngentsasa yanamhlanje. Sabelene ngezinto esizifunayo, sevana ngayo yonke into – uzibopheleleyo ngokupheleleyo kwiCeltic,” utshilo uMandla Tshabalala, igqwetha leCeltic. 
Ngomso lo mqeqeshi mtsha uzakuyibukela iCeltic xa idlala umdlalo weNedbank Cup neBuya Msuthu. Eyona nto ekufuneka u-Eymael kwiqela lakhe elitsha kukuyisusa engozini yezembe njengokuba ihleli kwindawo yeshimi elinesithathu.",Inomqeqeshi omtsha iBloem Celtic
"Inkundla yamatyala eDutywa ibizele ime ngeembambo xeshikweni kuvela enkundleni amadoda amahlanu akushishino lweeteksi.  
UWonga Mvundlela (35), Sanelise Qokweni (24), Mpostile Tomose, (31), Zuko Mathe (38) kwakunye noKhayethe Meje (40) ngabo aba bebevele enkundleni yamatyala. NgoLwesihlanu kwiveki ephelileyo, oonoteksi bebegade izithuthi ezikhwelisa abantu esithubeni.  
Kodwa ngalo mhla badibene neembila zithutha. Usisi othile onguMtshutshisi kwinkundla yamatyala eDutywa, ukhwelise abantu abahayikhayo.  
Oonoteksi bammisile lo sisi waze watsalela umnxeba amapolisa ukuze azokuhlangula kwingxabano ibikhona apho. UMtshutshisi, uLungiswa Nzuzo nosebenza kwinkundla yamatyala yaseDutywa, uthi la madoda khange ambambe esiqwini kodwa bamthuke bamyalula ngezithuko.  
“Bathe mandothule aba bantu ndiba layishileyo ndaze mna andavuma. Ndiye ndaqonda ukuba mandibize amapolisa ze emva koko ndaya kwisikhululo samapolisa aseDutywa ndavula ityala. Emva koko ndahamba nabantu abathathu ebendibakhwelisile njengoko besisiya eMonti. Kodwa andifuni kuxoka, ndiyoyika kwaye ndiziva ndingakhuselekanga tu. Ndingumntu ovuka eMonti aphangele eDutywa mihla yonke yempangelo. Ixesha elininzi ndisebenzisa izithuthi zikawonkewonke xa ndiphangela. Ngoku ndine nto ethi bangandirhawula endleleni xa ndihayikha ndigoduka. Xa ndithetha inyani andizuyeka ukuhayikhisa kuba amafutha aduru. Ndiza kukhe ndithi xha kancinci kodwa okwangoku de kuzole emva kwale ngxabano,” utshilo uNzuzo.  
Isithethi kwiSebe lezoThutho eMpuma Koloni, uUnathi Binqose, uthi nangona bengakukhuthazi ukuhayikha ngenxa yeziganeko neengozi ezithi zehle, kodwa oonoteksi okanye namphi na umsebenzisi wendlela akanalo ilungelo lokunyhasha amalungelo abanye abantu.  
“Loo nto ayihambisani nomthetho weli lizwe. Siza kuqinisekisa ukuba simemelela amapolisa ukuba awulandelele lo mcimbi. Siyacela sibongoza ukuba bonke abasebenzisi bezithuthi zikawonkewonke ukuba bahloniphe kwaye bayazi ukuba alukho ushishino ngaphandle kwabo. Sikwahlaba ikhwelo kubakhweli ukuba mabakhokelise ukhuseleko phambili ngalo lonke ixesha kwaye babikele amapolisa ngezinto ezidibene nezigrogriso ngakubo,” utshilo uBinqose.  
Isithethi samaPolisa eMpuma Koloni, uCol Sibongile Soci, naye uyingqinile into yokuba akukho namnye umntu onamalungelo namagunya okunyhasha amalungelo abantu ezindleleni.  
UMantyi uSivuyile Dyongosi kwakunye noMtshutshisi uAvumile Bikitsha, baye balimisa ityala belimisela i29 kweyoMqungu kunyaka ozayo ukuze kuqosheliswe uphando. Abamangalelwa bayifumene ibheyile yeR1000 umntu emnye.  
Baceliwe abamangalelwa ukuba ze bangaphazamisani nengalo yomthetho xeshikweni bengaphandle. Kwaye kuceliwe kwakhona ukuba bahambele kude kummangali.  
Abamangali bebemelwe ligqwetha eliseMthatha, uMpumelelo Notununu.",Bakhululwe oonoteksi eDutywa!
"Umdlali webala lonke kwiProteas, * -JP Duminy, uthi isiqalo esihle kumdlalo wokuqala wosuku olunye sibalulekile. IProteas izakuphinda ithabathise apho ibiyeke khona neNgilane, xa zidibana kumdlalo wosuku olunye eBloemfontein namhlanje. 
Iqela likaRusell Domingo, oko belilungiselela olu luhlu lwemidlalo liza kuyidlala, kwaye bazixelele ukuba abafuni ukulandela emva kweNgilane xa kufika usuku lomdlalo. 
“Nakoluphi na uluhlu lwemidlalo nakwezinye iintlobo zeqakamba, indlela esiqala ngayo njengeqela ibaluleke kakhulu,” utshilo uDuminy. “Ibalulekile into yokuba sizilungiselele kakuhle.  
Uninzi lwethu besidlalile kumaqela alapha ekhaya kwiveki ephelileyo, kwaye loonto isincedile ukuba sifumana ukuzithemba kwakhona phambi komdlalo wokuqala namhlanje.” 
UDuminy nothe wafumana iwonga lokuba ngoyena mdlali ubalaseleyo kumdlalo weCape Cobras we-Momentum wosuku olunye, unethemba lokuba uzakuqhuba kakuhle kule midlalo yeProteas.  
Ingakumbi emva kwendlela abadlale kakubi ngayo kwimidlalo yovavanyo ekusukwa kuyo. 
 Enye indawo anomdla wokuzibonakalisa kuyo uDuminy, yindlela yakhe yokugibisela. 
“Yinto entle kakhulu ukuza kwimidlalo elolu hlobo uzilungiselele ngeyona ndlela,” utshilo. “Linqanaba elahlukileyo leqakamba, kwaye siyayazi ukuba izakuba nzima lemidlalo siya kuyo.”",UDuminy ulindele lukhulu kumdlalo wosuku olunye
"INGOMA entsha kaOlothando Ndamase ekudala ilindwe ngabomvu sele ifumaneka kwiivenkile zomculo ukuqala ngoMvulo kule veki. 
Le ngoma, ebizwa Ndiyayazi,  yingoma emnandi efundisa ngonxibelelwano  lothando phakathi kwabathandanayo. 
Encokolela I’solezwe lesiXhosa, uNdamase uthi le ngoma uyibhale njengendlela yokuzikhumbuza ukuba uthando lubonakaliswa nangezinye iindlela. 
“Le ngoma ithetha ngokubonisa uthando ngeendlela ezininzi, indlela othetha ngayo nam, indlela ondibamba ngayo kwanendlela ondijonga ngayo,” kutsho uNdamase. 
Uthi nangona oku konke kubonisa ukuthandwa, kodwa kufanele sikhangele nezinye iindlela zokubonisa uthando kuba ingomso ayilolethu. 
UNdamase, owaziwa ngelizwi lakhe elimnandi kwingoma ethandwayo kaMaster Dee ethi Iinyembezi zikaGogo, uthi le ngoma ethi ‘Ndiyayazi’ uyibhale kwiminyaka emibini edlulileyo kodwa wayishicilela kuDisemba ophelileyo. 
Le mvumi ithi ukuvala kweCovid-19 elizweni kwenze yabona ukuba kulula kangakanani na ukulibala ukuthandana xa sonke sizama ukuphila kwidabi lalo mbulalazwe. 
“Ndiphulukene nendibathandayo, kulapho ndiqaphele ukuba mhlawumbi andibabonisanga uthando ngokwaneleyo nangona nje bebesazi ndiyabathanda,” kutsho uNdamase. 
Uthi isigqibo sokuyikhupha kwinyanga yoMdumba le ngoma, ibikukuqaphela le Nyanga yoThando. 
Ngaphandle kweeNyembezi zikaGogo, enye yeengoma awaduma ngazo uNdamase yingoma ethi ‘Ukuthand’umntu.’ 
Uthi uNdiyayazi yingoma anethemba lokuba iza kukhumbuza abantu ukuba kubalulekile ukuphucula njalo indlela yokubonisa uthando. 
“Siqinisekise rhoqo ukuba sibonisa abo sibathandayo indlela esibathanda ngayo phambi kokuba bemke emehlweni ethu,” kutsho le nzalelwane yaKwaBhaca. 
UNdamase ulungiselela ukukhupha icwecwe lakhe elitsha, athi lakuphuma kwiinyanga zasebusika. 
Kule ngoma usebenze nenjineli yomculo ekwayiprodyusa uVukile Koli. 
Zifumanele uNdiyayazi kwiivenkile zomculo ezikwi-intanethi.",Ingoma kaOlothando isikhumbuza ngothando
"EKAPA:  
BEXINWE ngemibuzo ePalamente uMphathiswa wamaPolisa uBheki Cele nabaphathi bezikhululo ezintlanu ezinezinga eliphezulu lobundlobongela kweli loMzantsi Afrika. 
Ngaphambi kokuba kusasazwe amapolisa aza kulwa nemigulukudu, iKomiti yamaPolisa ifune ukwazi kubaphathi bamapolisa aseHillbrow eRhawutini, eJoburg Central, eKagiso, eMitchells Plain naseNyanga ukuba ingaba banayo na indlela abaza kunciphisa ngayo ubundlobongela. 
Usihlalo wale komiti, uFrancois Beukman, uthe kubalulekile ukuba ibe yinto yokuqala emapoliseni ukunciphisa ubundlobongela. 
“Ukubulala, ukuzama ukubulala, ukukhuthuza nokudlwengula bobona bundlobongela buchaphazela abantu kwezi ndawo. Kubalulekile ukuba kube khona umkhombandlela kubaphathi bezikhululo zezi ndawo,” utshilo. 
Umphathi wesikhululo saseNyanga, uVuyisile Ncata, uthe sebecwangcisile abaza kwenza ukunciphisa ubundlobongela kodwa akafunanga ukuzikhankanya ezo zicwangciso. “Ndiyaqinisekisa ukuba liza kwehla izinga lobundlobongela eNyanga. Sisebenzisana kakhulu nabahlali nemibutho esekuhlaleni,” utshilo. 
Ilungu leNyanga Neighbourhood Watch, uLungelo Bhoyana uthe: “Iyandivuyisa le nto yenziwe yikomiti yamapolisa yokubiza abaphathi bezikhululo. Ibonakalisa ukuba bazimisele ukuphelisa ubundlobongela kwiindawo zethu. Kunzima nokuthi uhlala eNyanga emntwini.” 
Uthe kudala baphakamisa ukuba kufakwe iGang Unit eKapa. “Siyavuya xa side savakala isikhalo sethu. Amapolisa ayohlulwa yimigulukudu. Ingxaki bayaxhoba nabo. Abanye banemipu engaphezulu kwi9mm.”",Baphekwe ngemibuzo abaphathi bamapolisa
"KwaZulu-Natal 
*    December 5: Jes Ford Foundation Christmas Party ezakuba isenzelwa abantwana abangamashumi amathandathu anesine abangamaxhoba okuxhatshazwa ngesondo. (Amatyala aqhubeka kwinkundla yasePinetown). Kukho iincwadi zokudlala zabantwana ezingamashumi asixhenxe kukwafunwa namavolontiya eDurban. Ungatsalela umnxeba iJFF 0861 333 449 
*   December 6: Jes Ford Foundation- Christmas Party eScottburgh yenzelwa abantwana abalikhulu namashumi amabini abafuna iinkonzo zentuthuzelo kwisibhedlele iGJ Crookes, izipho zeKrisimesi ziyacelwa. Ungatsalela iJFF 0861 333 449 eScottburgh ngeenkcukacha ezithe vetshe. 
*   December 11: Ingxoxo noSekela Mphathiswa wesebe lezoBulungisa uJohn Jeffreys malunga nokusetyenziswa gwenxa kweziyobisi nobundlobongela kumanina nabantwana. Indawo: AFM Church, eChatsworth. Ixesha yintsimbi yeshumi kusasa. Ukubhalisa indawo kubalulekile, yenziwa mahala. Ungatsalela uSam Pillay 082 954 4835 
EKapa 
*   December 7: Ukukhuselwa kweentsapho. Indawo yiDes Grendel Swimming Pool eGoodwood. Ngeenkcukacha ezithe vetshe ungatsalela umnxeba kuTheresia Buys ku021 448 8513 
GAUTENG 
*  DISEMBA 4 -5: Inkomfa- Ijoliswe ukuthintela ubundlobongela obujoliswe kumanina namantombazana kumazantsi weAfrika.Ukusukela kubungqina ukuya kwintshukumo. Ungatsalela uChuma Siswana 011 440 4841 
Ukufumana iinkcukacha ezithe vetshe ungancokola kuWhatsApp 074 557 3535",Thabatha inxaxheba
"Agoduke egoqoza nenqaku elinye Amakhosi agolozelwe siStellenbosch emdlalweni weDstv Premiership ophele iliqanda macala (0-0) eDanie Craven Stadium ngokuhlwa kwanamhlanje. IKaizer Chiefs iye eNtshona Koloni ikhangela impumelelo yesine emva kokuphumelela imidlalo emithathu ilandelelana. Iphelile loo damsese yeChiefs emva kokugolozelwa siStellies emdlalweni obutaka iintlantsi eDanie Craven. 
Noxa amaqela omabini eleqene kwisigaba sokuqala – kodwa khange kubekho mathuba amaninzi kakhulu avelayo emdlalweni macala omabini. Zijikile izinto kwisigaba sesibini, iSamir Nurkovic noNkosingiphile Ngcobo bazamile ukudala amathuba emdlalweni – kodwa abadlali beStellenbosch ibivale mba emva. Umqeqeshi weStellies, uSteve Barker, ukhale ngamathuba amabini angasetyenziswanga ngabadlali bakhe. Ukuba bebekwazile ukufaka igowuli, izinto ngeziguqukile emdlalweni. 
Kwelinye icala, abalandeli be-Orlando Pirates bade bancuma nabo emva kwexesha elide bezizigculelo zokuncithwa kumakhasi onxibelelwano. IPirates ibuyele eGoli iphethe amanqaku amathathu onke emva kokubetha iMaritzburg United ngegowuli elinye eqandeni emdlalweni obuseHarry Gwala Stadium ngorhatya namhlanje. 
Igowuli ephumelele ngalo iPirates lifakwe nguDeon Hotto onikelwe ibhola entle nguBongani Sam. Noxa ibidlalela ekhaya iTeam of Choice – kodwa ayikwazanga ukudala amathuba acacileyo nokudlala njengeko iqhele ukwenza xa idlalela kowayo. Inyukele kwindawo yesine iPirates emva kokuzuza impumelelo yesibini yayo kulo nyaka emva kwemidlalo emithandathu eyidlalileyo. Yona iMaritzburg United ihleli kwindawo yesithathu ukusuka ekugqibeleni, inamanqaku alithoba qha kule sizini. 
Stellies: Langeveldt, Van Heerden, Johannes, Robertson, Mthethwa, Van Rooyen, Nange, Sinkala, Du Preez, Dimgba, Mendieta. 
Amalalela:  Stephens, Adams, Scott, Bergman, Brenner, Msengi, Macheke, De Goede, Skelem. 
Chiefs: Akpeyi, Ngezana, Zulu, Mathoho, Cardoso, Akumu, Matsheke, Mashiane, Nurkovic, Manyama, Ngcobo. 
Amalalela: Bvuma, Moleko, Castro, Baccus, Frosler, Sasman, Kambole, Blom, Sifama.","Amakhosi agolozelwe siStellies, incumile kodwa yona iPirates"
"Omnye wabadlali abaphambili kwiChippa United, uMark Mayambela, uyahamba emva kokuba isivumelwano sakhe sengqesho singavuselelwanga. 
 Iingxelo zithi uMayambela angazibona edlalela iGolden Arrows ukuba izinto zihamba kakuhle.  
Liphele kwiveki ixesha likaMayambela kwiChippa emva kokubuyela kuyo kwisithuba seminyaka emibini edlulileyo.  
Kukho into ethi uMayambela ebefuna ukubuyela kwiBloemfontein Celtic awafumana kuyo udumo kodwa iingxaki zemali ejamelene nazo ziye zamnyanzela ukuba akhangele indawo kwelinye iqela. 
 Abasemfuthweni wolwazi kwiSolezwe bathi umba kaMayambela kuBafana Bes’thende uxhomekeke kusihlalo uMato Madlala.  
Kwelinye icala, iArrows kuthiwa ikhulule uNkanyiso Mngwengwe, uSandile Zuke noLimbikane Mzava.",UMayambela uyahamba kwiChippa
"Inkokheli yeDA uBonginkosi Madikizela utyhola umbutho weANC ngokubangela iyantlukwano phakathi kwabantu belizwe loMzantsi Afrika.  
UMadikizela ebesenza intetho yakhe  eChatsworth eThekwini kumbhiyozo womhla wenkululeko.  
Lo kaMadikizela ungumphathiswa wesebe lezindlu eNtshona Koloni, uthi urhulumente weANC uyasilela ukwakhela abantu izindlu lo gama eshumayela iintetho ezicalula abantu belizwe.  
“Okona kwenza intlungu, kukuba kusekho abantu abasahlala ematyotyombeni kweli lizwe lo gama urhulumente eqhubeka esenza iintetho ezicalula abantu,” utsho uMadikizela.",IDemocratic Alliance igxeka iANC
"Obexhwile waze wabulala intwazana eneshumi elinesine (14) yaseTinarha ngosuku lokubhiyozela inkululeko kwiveki ephelileyo, kulindele ukuba aphinde abuyele kwakhona kwiinkundla zamatyala kulwesithathu weveki ezayo eTinarha.  
Umrhanelwa nguAnder Tieman nonamashumi amabini anesibini (22) ubudala, uvele ngolwesithathu kwiinkundla zamatyala okokuqala eTinarha. 
Intwazana uMicaylen Hendricks (14) wamatyotyombe aseMoegesukkel kummandla iKamesh eBhayi, waduka kwiveki ephelileyo emveni kwentsimbi yesibhozo ngethuba ethunywe ngunina wakhe amaNapukeni kwivenkile ekufutshane nekhaya elo lakhe. 
Isithethi samapolisa uSajini Nkosinathi Majola ungqinile ukuba umrhanelwa uye wabanjwa emeveni kophando ebelwenza kula matyotyombe nanjengoko bebelandela iingcebiso zabahlali bendawo le ngethuba besenza ugqogqo.  
Umrhanelwa ubanjwe ngecawe emveni kokuba eye wancwinwa ngabecuphi. Kulapho umrhanelwa eye wachaza inyani eyokukhomba apho umzimba wexhoba awugcine khona. 
UNkohli uthe, uqhaqho lomzimba luzakwenziwa nelulo oluzakuthi lubonise ukuba ubulewe njani uHendricks.  
Umrhanelwa osajongene netyala lokubulala nokuxhwila ushiyeke ngaphakathi eziseleni. 
abongile.ginya@inl.co.za",Uzakubuyela ezinkundleni kwiveki ezayo obuleleyo
"Molweni Solezwe, ndingumhlali kwilali ekuthiwa kuseMjelweni kuQingqi. Ingxaki yethu asizazi ukuba siwela ngaphantsi kowuphi umaspala.  
Abanye bathi siphantsi ko Umzimvubu Local Municipality ward 09 (ward cansellor MR Mqulwana) okanye singaphantsi koNtabankulu Local Municipality ward 12 (Ward cansellor MR Ndamase ).  
Asinaye uWard committee, nophuhliso alumni kodwa sivota rhoqo. Kudala sacela into ebhalwe phantsi, ebonisa umda eAlfred Nzo District Municipality. 
Mkhuseli “Tolo” Lila, Ntabankulu 
*Ezi zizimvo zabafundi bephepha, ayizozephepha. Ukuba ufuna ukuthumela eyakho ileta kumhleli bhalela ku isibhalo@inl.co.za okanye ku -063 743 9538",Siphi na eMjelweni?
"INKULUBAPHATHISWA yaseMpuma Koloni uOscar Mabuyane ubhengeze ukuba umzimba kaSibusiso Qongqo, obesenza izifundo zobugqirha eCuba, “uza kubuyiswa” uze eMzantsi Afrika ngomhla wesibini kwinyanga yeKhala. 
  
Kodwa usapho lakwaQongqo luthi lwakuthemba mhla yenzekileyo lo nto, nanjengoko lusithi esi sithembiso sikhe senziwa ngaphambili. 
 
 Oku kuza emva kokuba uSibusiso, wakuCofimvaba, ethe wabhubhela eCuba ngomhla wama-29 kuTshazimpuzi 2020 kulandela isigulo sesaquphe esayamene nokubhidla kukadakada.  
 
USibusiso ebekunyaka wakhe wesihlanu kwizifundo zenkxasomali yombuso eyaziwa njengeNelson Mandela Fidel Castro Medical Collaboration Programme. 
 
Usapho lukaQongqo belubindeke kakhulu yimeko kaSibusiso emva kokuvakala ukuba umzimba wakhe usengatshiswa kwela lizwe. Le meko ayishiyanga nje udandatheko kwaQongqo, koko ikwashiye umvandedwa nezililo ezingesiqabu. 
  
Iingxelo zithi umama kaSibusiso, uNolubabalo, ebedandatheke kangangokuba besele kunzima ukulala ebusuku. Inye into ebifunwa lusapho lakwaQongqo, kukungcwaba unyana walo ngesidima esimfaneleyo. 
  
“Njengorhulumente wephondo sisebenzisana norhulumente kazwelonke, sisebenza nzima ukubuyisa umzimba kaSibusiso Qongqo. Mhlawumbi nibonile kwabeendaba nakumaqonga ezonxibelelwano indlela beludandatheke ngayo usapho lakwaQongqo. 
  
“Sisebenzisana nesebe leNtsebenziswano kwiHlabathi kwakunye noMkhosi woKhuselo ukubuyisa umzimba wakhe ngomhla wesibini kweyeKhala. 
  
Inqwelomoya yoMkhosi woKhuselo iza kusuka kweli lizwe ngomhla wama-29 kweyeSilimela. Umzimba kaSibusiso awuzukutshiswa futhi awuzungcwatyelwa eCuba. Umzimba wakhe ugcinwe kakuhle eCuba futhi siyalibulela ilizwe laseCuba ngokuwugcina lo mzimba kuba ngokwesithethe sabo umzimba ugcinwa iintsuku ezintathu,” utshilo uMabuyane. 
  
UMabuyane uthi igqiza eliphuma kwiofisi ulithumele kwaQongqo ukuba lise lo myalezo wokuba umzimba wakhe uza kubuyiswa. 
  
Ubhuti kaSibusiso, uAzola Qongqo, uthi “asikokokuqala” bethenjiswa ngabasemagunyeni, ngombandela womzimba kaSibusiso. Usapho lakwaQongqo luthi iSebe lezeMpilo ephondweni alikhange libaphathe ngendlela “efanelekileyo” kulo mba.  
  
“Siyathemba ukuba bakusifezekisa isithembiso sabo. Asigcobanga tu silusapho. Babesithembisile ukuba baza kubuyisa umzimba ngomhla wesithoba kuCanzibe, kodwa ayizange yenzeke lo nto. Ukungafezekiswa kwesi sithembiso kungenzeka kwakhona, kodwa ke makhe simnike ithuba urhulumente,” utshilo uAzola.","‘Uyabuya’ umzimba kaSibusiso Qongqo, kodwa usapho lusemathidala"
"Lishushu idabi phakathi kwegqwetha laseMonti uSibusiso Magobiane nosapho lwenkwenkwe ekhubazekileyo uNjabulo Madikane ngenxa yelifa elikwizigidi ezilishumi elinanye (R11m).  
Imali engangezigidi ezilishumi elinanye yafunyanwa leli gqwetha emva kokuba lafaka isimangalo ngakwisibhedlele saseBhisho ngokulibazisa ukukhupha uNjabulo esiswini sikanina okwabangela ukuba azalwe ekhubazekile ngo2014. 
 Unina womntwana uSiphokazi Madikane uthi eli gqwetha alibaqhubi kakuhle kuyo yonke into emalunga nemali kaSibusiso.  
“Usilele okokuqala ukusinika ingxelo yokuba elam ibango laphelela phi, kuba sasithe makenze ibango lokuxhaphazeka kwam ngenxa yale meko, asinayo loo ngcaciso, ngoku ulibazise ukuvula ingxowamali kaNjabulo ngokomyalelo wenkundla (Njabulo Trust),” ucacise watsho uMadikane.  
Inkundla yakhupha isigunyaziso sokuba eli gqwetha livule le ngxowamali egameni lalo mntwana.  
“Engekasixeleli ukuba kuqhubeka ntoni ngeTrust ebekuthwe makayivule ngeyeThupha kunyaka ophelileyo, ubuyele kuthi esithi masimnike uluhlu lweemfuno zikaNjabulo, emva koko wasinika imali engangesigidi seerandi kuphela (R1 million),” uthethe watsho uMadikane. 
UMatshaya Maki weHuman Rights Centre eQonce, uthi le ndoda yophula umthetho ngendlela eyafumana ngayo lo msebenzi.  
“Waziyela ngokwakhe kusapho lukaNjabulo wacela ukubenzela uphando, ngokomthetho akumele ukuba kunjalo, ngabantu abathatha unyawo baye kufuna igqwetha, ngoku ulibazise ukuvulwa kwengxowamali yomntwana,” uthethe watsho.  
Unina womntwana uthi ukuvulwa kwale ngxowamali kubaluleke kakhulu kuye nonyana wakhe uNjabulo.  
“Ndaphants’ ukufa ngenxa yesi siganeko, ndazala umntwana okhubazekileyo ofuna ukujongwa umzuzu ngamnye, akanakuphinda akwazi ukuzenzela nto, andiyazi ukuba wenzani lo Magobiane ngoku,” utsho uMadikane. 
 Mayela nemali esisigidi seerandi enikwe usapho lukaNjabulo, akukho sivumelwano sityikityiweyo esingqinela ukuba le mali iphuma kwimali ezizigidi ezilishumi elinanye. 
Ukanti eli gqwetha lizithethelele ngelithi zibubuvuvu iingxelo zokuba alivumi kusebenzisana nolu sapho.  
“Ingxaki yokuqala kukuba usapho aluthembanga umntu endize naye ukuba abe nguye omele le ngxowamali, abakuthandi ukuvulwa kwale ngxowamali, bathi baza kuza nowabo umntu oza kumela le ngxowamali,” uthethe watsho uMagobiane.  
Lo kaMagobiane uthi oku kungavani kwabo kubangele ukuba afumane inkampani yeengcali zezimali ukuba iqhubele phambili inkqubo yokusungulwa kwengxowamali.  
UMagobiane uthi aziyonyani iingxelo zokuba akathethi nolu sapho lakwaMadikane.  
“Ukusukela ngonyaka ka2015, oko sithetha, ndibazisa ngento yonke eqhubekayo malunga nokusungulwa kwengxowamali, imbalelwano yethu nabo ibingomhla wesihlanu kwinyanga yeSilimela,” utsho uMagobaine.  
Malunga nentlawulo yesigidi seerandi eyanikwa usapho lukaNjabulo,  uMagobiane uthi akukho nto igwenxa.  
“Esi sixamali sesigidi seerandi yimali ebijonge ukunceda umntwana ngokwenza ezona zinto ziphambili ukuze aphile ngcono, ayisuki kuthi siyinkampani yamagqwetha,” utshilo uMagobiane.  
USiphokazi Madikane uthi akajiki kwelokuba ufuna eli lifa liphume kweli gqwetha.  
“Sinqwenela ukuba abuyise yonke into sikhangele enye inkampani enokusenzela lo msebenzi wokuvula le ngxowamali kaNjabulo,” utshilo.",Lisesichengeni ilifa lokhubazekileyo!
"Umdlalo weBasket Ball udume kakhulu kwilizwe laseMelika – apho ungowona mdlalo unkqenkqeza phambili – kodwa kule minyaka idlulileyo kubekhona ukuntshula kwenani labantu abanomdla kulo mdlalo nalapha eMzantsi Afrika. 
 KwaNU-5, eMdantsane, lo mdlalo utsala inkitha yabadlali kukwanjalo nakubabukeli bawo rhoqo xa kukho imidlalo.  
Phaya eMdantsane lo mdlalo waziswa nguMnumzana * -Ayanda Mabedla, owacinga ukusungula iqela lokuqala leBasket Ball ekuthiwa yiFast Shooters. 
Leyo yaba yindlela yokuqokelela ulutsha olwaluthe gabhu kwizinto ezingendawo ezifana nobundlobongela phaya ngoo-1993.  
Ukungenelela kwabantu abaziwayo abafana noMnu. Zola Dunywa (owayengumanejala yeBafana Bafana) kwenze umahluko omkhulu kulo mdlalo ngoba kwaye kwabakho neqela labadlali beBasket Ball abahamba ngezitulo. 
Kusasa ngentsimbi yeshumi (10:00) ngoMgqibelo, amaqela asuka kwiindawo ngeendawo azakube engungelene eNU-5 – apho itumente yokuvala isizini izakube ibanjelwe khona.  
Le midlalo yeyokugqibela njengokuba abantwana bezakukhululwa ukuze balungiselele iimviwo zokuphela konyaka.  
Amaqela azakuthath’ inxaxheba kule tumente ejongwe ngamehlo abomvu ngabalandeli aquka iKing Woods yaseRhini; iZinzani Higher Primary School, iVulamazibuko High School, iKhulani Commercial School neDavid Mama.  
Amaqela azakusebenzisa abadlali abaminyaka engaphantsi kwelishumi elinesibhozo neshumi elinesithandathu kokubini kumakhwenkwe nasemantombazaneni. 
“Akukho nto ikhethekileyo ngale tumente yale veki, sidlala nje kuba sifuna ukukhulula abantwana ukuze baqwalasele izifundo zabo. Inkxaso esiyifumana ebantwini bakwaNU-5 ingumangaliso.  
Luninzi ulutsha olunomdla kwiBasket Ball ngoku. Siye sidlale namaqela asuka kooNelson Mandela Bay Metro, e-O.R.Tambo nakooChris Hani,” utshilo uNkosazana uMandilakhe Makapela.  
Nangona umdlalo weBasket Ball usasokola kwicala lezixhobo ezisetyenziswayo – kodwa eMdantsane kukhutshwe abadlali abangaphaya kwamashumi amahlanu abathe bathath’ inxaxheba kwimidlalo yephondo.",IBasket Ball ingene tsotsololo eMdantsane
"Indibano ebibanjwe liqela le-Economic Freedom Fighters (EFF) kwindawo yaseSikhawini kufutshane naseMgungundlovu, kumantla ephondo lakwaZulu-Natal ngoMgqibelo, iphele ibayi ngxushungxushu nanjengoko amapolisa ebezama ukugcina uxolo.  
Amapolisa ogcino-cwangco ebexhobe ngemipu kunye neembumbulu zerabha, enze umda phakathi kwabaxhasi be-EFF nabe-ANC.  
Inkokeli ye-EFF uJulius Malema uxulutywe ngamatye kungekudalanga ekhwele eqongeni. Uye watyhalwa ngoonogada bakhe ngethuba bemkhusela. Amapolisa adubule abalandeli be-ANC ngeembumbulu zerabha.  
Le mbambano iza emva kokuba i-EFF ityelele iingingqi ezilawulwa nguKhongolose kwela phondo.",UMalema uxulutywe ngamatye eseqongeni
"“Asikwazi ukuthi asikho isizwe ekuthiwa sesamaMfengu! Bukhona ubuMfengu! Igama yinto oyiyo kwanento oyenzayo. La magama, umzekelo eli lamaMfengu, sawafumana ngukuhamba-hamba.” kutsho oGqr Manduleli Bikitsha ngoMvulo, eGcuwa, xeshikweni kubanjwe Isikhumbuzo samaMfengu.  
“Zazingekho izizwe zamaGcaleka nezizwe zamaRharhabe mandulo; yayingamaZimba kuqala, emveni koko baba ngabeNguni, baba ngamaXhosa, phambi kokuba babe ngamaGcaleka namaRharhabe!” uqhube watsho uBikitsha.  
Kulo nyaka amaMfengu agqiba unyaka we184 esaziwa njengamaMfengu. Kule minyaka idlulileyo ziye zisanda izimvo zokuba igama eli lithi “Mfengu” likrwada kwaye sisithuko esisuka kwigama lokumfenguza.  
Isichazimagama sesiXhosa sikuchaza ukumfenguza njengo- “kubhadula ufuna indawo apho ungema khona ukuze ufumane umsebenzi nokutya, uphakamise iphango kuba uxhwalekile; eli gama elasetyenziswa ngabantu baseMbo ekufikeni kwabo bevela kwaZulu bechithwa yimfecane, besithi ‘siyamfenguza’, laza langena emaXhoseni.”  
UNkosi Jamangile Mbana, obengumhlokomisi-nkqubo, wongeze ngelithi igama eli lithi “amaMfengu” alithiywa nguKumkani Hintsa (Ah! Zanzolo!) xeshikweni ewamkela kumhlaba wakhe.  
Ukwavumile ukuba kukho abalibona njengesithuko eli gama; njengegama elibhekisa kubantu ababhadulayo nabangazaziyo.  
UGqr Nokuzola Mndende, obe sisithethi sokuqala kulo msitho, uvule ngamazwi agxininisa esele kudala eyithetha yokuba asikho isizwe ekuthiwa sesamaMfengu,  
“Ayikho le nto yamaMfengu! Akukho mntu uliMfengu apha! Ligama enalithiywa ngamakoloniyali eli!” utsho ebhekisa kwixesha apho abaMbo babedibana nabelungu bemfenguzela eMpuma Koloni.  
“Sisithuko eli gama! Nala nto ithethwa nguManduleli yokuba ooGcaleka nooRharhabe bebekade bengooXhosa nooNguni kukugqwetha inyani.  
UGcaleka noRharhabe yayingabantu! Ngoko ke ezo zizwe zathiywa ngabantu, hayi ngesiganeko ezifana nokumfenguza. Bonke nooMpondomise yayingabantu. Sicinga ukuba ingamkeleka into yokuba sithi abantu abasuka kumntla-Afrika ziiMbacu nabo bazibize iimbacu emveni koko? Sisithuko!” phambi kokuba acebise ukuba namagama afana nooFingoland Mall kufuneka atshintshwe ngoba athiywe ngezithuko.  
Nabo bebezimase lo msitho baye bafumana ithuba lokuhlomla; uninzi lwabo luvuma ukuba lona igama eli lithi “mfengu” alihlali kakuhle. Bambi besithi malamkelwe.  
Emva kokubona ukuba akude kufikelelwe kwisivumelwano kwaye kukho noluvo olutshotsha entla lokuba amaMfengu mawazibize “abaMbo” umhlokomisi-nkqubo, ucebise ngelithi mawabe ezibiza “uMbo owamfenguzelwayo” amaMfengu.  
Kulo nyaka uzayo, ngomhla we13 kuCanzibe kulindeleke ukuba kubanjwe isikhumbuzo se185 samaMfengu eBlythswood, nalapho kucelwe abantu baze bexhobe ngamagama nophando olunokuthi lusombulule le ngxubakaxaka yokumfenguza kwamaMfengu.",AmaMfengu amfenguzela igama elitsha
"INANI labakhenkethi abatyelela uMzantsi Afrika kwiinyanga ezintathu zokuqala kuka2016 linyuke ngeshumi elinesibhozo ekhulwini (18.7%) kuna xa kuthelekiswa neli xesha linye ngo2015. 
 Oku kuphume kwingxelo yequmrhu leeNkcukacha Manani loMzantsi Afrika (Statistics South Africa) kule veki.  
UMphathiswa wesebe lezoKhenketho kuzwelonke uDerek Hanekom uthi ziindaba ezimnandi oku, kuba kuthetha ukudalwa kwemisebenzi nokukhula koqoqosho kwishishini lezokhenketho.",Abakhenkethi bakhetha uMzantsi Afrika
"USiphokazi Ngwenya welali yakuNtsitho eTsomo uthi uyazingca ngokugqiba iminyaka engamashumi amabini anesihlanu ubudala engazange walala nandoda. 
Nangona kunjalo, uNgwenya uthi njengayo nayiphi na intombi encinane, ukhe walingeka kodwa akazange akuvumele ukuphulukana nobuntombi bakhe. 
UNgwenya umele isizwe samaXhosa kukhuphiswano lwe-Indoni Miss Cultural South Africa oluza kubanjelwa eThekwini. 
Indoni lukhuphiswano olubanjwa rhoqo xa kuphela unyaka noluphakathi kweentombi ezingekalali namadoda, uhlobo lokuziphatha ngendlela eyiyo kwanokusetyenziswa kwamacebo neendlela zasemandulo. Kolu khuphiswano kukwafundiswa nabantu abasebatsha ngokubaluleka kwamasiko nezithethe zakwaNtu. 
UNgwenya uthi into awazikhululayo ngayo ekulingekeni yaba kukuziguzula kwiitshomi. Okunye yaba kukuba achithe ixesha kowabo. 
Uthi enye yezinto embangele ukuba angenele ukhuphiswano kukuba: “Ndibone ukuba i-Indoni likhaya eliza kuthi lindigcine kwaye eliza kuthi lindikhuthaze kule ndlela. Simbalwa thina zintombi ezisazigcinileyo ingakumbi kule mihla siphila kuyo. Kwaye ngoku siye sifumane imimoya efuna ukusiwisa endleleni ephela isityhafisa kuba kusithwa siyashiywa yifashoni.” 
Eli qobokazana liqhube lathi: “Enye into endingenise kwi-Indoni kukuba thina bantu abamnyama ingakumbi abatsha salahla imbo yethu ngophoyiyana, ngoku sibonela kakhulu amasiko nezithethe kuquka nezinxibo zezinye izizwe sijongele phantsi isiXhosa sethu.” 
“Side silahle nolwimi lwethu lwesiXhosa sisebenzise awabanye, uzive ungaphelelanga xa ungathethanga ulwimi lwesiNgesi,” utshilo uNgwenya. 
UNgwenya ungumbhali wemibongo kwakunye neengoma, nangona esithi usenalo iphupha lokubuyela esikolweni ukuyokwenza izifundo zomthetho kodwa ngenxa yeengxaki zemali usahleli ekhayeni eqhubeka nokubhala imibongo. 
Ukungenela ukhuphiswano loonobuhle yinto akhe wayenza nanjengoko wakhe waphumelela indawo yesibini kukhuphiswano lukaMiss Heritage ngo2016. Ungamvotela ngokubhala kanje, Indoni “Xhosa” uthumele ku33616.  
UNgwenya ukhatshwa ngumfana wakuCentane uLuyolo Ndzotyana. Umsitho uza kube useICC eThekwini ngomhla weshumi elinesihlanu kwinyanga yoMnga.",USiphokazi yintombi nto!
"UKeagan Dolly uzityand’igila ngokwabangela anyanzelise ukuya eYurophu.  
UDolly ngomnye wabadlali abaqaqambileyo eMzantsi Afrika odlalela iBafana Bafana neMontpellier HSC yaseFrance – aqale ukuyidlalela ekuqaleni kuka-2017.  
Le ndedeba, 24, yathengwa ngemali eqikelelwa kwizigidi zeerandi emva kokunceda iMamelodi Sundowns egqugqise eMzantsi nakwizwekazi le-Afrika ngokubanzi. 
 Akukho mntu usithandabuzayo isiphiwo sokudlala sikaDolly – kodwa uninzi lwashiyeka luzibuza ukuba kutheni enyanzelisa ukuhamba kwiDowns. Emva kokusokola ekuqaleni, izinto ziye zamhambela kakuhle lo mdlali eYurophu. 
“Ndathi mandityhale ngesifuba ngoba ndabona kufanelekile ukuya eYurophu ukuze ndibe ngumdlali ongcono. Kwakungemnandanga ukuhamba kwiSundowns – kodwa kwelinye icala ndabona ukuba ndingahlala, ndandingaqabuka sendiyekelele umxakatho emva kokufumana iindebe eziliqela kwiDowns. Ndandinayo nento ethi ukuba andihambanga ngela xesha – soze ndilifumane elinye ithuba lokuya phesheya,” utshilo uDolly kwincoko ayenze kwi-eNCA kutshanje. 
Njengokuba uKeagaz (isiteketiso sakhe) eye kwiMontpellier isizini seyiphakathi, khange zimhambele lula izinto – kodwa ngoba ungumdlali ofunda ngokukhawuleza, ukwazile ukumelana neemeko zela lizwe.  
“Iinyanga zokuqala bezinzima kakhulu eFrance – kodwa ndazixelela ukuba mandifunde ngokukhawuleza indlela abadlala ngayo nolwimi lwabo. Kwixeshana endilichithe eFrance ndizamile ukuzilungiselela. Xa ndibuyela khona kwisizini ezayo, ndifuna ukwenza ngcono kakhulu. 
UDolly uyinxalenye yabadlali beqela lesizwe abenze imbali ngokubetha iNigeria ngo’2-0 okokuqala kumdlalo wokuhlakulela itumene ye-Afrika kutshanje. Akuphelelanga apho ngoba nguye owancedisa kwigowuli elafakwa nguPercy Tau. Lo mdlali ukonwabele ukusebenza noBaxter kwiqela lesizwe futhi uyayincoma indlela abaphethe ngayo. “Ngumqeqeshi olungileyo, umsebenzi uwenza lula futhi uthi masidlale ngendlela yethu. Ikamva leqela lesizwe liqaqambile phantsi kwakhe.”",Uzimisele ukwenza ezibukwayo uKeagan Dolly
"Inkosikazi yelali yaseQhaga eQonce eyaxabela yabulala umfana onamashumi amathathu ubudala wale lali ngezembe wabhubha, ithi kuthe xibilili emva kokuba inkundla yamatyala eZwelitsha ithe yalinqumamisa ityala ebi jongene nalo lokubulala.  
Ityala layo linqunyanyiswe ngomhla wamashumi amabini anesibini kwinyanga ephelileyo, nalapho athi alizange lixoxwe ngolu suku umtshutshisi wangena nje enkundleni walinqumamisa. 
Ukuquqa ebuyelela kwiinkundla zamatyala uThozama Xhosa (50) kulandela emva kokuba wathi wazilwela emzini wakhe ngobunye ubusuku, apho kwafika ixhoba laqhekeza, langena endlwini yakhe emva kwemizuzwana uXhosa ecime isibane kwakunye nomabonakude. 
“Ndamva egungquzisa ucango ndingekacimi zibane. Emva koko ndaphakama ndacima, caba wacinga ndiyoyika ndiyokulala. Wangena ndabe sele ndithatha izembe ebe likwigumbi langasese. Ndifike esekhitshini, ndagalela kabini ngezembe ndingabuzanga ndamva esithi ‘mama kaSiphiwe layita isibane sithethe’,  zange ndimhoye ndaye ndaphinda ndagalela wabe eleqa efestileni ebengene ngayo.  
“Ndiphinde ndagalela ngezembe, kodwa okwesine ndiqaphele ukuba izembe aliphumi ebusweni, ndaqaphela ukuba uyabhubha,” utshilo uXhosa. 
UXhosa kusenzeka oku nje kuye ungusihlalo weqonga lamapolisa asekuhlaleni (CPF) kule ndawo. Wayesakuba lilo nejoni. UXhosa wadiza ukuba wayesoyikisela ubomi bakhe ukuze abe uyazilwela. 
Olitshantliziyo kule lali uNolinda Xakayi, wadiza ukuba bengamakhosikazi kula mmandla sele belala benxibile yonke imihla ngelokuzikhusela. Uthi bave mnandi kakhulu ngokuchithwa kwetyala likaXhosa.  
“Sivuyile singoomama kakhulu kuba singabona singcungcuthekayo ingakumbi abo bangenawo amadoda emizini yabo,” utshilo uXakayi. 
UXhosa ebe sevele kathathu phambi kwenkundla yamatyala. Ukanti isiganeko esikumila kunje senzeka kwilali yaseSwartswater eLady Frere kunyaka ophelileyo, apho umama onamashumi amahlanu anesihlanu wahlaba amadoda amathathu awafika edlwengula intombi yakhe. 
Apho kwathi kwabhubha umfana wamnye kwangoko, ababini basinda ngokubaleka. Umama lowo wabizwa ngegama lokuba ngu “Lion Mama.” Ityala awabekwa lona lokubulala laye lachithwa yinkundla yamatyala kuKomani.",Linqunyanyisiwe ityala lenkosikazi eyabulala isidlwengu!
"NGAMAWAKAWAKA agcwalise izitalato zaseKapa beqhankqalazela ukuba intsangu ibesemthethweni.  
Bekulitsili lomsi abaqhankqalazi bempakuza phambi kwamapolisa agcine ucwango kolu qhankqalazo, bephephezelisa amaphekepheke anemifanekiso yentsangu nemiyalezo efuna ukuba libesemthethweni eli cuba.  
“Buninzi ubungqina kwihlabathi liphela, obubonakalisa ukuba isityalo sentsangu silichiza,” ucacise watsho omnye wabaququzeleli balo mngcelele uJohannes Berkhout.  
Ukwathe, eli chiza liyasetyenziswa kwamanye amazwe kuluntu olunesifo somhlaza, ingculaza nezinye izigulo.  
Uqhube wathi, ukwenziwa kwentsangu ibesemthethweni kuzakunika urhulumente ukuba eze nemithetho yokuthintela ukuba ingasetyenziswa ngokungekho mthethweni. UBerkhourt uthe, olu qhankqalazo liyinxalenye yemingcelele ekumila kunje ebamjwe kwamanye amzwe ehlabathi.  
Aba baqhankqalazi bathe ukungenziwa kwentsangu ibesemthethweni kunyhasha amalungelo abantu kweli.  
Ngonyaka ka2014 ilungu lePalamente yeli uMario Orian-Ambrosini wayila umthetho ongumkhomba ndlela wokwenziwa esi sityalo ukuba sibe semthethweni. “Iyasinceda ukuba sikhululeke, lilungelo lam ukukhetha ukuba yintoni engena emzimbeni wam, ngummangaliso ukuba sibenesityalo esifana nesi, sifuna ukuba sibe semthethweni,” ulebele ngelitshoyo uBerkhout.",Bafuna ibesemthethweni intsangu
"UBernie Ecclestone ongumlawuli womdyarho wemoto iFormula 1, uneminyaka engamashumi asibhozo anethoba, kodwa ulindele unyana wakhe wokuqala ngeyeKhala.  
Le ngcungcu yosomashishini ikunye nenkosikazi yayo eyinzalelwane yaseBrazil uFabiana Flosi (44) balindele umntwana wabo wokuqala.  
UEcclestone akaqali kuzala nanjengoko enabo abantwana kwinkosikazi yakhe yokuqala nabathi bazintombi bonke, abo nguDeborah (65), Tamara (35) kwakunye noPetra (31). Esi sityebi semoto sidize oku ngethuba sithetha namaphephandaba, nalapho sikwadize ukuba luyinkwenkwe usana oluzayo.  
“Ewe kunjalo, kulindeleke ukuba azalwe umntwana kulo nyaka, asisenakulinda ngoku,” kutsho uEcclestone. Ngethuba ezalwa umntwana ngenyanga yeKhala uyise uza kuba egqiba iminyaka engamashumi alithoba ngenyanga kaSeptemba walo nyaka. 
“Umnqweno womzali ngamnye isoloko ikukuba kuzalwe umntwana ophilileyo, ingakumbi kula maxesha omngcipheko,” kutsho uEcclestone.  
Esi sibini sizimanye ngeqhina lomtshato ngonyaka ka2012 kwelaseBrazil. Ukanti unina womntwana uthi akanqweneli ukuba unyana wakhe alandele ekhondweni likayise. 
“Ndinethemba lokuba akayi kubonisa nonjani umdla kumdyarho wemoto iFormula 1 njengoyise,” kutsho uFabiana. Ngenxa yokubaleka impithizelo yesifo seKhorona, esi sibini sizivalele kwifama yaso eSao Paulo. “Ndikhathala kakhulu ngempilo yonina womntwana, kuba ukuzalwa komntwana kuxhomekeke kwimpilo yakhe,” kucacisa uEcclestone.  
Logama belindele ukuzalwa komntwana bakwaxakeke kukuvelisa ikofu kwifama yabo ekumaphandle aseSao Paulo.  
“Siqinisekile ngokhuseleko apha, asisondeli kwindawo enesininzi, siyazigonya amaxesha onke siqinisekisa ukuba iKhorona ihambela kude kuthi, nathi sihambele kude kuyo,” kutsho uEcclestone.  
UEcclestone akakufutshane ukuba ngoyena mntu mdala ukuzala umntwana nanjengoko indoda yaseIndiya uRamjit Raghav waba ngoyena mntu mdala ukuba nomntwana kwihlabathi kuba wayenamashumi alithoba anesithandathu ubudala ngethuba efumana omnye wabantwana bakhe.",Una89 kodwa uza kuba nosana!
"IsekwiMEKO engancumisiyo intwazana eneshumi elinanye leminyaka ubudala nethe yadlwengulwa.  
Ngokwengxelo yelungu losapho lale ntwazana, kusenzima nokuba ihlale kakuhle ngeempundu esitulweni kwaye kusenzima nokuba ichame kakuhle ngenxa yokonzakala kuba idlwengulwe, nangona nje yathungwa esibhedlele emva komonzakalo. 
Ixhoba lidlwengulelwe emasimini kwilali yalo kuVonqo eDutywa ngethuba lithunywe evenkileni ngutatomkhulu walo ukuba liyokuthenga iti yokuphunga. 
Le ntwazana idlwengulwe emini lihlabe umhlaba emva kokubizelwa emasimini ngumrhanelwa oneshumi elinesithoba nekuvakala ukuba ngabelali enye nexhoba.  
Ngokwengxelo ephuma kumakazi wexhoba, udade omncinci wexhoba ubuye sele ekhala esithi usisi wakhe ubizwe ngumntu ongubhuti bayokutshona ngasemasimini kanti kulapho aza kudlwengulelwa khona. 
Ixhoba libuye sele likwimeko embi kakhulu ngokokutsho kosapho.  
Ongumrhanelwa kuthiwa wabaleka wayokutsho kwilali engaphesheya ebhida umkhondo ngokuthi akhulule isilamba ebesinxibile wasinyengeza kwigadi yomzi othile.  
Umakazi uthi emva kokuba utamkhulu wexhoba ehlabe ikhwelo eluntwini, ilali ikhawuleze yaqokelelana, ootata bodwa ngelikhangela umrhanelwa ukuze akhonjwe lixhoba.  
Umakazi wexhoba uthi, alikhange lide likhombe mntu, liye lawa sisiyezi lisajikeleza. Ingxelo ithi ilali yakuVonqo ihluleke kubini, apho usapho lwalowo utyholwa ngokudlwengula lusajamelene nolo lwexhoba. 
I’solezwe lithethe nomakazi lo kuba umama wexhoba esothukile. Usapho luthi ikamva lomntwana alisayi kuphinda liqaqambe njengokweminqweno yakhe emva kwale yehlileyo into. 
Umrhanelwa ubanjiwe ngempelaveki. Uvelile ngoMvulo kwinkundla yamatyala eDutywa akanikwa bheyile. 
Ulindeleke ukuphinda avele kwakhona ngomso. 
abongile.ginya@inl.co.za",Ikwimeko embi intwazana ena11 edlwengulweyo!
"Imbethi manqindi yaseZiphunzane, uAyanda Ndulani, ifuna ukuphinda etshatshalazeni noDejay Kriel.  
Kodwa nakubeni kukho lo mnqweno, uNdulani kulindeleke ukuba axhimfane kube nzima noKhanyiso “Pikini” Siko kudidi lweNgcongolo emva kwemini ngeCawe eIndoor Sports Centre, eMdantsane.  
UNdulani uthi uqinisekile ukuba uza kumxhimfa uSiko.  
“Andimdelanga ubhuti wam, kodwa ndiqinisekile ukuba ndiza kumbetha ngoba kudala ndimbukela. Ndimde kakhulu kunaye. Ndiza kuyisebenzisa lo nto emlweni,” litshilo eli tyendyana laseScenary Park. 
UNdulani, 28, uthi ukuphumelela lo mlo kungambeka endaweni entle.  
“Ubalulekile lo mlo, ukuphumelela kwam kuza kundisondeza emlweni wentshinga yoMzantsi Afrika,” utshilo uNdulani. 
“Iphupha lam kukuphinda ndilwe nentshatsheli yeWBC International, uDejay Kriel. Ndaqhathwa kumlo wethu wokuqala kwathiwa sidlale ngokulingana ndabe ndimbethile,” utshilo uNdulani. 
UMnumzana uKC Cengani, oqeqesha uNdulani, uthi uqinisekile ngembethimanqindi yakhe kwaye uthi iza kuqhuba kakuhle. “Andimdeleli uPikinini, kodwa kudala ndimbukela esilwa. Akukho nto aza nayo intsha. Siza kumbetha,” utshilo uCengani. 
Omnye umlo oza kutakis’iintlantsi kule tumente ngulowo wentshinga yoMzantsi Afrika engenamntu yamanina kudidi lweNgcongolo ophakathi kukaNthabiseng Didi waseBhayi noNtombokuqala Zenzile. Mithandathu iyonke imilo yale tumente eqala ngentsimbi yesibini emva kwemini ngeCawe. 
Umququzeleli wale tumente, uKoko Godlo, uthi ukuphuhlisa amanenekazi yinto esentliziyweni yakhe. 
 “Onke amantombi adlale amanqindi kwinqanaba eliphezulu aphuhliswe ndim. OoNoni Tenge baphuma kwezi zandla. Andoneli nje kuwalwisa kwimilo eququzelelwa ndim, ndiyawaxhasa nangezixhobo zokuzizilolonga. Andiphuhlisi manqindi odwa, nakweminye imidlalo efana neqakamba nombhoxo ndiyabaphuhlisa nakuyo,” utshilo uGodlo.",Ngumdliva wamanqindi eSports Centre ngeCawe
"Ezinzulwini zobusuku bangoMvulo, ithuba lamaqela ebhola ekhatywayo lokuthenga abadlali liye lavalwa. Nangona kungakhange kubekho nto exhomisa amahlo – kodwa ukuhamba kwefolosi yeCape Town City, uFagrie Lakay, kuwothusile umzi. Ngaphezulu kwayo yonke into, ibe kukugcinwa kokuhamba kwakhe iyindaba yakwamkhozi. ULakay, 24, ngumdlali wePyramids FC ngokupheleleyo ngoku emva kokuba imthenge kwiCape Town City ekuqaleni kwale veki. Ingxelo ekhutshwe iCity ithe: “iCape Town City nePyramids FC zivumelene ngokuthengiselana ngoFagrie Lakay.” 
Nangona kwiminyaka engaphambili kwakungekho namnye umdlali waseMzantsi Afrika odlala odlala eYiphutha – kodwa izinto zaguquka mhla iAl Ahly yatyikitya ifolosi yeBidvest Wits, uPhakamani Mahlambi, kwisithuba seminyaka emihlanu egqithileyo. Ngoku kukho uPitso Mosimane ongumqeqeshi noPercy Tau kwi-Al Ahly. Ukuthengwa kukaLakay oyinkathazo kakhulu ebaleni kongeza inani. ULakay utsale amahlo wabaphathi bePyramids FC kanye ngethuba lokuphakama komdlalo wakhe. Kwiisizini ezimbini, uLakay ufake amagowuli alishumi elinesixhenxe emidlalweni engamashumi amathathu anesithathu. 
Emva kokudlala kakuhle kwiCape Town City, umqeqeshi waBafana Bafana, uHugo Broos, uye wamvuza ngokumdlalisa. Iqela likaJohn Comitis likhulule phantse zonke iziqwayi zalo. USurprise Ralani uthathwe yiMamelodi Sundowns, uAbdul Ajagun uye kwiAl Hilal kanti uEdmilson Dove no-Abbubaker Mobara bathathwe ngaMaZulu aqeqeshwa nguBenni McCarthy. Kwelinye icala, iSuperSport United ifumene uBangaly Soumahoro noSifiso Ngobeni ngemboleko kwiMamelodi Sundowns ebithenge uTeboho Mokoena kuyo kwiveki ephelileyo. “Sifune uNgobeni kuba ingu-Onismor Bhasera yedwa odlala ekunxele. Kanti yena uBangaly uza kusinceda ngamava wakhe ngoba sisenabadlali abakhulayo abafana noLuke Fleurs, uKegan Johannes noThatayaone Ditlhokwe.",UFagrie Lakay wothuse umzi ngokuya kwiqela laseYiphutha
"Emva kokubhengezwa kwegama likaJosef Zinnbauer njengomqeqeshi omtsha oza kuxhuzula imikhala kwi-Orlando Pirates, abantu abaninzi babuze imibuzo: Ingaba ikhona na into eyahlukileyo anokuyenza umqeqeshi omtsha kwiBucs? Lowo ayingombuzo ongafanelekanga xa umntu ejonga abaqeqeshi abane abaqeqeshe iBucs kwiminyaka engaphaya kwesihlanu engakwazanga ukufumana iindebe kuyo. UZinnbauer, 49, ugaleleke ekuqaleni kwale veki eGoli – apho atyikitye khona isivumelwano sengqesho seminyaka emithathu njengomqeqeshi oyintloko wePirates. Ungena endaweni kaRhulani Mokwena ofakwe endimeni esengumqheliswa emva kokuhamba kukaMilutin “Micho” Sredojevic engabhungisanga ekuqaleni kwesizini. Usihlalo weZimnyama, ugqirha Irvin Khoza, ebezimisele ukumyeka uMokwena aqeqeshe iqela lakhe kude kuphele isizini – kodwa kuye kwanyanzeleka axoze umphini omtsha kwakucaca ukuba uyoyisakala. Bekubonakala ukuba uyazama uMokwena – kodwa iziphumo ebaleni bezingancumisi kwaphela. 
Umdlalo iPirates otyhafise abalandeli bayo abaninzi ngoweveki ephelileyo ngethuba idlala ntanganye ngo’2-2 neBaroka FC nangoba ibikhokela ngamagowuli amabini. Kulindeleke uMokwena noFadlu David bahlale njengabancedisi bomqeqeshi omtsha. Kunzima ukuthi ewe okanye hayi akukho nto angayenza uJosef Zinnbauer ngoba usemtsha kwaye kufuneka kuthethwe ngaye kujongwe umsebenzi awenzileyo. Yena akukabikho ndebe phantsi kwegama lakhe ukusukela oko waqeqesha. UZinnbauer uqeqeshe iSt Gallen yaseSwitzerland namaqela amabini akowabo eJamani – kodwa akazange akwazi ukuphumelela indebe. Nangona kunjalo, indedeba yaseJamani ithi inethemba lokuguquka izinto kwiPirates. “Ndiyalibulela ithuba endilifumeneyo lokuqeqesha iqela eliphambili e-Afrika. Phantsi kwam, ndinethemba lokuguquka kwezinto kwiPirates itsho ibe liqela eliphumelelayo kwakhona,” utshilo uZinnbauer. 
UKhoza umncomile uRhulani emva kokwamkela uxanduva watsho esithi uyathemba okokuba izinto azifundileyo zakuthi zimenze umqeqeshi ongcono. Kungoku nje iPirates iqokelele amanqaku alishumi alinesixhenxe emidlalweni elishumi elinesithathu. Nangona ixesha lisavuma – kodwa kwakuba nzima kakhulu ukufumana iKaizer Chiefs ephala phambili ngamashumi amathathu anesine wamanqaku ukuba izinto aziguquki ngokukhawuleza phantsi komqeqeshi omtsha.",Angayihlangula iPirates umqeqeshi omtsha?
"IRise Mzantsi Academy NPO eyasungulwa ngo2017 ejongene nokuphuhlisa kwanokuphucula izifundo zeziBalo kubantwana basezilalini naselokishini, izicelela inkxaso kuluntu kuquka nabasemagunyeni nanje 
ngoko isithi akukho lula ukufumana zonke izixhobo zokuncedisa abantwana kwezezibalo kuba isithi ikhupha kuyo empokothweni amaxesha amaninzi. 
Lo mbutho uzimeleyo useDimbaza kude kufuphi naseQonce. Unamalungu amathandathu aphume izandla, nasele ezizinto ngenxa yezibalo. Ongumsunguli weRise Mzantsi Academy uSinesipho Witbooi uthi eyona njongo yokusungula eli phulo lokuncedisana nabantwana ezikolweni kukubonisa abantwana basemakhaya ukuba izifundo zezibalo ayizozabantu abathile. Kwaye bafuna nokubabonisa ukuba ooGqirha, iiNjineli kwaneeNzululwazi zingaphuma nakubo ngoku beselokishini nasezilalini. 
Uthi amalungu alo mbutho ngabantu abanezakhono kwezezibalo. Uthi wajonga abantu abanomdla ekwenzeni utshintsho ekuhlaleni, abanezakhono zezibalo, wajonga nabo banomdla ekuphuculeni imeko yabantwana. 
Inkqubo abayenzayo yiMath Primary Project nabayenza kwizikolo zamabanga aphantsi ngenjongo zokuba bonyuke nayo. UWitbooi uthi izifundo zezibalo zinochuku kakhulu kufuneka uqiniseke ukuba kwasezantsi uyibambile. Uthi izibalo zifana nokwakha indlu kuba xa uthe wayibhuda kwasesisekweni sokwakhiwa kwayo inamathuba okuwa. Uthi kungoko beqala ezantsi nabo kuba befuna abantwana bafike benesiseko esisiso xa bekumabanga aphezulu. 
“Olu phuhliso siluzisa ngemfundo apho sigxila kakhulu kwezezibalo siphucula aba bantwana kuba sifuna baqaqambe kwezezibalo. Ekusekeni kwethu iRise Mzantsi Academy ndaye ndaqaphela ukuba ikhona imfuno nesidingo sokuba abantwana bancediswe kuba bayasilela kwizibalo. Omnye mhlambi ukhule erhalela ukuba yiNzululwazi kodwa ngenxa yokoyisakala kwizibalo aphele entshintsha angalifezekisi iphupho lakhe lokuba yile nto anqwenela ukuba yiyo,” utshilo uWitbooi. 
Uthi kwiiPrimary zaseBuffalo City kwakunye neRaymond asele bencede kuzo abantwana basoloko bephuma phambilli kukhuphiswano lwezibalo. Uthi oku kubavuyisa kakhulu beyiRise Mzantsi Academy kwaye kuyabakhuthaza nangakumbi ukubona izivuno ezihle apho bancedisa khona. 
UWitbooi uthi okunye abakugxininisayo xa behlohla izibalo baye baqiniseke ukuba umntwana uyazithemba, ukuqiniseka ukuba umntwana uyakwazi ukubala ngaphandle kokuncediswa ziikhatyuleytha kwanekhompyutha. Bakwabafundisa izakhono zokucinga ngokukhawuleza. Uthi babathatha bonke abantwana abakhethi abo baziwa ngokuba bekrelekrele ezibalweni. 
IRise Mzantsi Academy icela inkxaso kwabasemagunyeni njengoko kungekho nkxaso bayifumanayo nakweliphi na iSebe elijongene neenkqubo ezinje zokuphuhlisa abantwana. 
Ithi iwenzile amatiletile okufaka izicelo zenkxaso kumasebe karhulumente afane nezeMfundo kwakunye neNtlalo yoLuntu kodwa akubuyi zimpendulo zibambekayo. Ithi ngowona mcelimngeni mkhulu kubo ukusebenza bengenazo izixhobo ezaneleyo. 
Lowo unomdla wokufaka isandla nokunxulumana nabo angakhangela kwikhasi labo likafacebook: RISE MZANTSI ACADEMY.",Bacela inkxaso abahlohla izibalo ezikolweni
"Ngenxa yentsokolo kwanenzima kwenye yeelokishi zaseMonti iReeston, nzima leyo eye ibangele abantwana baphele beyeka ezikolweni, ibangele ukuba uYondela Mxoli oyinzalelwane yale lokishi ingathathi ntweni, aphakame acele amalizo kuluntu  ngokuthi lumxhase kwiphulo lokuqokelela izihlangu zabantwana zesikolo. 
Uthi uninzi lwabantwana kule lokishi ziintloko kumakhaya abo ezikwaxhomekeke kwimali yesibonelelo sikarhulumente. 
UMxoli uthi mali leyo iye iphelele kwinto etyiwayo maxa wambi kwizikweliti ingakhange ide ibe yenza umsebenzi wayo ebantwaneni. 
UMxoli, onesidanga kwizifundo zoNxibelelwano saseFort Hare, akaphangeli uhleli ekhaya, uthi kodwa ukubona umntwana esokola uxolela ukuncama kuye empokothweni kuba la nzima uyazi kuye ekukhuleni ngethuba esemncinci eseNkangeleko Primary. 
“Ndiyayazi kunjani ukuya esikolweni unganxibanga sihlangu. Okanye unxibe isihlangu esifana sodwa kunezabanye kuba ungenaso esesikolo. Abanye bajongana nomngeni wemali yegranti ephelela kwiingxaki zasendlini ingadanga yabe inceda ubom bomntwana,” utshilo uMxoli. 
Uthi iReeston yindawo ezitsalela nje kanzima ekufuneka uzazile wena mntwana ukuba ebomini ufunani na. 
UMxoli ucela inkxaso nakubani na onokunceda nokuba zikawusi, ihempe yesikolo okanye izihlangu. Uthi zisene (4) kuphela izihlangu asele eziqokelele njengoko esalindele uncedo kubantu ababethembisile. Uthi akunyanzelekanga zibe zitsha kuba yena umntwana uya kuncumela ukubanesihlangu enyaweni. 
“Le ntsokolo ikwabangela abantwana abahluphekileyo ukusuka kuGrade R ukuya kuGrade 12 bayeke phakathi esikolweni kuba bezibona bengafani nabanye abantwana. Ngokwenza oku ndifuna ukunika ithemba, ukukhuthaza kwanokuqaqambisa ikamva labantwana baseReeston.” 
Izikolo anqwenela ukuba zixhamle yiNkangeleko Primary, Chumani Primary kwakunye neSophathisana. 
Onomdla wokuncedisa kweli khwelo angatsalela I’solezwe lesiXhosa okanye anxulumane noYondela Mxoli kuFacebook.",Icela izihlangu intombi yaseMonti
"Yiveki enzima kakhulu le kwiMamelodi Sundowns njengokuba indwendwela kwilizwe laseDemocratic Republic of Congo.  
IiBrazillians ziceba ukubhukuqa i-AC Vita ukuze zibuye namanqaku amathathu kumdlalo weCaf Champions League ozakube ubanjelwe eStade de Raphael ngecala emva kwentsimbi yesine emalanga ngeCawe. ISundowns yiyo kuphela emele uMzantsi Afrika emva kokuba kwathi kwakhiqwa amaqela amathathu kule midlalo yeCaf. Umqeqeshi weDowns, uPitso Mosimane, ukuqonda kakuhle ukubaluleka kokungaphulukani nalo mdlalo. Iqule yaligangatha iDowns ngoba iVita liqela elikhulu kwela lizwe futhi linenxaso enkulu yabantu nakwicala lezimali. Omnye wabadlali uPitso azakuthi athembele ngabo nguHlompho Kekana ochongwe yiPremier Soccer League njengomdlali oqaqambileyo kwiinyanga ezimbini.  
Lo mdlali ubuyela kwiDowns emva kokudlala umdlalo oncomekayo kutshanje ngethuba iBafana Bafana idlala neCameroon, ubuye negowuli elihle kakhulu elimenze waduma kwihlabathi liphela.  
Njengokuba iSundowns isiya kulo mdlalo ngaphandle kukaKhama Billliat noSoumahoro Bangahoro -uMosimane uthi uyakuvuyela ukubuya kukaKkekana. “Ngethemsanga lethu, uKekana uyabuya. Asinaye uBilliat noBangaly, kufuneka size necebo. Kufuneka esiswini sethu siqine futhi singabavumeli ngoba bangasonzakalisa,” utshilo uPitso. Lo mqeqeshi owayeqeqesha iBafana Bafana ngaphambili ulambele amanqaku amathathu kulo mdlalo. 
 UJingles uthi ufuna okungenani iqela lakhe libuye nempumelelo okanye bedlale ntanganye nokuba kungo’1-1. Eyona nto ibalulekileyo kuye kukubuya nento esandleni. Ukubuya kwayo iSundowns iza- kuxakekiswa kakhulu yimidlalo yePSL neyendebe yeNedbank Cup abazama ukuyikhusela.",UKekana kulindeleke ayincede iSundowns
"Umama uLaura Mphahlwa, nowaziwa ngelikaAunt Laura, ubekwa kwikhaya lakhe lokugqibela ngalo Mgqibelo, umhla wesibhozo kweyeSilimela eSt Johns Cathedral, eMthatha.  
UAunt Laura (90) ulandulele eli kuMgqibelo esisuka kuwo kwisibhedlele iNelson Mandela Academic Hospital.  
Ungumama wabantwana abane kuquka nowayesakuba ngunozakuzaku welizwe loMzantsi Afrika kwilizwe laseMozambique uMandisi Mpahlwa. Izihlobo nezalamane zingena ziphokoka kwikhaya lakhe eliseNcambedlana, eMthatha, ukuzisa amazwi ovelwano, bembalula njengendlezana ethe yenyisa iinkedama zelizwe ngumongikazi kwangaxeshanye itshantliziyo lomzabalazo.  
Wathi wazibandakanya nomzabalazo ngonyaka ka1950 xeshikweni eqeqeshelwa ubongikazi kwisibhedlele iPretoria Provincial Hospital ngokulotywa nguMama uAdelaide Tambo.  
Ubalulwe njengenina ebelinesibindi elathi lasebenzisa iimoto zalo ukubalekisa amaqabane ombutho weANC ukuba anqumle imida ukuba yinxalenye yoMkhonto weSizwe ngo1978. 
 Oyinkulumbuso uOscar Mabuyane yena umchaze uAunt Laura njengomzali, “imbokodo umntu onothando nenkathalo owayenikeza ngendawo yokuhlala kumaqabane andwendwela iTranskei.”  
Kanti othethela abantwana bakhe nongunyana wakhe, uLuyanda Mphahlwa, uthe umama wabo ebengengomama kubo qha nakubahlobo babo kunye nabo bonke abantwana bokuhlala. 
 Uthi uyiququzelele kakhulu impumelelo yabo kwezemfundo kwaye wayebakhathalele kakhulu.  
 “Ngelixa ndiseRobben Island wayendindwendwela, nangelixa ndifunda kwelaseJamani wayesoloko endindwendwela kwakunye nobhuti wam owayeselubhacweni eAngola; waqinisekisa ukuba uyamkhangela amfumane azi apho akhoyo. Ebexabise kakhulu nezempilo de wasungula iRetired Nurses Association.”",Ubekwa kwikhaya lokugqibela uAunt Laura Mphahlwa
"I-ORIENT Theatre eMonti, sele ikulungele ukusindleka amagqibela-kankqoyi (Grand Finale) ee-auditions ze-Zama and the Voice Ministries.  
Ukususela ngenyanga yoMqungu, eli qela lomculo wegospile belithe bhazalala kwimimandla eliqela equka iMonti neQonce, likhangela amalungu amatsha anokungena kulo.  
Phantsi komxholo obusithi: “Unearthing Talent, Changing Lives’’, iZama and the Voices ngenyanga yoMqungu/Janyuwari ifumene iTop 77, nethe yaphunguka yaze yayiTop 30 ngeyoMdumba/Feb.  
Aba bangamashumi amathathu (Top 30) phakathi kwenyanga yoKwindla/ Matshi nekaCanzibe/Meyi baye bahlala kwinkampu ibintsuku-ntathu.  
“Kule nkampu besizilolonga, sikhangelana apho sinamandla nalapho sisilela khona,” utshilo uZama Ntshona ongumsunguli weZama and the Voice Ministries.  
Ngethuba encokola neli phephandaba, uNtshona uvakalise ukuba ezi nyanga zintlanu zidlulileyo bezihamba nochulumanco. 
 “Ibiluhambo olonwabisayo. Besisebenza nabantu abazimiseleyo, nangona benezinto ezibaxakekisayo nje ebomini babo, kodwa bebehlala bethatha inxaxheba usuku nosuku,” utsho uNtshona.  
Zonke ezi nzame, zezokukhangela oompondo zihlanjiwe abazokungena kwiqela iZama and the Voice Ministries.  
Ikhwelo leli qela lokukhangela italente, lisatyelwe ngabo bakoomasipala abafana neMakana,  Amahlathi, Nkonkobe, Lukhanji, Mnquma kunye neBuffalo City Metro. 2 kweyeKhala/ Julayi 2016 ngoMgqibelo, eOrient Theatre, kulapho azakube eqhubekeka khona amagqibela-kankqoyi. UPearl Sonjica (owayekhona kwiClash of the Choirs) kunye noThokozani Fakade (owaphumelela kwiBOM), ngokunjalo noHope Ntshona (ongusozimbasa weZama and The Voices) bazakube betsholoza kweli qonga. 
 Umcimbi uyaqala ngentsimbi yesixhenxe ngokuhlwa. Amatikiti afumaneka eMusic Mix, eGood News Music, eVees Video (eQonce) nasemnyango nge- R100 kuphela. Amasango ayavulwa ngentsimbi yesithandathu. Ungaphoswa!",Ngamagqibela-kankqoyi weZama and the Voices eMonti
"UNONKOSAZANA Qalekiso (53) ebecinga ukuba ayaphosisa amalungu eANC eBuffalo City, ngethuba emxelela ngotyelelo lukaMongameli Jacob Zuma kwityotyombe lakhe eliseDuncan Village eMonti. 
UQalekiso uhleli iminyaka engamashumi amabini ananye (21) kwityotyombe elikwimeko embi. Xa isina imvula elityotyombe ligcwala ngamanzi. 
Ukongeza kule ngxaki, uQalekiso, ohamba ngesitulo esinamavili (wheelchair) nanjengoko engumntu oqaqanjelwa ngamathambo, kunyanzeleka ukuba asebenzise ipheyile xa efuna ukuzithuma kwindlu yangasese kuba kunzima nokuphakama. 
Ngethuba engena umzi nomzi eZiphunzana eDuncan Village ngoLwesihlanu, uZuma uziphe ithuba watyelela ityotyombe likaQalekiso. 
UZuma obephelekwa ziinkokeli zeANC eziquka uNosiviwe Mapisa-Nqakula, uThokozile Xasa, Mlibo Qoboshiyane noSakhumzi Somyo, uchithe imizuzu eqikelelwa kwishumi ehlinz’ impuku noQalekiso. 
Eyona njongo yotyelelo lukaZuma kwaQalekiso ibikukuva ngeengxaki ezijamelene nalo mama kwanokumcela ukuba avotele iANC ngomhla wesithathu kwinyanga ezayo. 
Besancokola njalo, uQalekiso usothule phezulu isikhalo. Lo mama uthi yiminyaka ejongene nentsokolo kwaye kudala “eqhathwa” ngamalungu eANC. 
“Jonga indawo endihlala kuyo ukuba injani. Kudala ndisokola apha. Kunzima nokuya ngasese kuba andinayo indlu yangasese esemgangathweni, ndizinceda epheyileni emva koko ibengumthwalo ebantwini ukuyo kuchitha. 
“Eyona nto ndiyifunayo yindlu esemgangathweni, enendlu yangasese ekwakumgangatho, kwanesitulo esinamavili esizihambelayo (motorised wheelchair),” uQalekiso, obenyembezana uxelele uZuma. 
Ukongeza kwintlupheko yakhe, uQalekiso uthi ekuqaleni kwalo nyaka, uye wagilwa yimoto ngethuba ebezihambela kwindlela ekufuphi netyotyombe lakhe. 
UZuma uthembisile ukuba amagosa aseBuffalo City azakuwulandela umba wesitulo esinamavili esizihambelayo kwaye uzakusifumana phambi kolonyulo. 
 “Umba wendlu nawo sizakuqwalasela, kwaye la magosa eANC aseBuffalo City azakukulandela oku emva kolonyulo xa eseburhulumenteni,” kutsho uZuma ocele uQalekiso ukuba avotele iANC ukuze kutshintshe ubomi bakhe, nobabanye abantu kule ndawo. 
Emva kwale ngcaciso, uQalekiso ubonakale exolile emphemfulweni.  
Emva koku, uQalekiso uxelele I’solezwe lesiXhosa ukuba into ebimlilisa kukuba ebengakholelwa xa ebexelelwa ukuba uZuma uzakumtyelela.",Ukhale iinyembezi ebona uZuma
"Kule veki I’solezwe lesiXhosa lincokole nomlandeli weChippa United. USifiso Mbedle uthi lifikile ixesha lokuba iChippa inike abantu baseMpuma Koloni indebe. 
Nondwe Tyilo: Leliphi iqela olilandelayo kwiPSL? 
Sifiso Lover Mbedle: Iqela endililandelayo yiChippa United ndatsalwa yindlela elalidlala ngayo nelalizimisele ngayo. 
NT: Uqale nini ukulandela iChippa? 
SM: Ndaqala ukuyilandela iChippa United kwisizini ka-2015/2016. 
NT: Ngoobani abadlali obathandayo kwiqela lakho? 
SM: Owokuqala nguMark Mayambela noTloane onomdlalo omhle kakhulu. 
NT: Yintoni eninokuyenza ningabalandeli ukuze iqela lisinde ezembeni? 
SM: Into esinokuyenza singabalandeli kukuzama kubekho unxibelelwano neqela ngoba sifuna babone abadlali ukuba siyabaxhasa singabalandeli. Umqeqeshi yena into anokuyenza kukuhlala phantsi nabadlali baqwebe amaqhinga amatsha abanokuwasebenzisa kwimidlalo elandelayo. 
NT: Iqhuba kakuhle iChippa kwiNedbank, yintoni umqeqeshi ayenzayo, angayenziyo kwiPSL? 
SM: Wathi uMpengesi siyidlalela umfana owayeze ngobuso ezweni iNedbank Cup – owadutyulwa edlalela iKEYONA TEAM. Ngenxa yeentsikelelo zabantu nokuzimisela, sifuna ukukhumbula yena ngale ndebe. Wonke umntu waseMpuma Koloni ufuna into enye kwiChippa United, iphumelele iNedbank Cup. 
NT: Unalo ithemba lokuphumelela iNedbank Cup? 
SM: Bayazimisela abadlali nomqeqeshi xa bedlala kule indebe xa ndibajongile. Uyambona umqeqeshi akahleki kwiNedbank kodwa kwiPSL uye azithathe lula kakhulu izinto zijike zingenzeki ngohlobo abecinga ngalo. Kodwa ngoku ububonile ubungozi balo nto. 
NT: Uyafuna na iChippa iye phambili kwiNedbank okanye ijongane nemidlalo eshiyekileyo? 
SM: Ewe, ndicinga ukuba wonke umntu eMpuma Koloni ubona ngasonye kwaye uthetha intetho enye, le ndebe mayize ekhaya ngoba komile. Kwagqibela iBush Bucks ngo1993 kwiCoca-Cola. Kufike ixesha lokuba sixhamle nathi kwinto yeChippa United. Ikuqhelile ukujongana nezembe.",UMbedle ufuna iChippa United ithathe iNedbank Cup!
"UKUTHABATHA inxaxheba kweenkokheli zemveli kumzabalazo wenkululeko, ukugcinwa kwembali, amafa nokuligugu kuthi kuza kuqwalaselwa xa ziwongwa kumsitho okhethekileyo. 
Iinkokheli zemveli ezisebenzele uluntu ngokuzinikela, ziza kwamkela amawonga kumsitho weEastern Cape Traditional Leaders Awards (SATLA) oza kubanjelwa eMonti. 
I’solezwe likrwece umsunguli wala mawonga uNanziwe Rulashe, oveze ukuba iinkokheli zemveli zisisiseko sedemokhrasi. 
“Isizathu sokwenza la mawonga kukubuyiswa kwesidima nokuvuselelwa kothando, ubuntu nemanyano.” 
URulashe uqale la mawonga ngo2015, aze amawonga enqila asungulwa ngo2016 kwiKomkhulu likaKumkanikazi Noloyiso. Amawonga ephondo asungulwe kulo nyaka kwiKomkhulu likaKing Zwelonke eNqadu kuGatyane. 
Iinkokheli zemveli zityunjwe kwizintlu ezingama23. Iminxeba yovoto sele ivuliwe ukususela ngomhla wokuqala de ibe ngomso umhla wama22 kweyeSilimela 2018. 
“Igalelo leenkokheli zemveli ekulweni nenkqubo yobukoloniyali nengcinezelo liyaziwa kwaye liyabulelwa. Iinkokheli zemveli zadlala indima ebalulekileyo kumzabalazo wenkululeko, ukugcina imbali, amafa namagugu esizwe,” kutsho uRulashe. 
La mawonga asungulwe ukuze anike ingqwalasela, ukukhuthaza nokubhiyozela ubunkokheli bemveli. 
URulashe uthi umbono anawo ngokwenza la mawonga kukugcina isidima, iwonga nobunkokheli obububo. 
“Ukuwongwa kweenkokheli zemveli kuza kubonisa ukuba zezabantu, ziyabonakala kwaye ubulumko bazo buza kuhlala bugqamile,” kutsho uRulashe. 
Amawonga aza kubanjelwa eHemingways Hotel ngomhla we23 kweyeSilimela/Juni 2018. 
UDumza Maswana, Amanda Black noMalizole Fololo baza konwabisa uluntu ngengoma. 
Amatikiti afumaneka eComputicket ngeR500.",Kuwongwa iiNkokheli zeMveli eMpuma Koloni
"EKAPA: UFUNYANISWE enetyala lentiyo yiNkundla  ePhakamileyo yaseKapa uSgcine Mdani owabulala uNoluvo Swelindawo waseDriftsands owayethandana namanye amantombazana. 
 
Umzimba kaSwelindawo owayeneminyaka engama-22 wafunyanwa ngomhla wesithathu kweyoMnga ngaku N2 unenxeba lembumbulu. Ngokobungqina obuphambi kwenkundla, uMdani wakhaba ucango likaSwelindawo waze wamnyanzelisa ukuba anxibe impahla wamxhwila. 
 
Efunda isigwebo, iJaji yenkundla uDerrick Wille uthe, uMdani waseDriftsands oneminyaka engama-26 ufunyaniswa enamatyala amahlanu, ukubetha ngenjongo zokonzakalisa umzimba, ukuxhwila, ukubulala, ukuba nompu nembumbulu ngokungekho mthethweni.  
 
“Injongo zakho zokubulala beziphenjelelwa yintiyo yokungakwazi ukunyamezela isimo sikamfi sokuthandana nesini esinye,” utshilo. 
 
“Wakhaba ucango ngeenjongo zokuxhwila. Wabulala ngompu ongekho semthethweni. Inkundla ibonakalise ngaphandle kwamathandabuzo ukuba unetyala,” wongeze watsho uWille. 
 
Isithethi secandelo labatshutshisi eNtshona Koloni uEric Ntabazalila, uthe ulindele ukuba uMdani adontse ixesha elide ngapha kwezitshixo. Uthe baxolile ngumsebenzi wamapolisa nabatshutshisi okhokelele ekubeni uMdani afunyanwe enetyala. 
 
“Silindele iminyaka engama-15 kwityala lokubulala lilodwa. Asihambisani nale nto yokucatshukelwa kwabantu abathandana nabo besini esifanayo. Kufuneka inkundla yenze umzekelo ngaye (Mdani),” utshilo. 
 
Iqabane likaSwelindawo, uNqabisa Mkatali, uthe uxolile emva kokuba uMdani efunyaniswe enetyala. “Ayipheli imini ndingamcinganga. Wayengumntu onothando kakhulu. Nasekuhlaleni iyabonakala indawo yakhe,” utshilo iinyembezi zimpompoza. 
 
I’solezwe lapapasha ibali elithi ngomhla wokuqala kulo nyaka, uNoxolo Xakeka waseStrand wabulawelwa ukuthandana namanye amantombazana. 
 
USwelindawo wayelilungu lombutho olwela amalungelo wabantu abathandana nesini esinye iLesbian, Gay, Bisexual and Transgender (LGBT).  
 
Ngokwengxelo yeLove Hate Not Campaign, i55% yeLGBT ihleli exhaleni isoyikisela ubomi bayo ngenxa yokuba becalu-calulwa ekuhlaleni.","Indoda eyabulala ibhinqa elithandana namanye, izakugwetyelwa ityala lentiyo"
"IGQALA kumculo weGospile, uLusanda Mcinga, uxakekile elungiselela ukukhupha icwecwe lokugqibela nanjengoko ejonge kumhlalaphantsi. 
UMcinga ushicilele ividiyo ecenga abalandeli nabathandi bomculo wakhe ukuba bamncedise ekukhawulelaneni naye kwiindleko  zestudiyo nohambo oluya eRhawutini ukuyokugqiba oko wayekuqale ngo1995. 
Kule vidiyo, uMcinga uthi iingxaki zakhe zemali ziqale ngethuba kugaleleka iCovid-19. 
“Molweni bethuna, igama lam ndinguLusanda Mcinga weLusanda Spiritual Group. Ndinengxaki apha, oko kwakuyiCovid u2020, u2021 no2022 khange ndikwazi ukuyokucula ndawo,” kutsho uMcinga kule vidiyo. 
Uthi ukuze atye uncedwa ngabantwana, watsho ebalula unyana wakhe okwayimvumi uBetusile Mcinga. 
“Mnye ke osebenzayo nguBetusile, nguye ke omane endinika imalana andinika yona, engenakukwazi ukwenza zonke iingxaki endinazo. 
Zathathwa zonke iimoto zam ngexesha leCovid-19 yibhanki kuba ndandingenakukwazi ukuthembisa ukuba ndakubhatala nini,’’  kubalisa lo mseki weLusanda Spiritual Group. 
UMcinga uthi imbangi yokwenza ividiyo ecela inkxaso kukuba ufuna ukushicilela icwecwe. Uthi akarhaleli ukubonwa sele engabonwa ngabalandeli bakhe. 
“Andingethandi ukuvele ndithi shwaka, ndirhalela ukungena estudiyo. Istudiyo ke singaphezu kwamandla am, singaphezu kwamandla abantwana bam. Bendicela ke bethuna, umntu onokwazi ukundinceda, nokuba yi2c iyakwengeza kwenye, nokuba yiR100 iyakwengeza ide iphume imali yokurekhoda kwam,” kudomboza uMcinga. 
UMcinga uthi iindleko ziquka imali yokubhatala istudiyo, indawo yokuhlala, isithuthi ukuya eGoli, ukubhatala iqela acula nalo, ukubhatala umntu oza kwenza amacwecwe. 
Ufanisa ukulangazelela kwakhe ukushicilela nonyaka ka1995 ngethuba eqala ukukhupha icwecwe. 
“Ndandingenayo nesenti kodwa entliziyweni yam ndifuna ukwenza ikhasethi.” 
Uthi khange aphinde azive esemandleni ngokwasempilweni emva kweCovid, ngoku ingase avale ifayili yakhe yasemculweni. 
“Ngase ke ngoku nokuba kwenzeka ntoni ebomini bam, ndishiye ndiyivalile ifayili yam emculweni,” kutsho uMcinga kule vidiyo eshicilelwe nguPastor Anele Heli kumaqonga onxibelelwano. 
Onqwenela ukuphosa loo mali anayo angayifaka kwiakhawunti kaLusanda Mcinga kaCapitec engu: 1207128609 okanye atsalele kuSinalo Mcinga kwa: 073 903 1424.",ULusanda ufuna ukuvala ifayili yasemculweni
"Umqeqeshi we-Orlando Pirates, uJose Riveiro, uqinisekile ukuba iqela lakhe liza kuziombulula iingxaki zalo ezibangela lingakwazi ukuphumelela imidlalo ngendlela ekulindeleke ngayo. Oku ukuthethe emva kokuba iPirates ibambene ngeqanda neRichards Bay emdlalweni weDStv Premiership ogqithileyo. Ukuba iqela likaRiveiro belikwazi ukubetha amaqela elidlala nawo ngelikwindawo yokuqala ngaphandle kwamathandabuzo. Eyona ngxeki ecacileyo kukungakwazi ukufaka amagowuli. Ukufika kukaKermit Erasmus kunike ithemba abantu abaninzi ngoba uyifolosi ekwaziyo ukufaka amagowuli – kodwa ingxaki ekhoyo ngoku kukuba naye wonzakele. 
Nakubeni kukho ukugqwidiza kwabadlali okubonakalayo – kodwa umqeqeshi unethemba lokuguquka kwezinto. “Ndingumntu ohlala enethemba. Amagowuli ayeza, ndiqinisekile xa sikwazi ukudlala ngendlela esidlale ngayo namhlanje,” utshilo uRiveiro emva komdlalo obuphakathi kwePirates neRichards Bay. IPirates ibonwa ngabantu abaninzi njengelona qela elingakwazi ukubhukuqa iMamelodi Sundowns egquba yodwa ebholeni yaseMzantsi Afrika. “Ukululanga ukuphumelela kwiDStv Premiership. Sisekwisiqendu sokuqala sesizini futhi le nyanga iza kunzimela onke amaqela. Ingxaki yethu kukungakwazi ukujika amathuba ibe ngamagowuli. 
“Le yeyona nto ebangela singakwazi ukufumana iziphumo ezihle ngamaxesha onke. Siliqela elidlala kakuhle kakhulu futhi siya phambili ngendlela endiyithandayo. Lo nto indinika ithemba kakhulu,” utshilo uRiveiro. Ezimnyama ziza kuzama ukukrwitsha AmaZulu emdlalweni weDStv Premiership oza kube use-Orlando Stadium ngorhatya ngoLwesihlanu. AmaZulu anethemba lokuhle nawo kwelawo icala emva kokuqesha uRomain Folz endaweni kaBrandon Truter okhonjwe emnyango ngabaphathi bakhe emva kokubethwa yiRichards Bay emdlalweni ogqithileyo. UFolz, obeke waqeqesha iMarumo Gallants, uza kulwela ukubuyisa isidina soSuthu emdlalweni onzima kakhulu eSowetho.",Unethemba uJose Riveiro noxa iifolosi zePirates zisebuthuntu
"UDineo Ranaka, ongumsasazi kanomathotholo kwakunye nomabonakude, ulahlelwe ngaphandle yinkampani yakhe yezopapasho.  
Le nkampani, igqibe kwelokuba iqhawule ubudlelwane naye emva kwempendulo yakhe kumfundi kaGrade 12 ozibiza uMiss Mnisi kuTwitter, nethe yadala ingxushushu-ngxushu.  
Le ntwazana icele uRanaka amphe isipho selokhwe yomdaniso weMatriki.  
Ephendula kwesi sicelo, uRanaka uthe: “Umdaniso weMatriki kufuneka ibe yinto yokugqibela ozikhathaza ngayo. Injongo ayikokujongeka usisityebi, kodwa ubesiso isityebi.” 
 Nangona nje eye wafumana ukuxwaxwa kwiTwitter, uRanaka walile ukwehla okanye ukuxolisa ngempendulo yakhe kuMiss Mnisi. 
 INdabezinhle PR & Communications ikhuphe ingxelo ende ecacisa ukuba bafikelele njani kwisigqibo sokuqhawula umtshato noRanaka.  
Ngokutsho kwengxelo ekhutshwe ngomele inkampani yopapasho noqhagamshelwano, umlawuli (MD), uGugulam Ndabezitha, bahambe noRanaka ukuya kwikhaya likaMnisi eMpumalanga, ngethemba lokunikezela ngoncedo lwezezimali kule ntwazana nomhlobo wakhe uDimpho, ukuze bafunde.  
Le ngxelo ifundeka ngolu hlobo:",Ziyambhedela ngamandla uDineo Ranaka!
"NgoMvulo womhla wesithathu kule nyanga yeDwarha, mna nabafundi bam besiXhosa, sithe sisafunda, sixoxa banzi kwaye sihlalutya umbongo kabawo uNgxilimbela SEK Mqhayi othi, “Itshawe laseBhilitane”, sihlisana sisenyusana, sibila sisoma kucazululwa intsingiselo yomhlathi okanye istanza sesihlanu kulo mbongo, stanza eso sityatyadula senjenje: “Hay`kodw`iBhritan`eNkulu, Yeza nebhotile neBhayibhile, Yeza nomfundis`exhag`ijoni, Yeza nerhuluwa nesinandile, yeza nenkanunu nemfakadalo,” dyulukudu, kwangena iqela labafundi becula besithi, “Sizophinda siyinyove, yelele mha, iyez`inqwelo bafundi, yelele mha,” bangene bacela ukuthetha, bagunyazisa ngelithi uqhankqalazo luka-#FeesMustFall luqalile, kwaye bacela wonke umfundi akhwele enqweleni, azibandakanye nedabi lokulwela imfundo engahlawulelwayo!  
Ngoko nangoko ndisonge izixhobo zam zokufundisa, ndayalela abafundi ukuba bakhwele inqwelo, kuba ndihle ndabona ukuba nabani na onokuzama ukuma phambi komsindo wabafundi, angabe uzinqikela ilitye elineembovane! 
Ndithe xa ndiqwalasela inkangeleko yeli dabi labafundi kweli lethu iziko iCPUT, kumanye amaziko afana neUCT, iWITS, iUFS namanye, ndaphawula ukuba asingabo bonke abafundi abazibandakanye nedabi lokulwela imfundo yasimahla!  
Abaninzi kwaba bangazibandakanyiyo neli dabi, ngabo bangahlelelekanga nabanabazali abakwaziyo ukuyihlawula imali yemfundo yabantwana babo, kwanabo bakwinqanaba lonyaka wokugqibela wezifundo zabo!  
Kwezinye izifundo, abo bafuna ukugqibezela imfundo yabo kwanabo banabazali abakwaziyo ukuyihlawula imali yemfundo, ubabona besala tu ukuphuma kumagumbi okufundela xa bekhutshwa ngabo baqhankqalazayo, kodwa noko kutshela kwabo kungancedi nto, kuba abo bazabalazayo bacula baze baxhentse kuloo magumbi kude kuphele ixesha lesifundo, kwaye oku kwenzeka abakwantsasana bekho bengayanga kukha ngca! 
Kumaziko afana neUCT, iStellenbosch neWITS, kubonakala iqaqobana labafundi abaphikisanayo noqhankqalazo bephethe amaphetshana anemibhalo ethi bafuna ukuqhubekeka nezifundo zabo.  
Kwelinye icala, nabo bafuna imfundo esimahla abavumi kugoba uphondo, bacula bephakamisa idolo kuqhume uthuli. Yile yantlukwano ke endixhalabisayo! Koku kungabi yimbumba nokungaboni ngasonye oku kundenza uvalo! 
 Sazi sonke mawethu ukuba kwidabi laseMarikana, kwimigodi eyayiphethwe ngabakwaLonmin, bathi bakuba yintlaba-zahlukane abasebenzi basemigodini kwelo laseRustenburg, kwaphalala igazi, kwenzakala abantu kalusizi!  
Umthandazo nomnqweno wam ngowokuba abafundi bangabonwa bebambana ngezixhanti, benzakalisane, koko kumele kudaleke umanyano malunga nendlela efanelekileyo emayilandelwe kweli dabi labo. 
Sisakhumbula kakuhle ukuba nalapho eMarikana, idabi lokunyuswa kwemivuzo lalomelele, kwaze kwathi kwakungabonwa ngasonye phakathi kweNUM (National Union of Mineworkers) ne-AMCU (Association of Mineworkers and Construction Union), kwakhangeleka ziqhawuka zihlangana, umsebenzi wabambana nomnye umsebenzi ngesixhanti, kusajongwe leyo, idabi lafuna ukuba buthathaka, kwalandela impalalo-gazi eyakhwankqisa ihlabathi liphela!  
Kuloo mpalalo-gazi kwabhubha abantu abangama-44, kwenzakala nabanye abangama-78. Kwabo babhubhayo, abangama-34 babulawa ngelophisi, kwahlanza iselwa ngomhla wama-16 kweyeThupha ngo-2012, emva komlo phakathi kwamapolisa nabasebenzi. 
Kumele ke ngoko kufundwe kuloo mpalalo-gazi, kumele kunqandwe ukubambana ngezixhanti nokudodobala kwentlonipho xa kuzatyalazwa.  
Kumele kuxhinelwe umzabalazo ongenakulwa, ongenakrutha-kruthwano nongenakusilela kobunye! Sizibonile iziganeko zokutsha kwezakhiwo kumaziko emfundo enomsila!  
Sizibonile iziganeko zokudubula kwamapolisa uhlwayo neembumbulu zeerhaba kubafundi kula maziko! Sibabonile nabafundi kumanye wala maziko bephindisa ngokugibisela ngamatye nokonakalisa izakhiwo eziza kuphinda zidingwe xa kumele kuqaliswe ukufunda kwakhona!  
Ilizwe lihlokome lonke xa kubonwa amapolisa edubula, ebamba ngezixhanti kwaye erhuqa abafundi kwiziko laseRhodes eRhini! 
Ezi ziganeko zalatha ukuba ilizwe lethu alifundanga ncam kwiziganeko zedabi elinokulwa, ukugxagxamisana, nokuphalala kwegazi ezehle ngaphambili!  
Kumele ke ngoko kuxozwe mphini wumbi, kujongwe indlela yokuzabalaza kuthethwa ngazwi linye, kumanyenwe kwaye kungabanjwana ngezixhanti, ukuze kunqandeke iMarikana yesibini! 
 Usiyalil`ubawo uStompie Mavi ngaphambhili, esithi ngaphandle komanyano asinto yanto. Mkhumbuleni bafundi, bazali, basebenzi kumaziko emfundo enomsila, nani bagadayo nani bakwantsasana, xa wayethetha esenjenje, “Senzel`inceba Somandla.  
Siph`amandla omanyano Qamata. Sisuk` ezants` emathunjin` entlupheko. Inzima siyayazi kule nto.” Ngaloo mazwi emvumi nesinyanya sendlu entsundu, kumele sisisizwe esisedabini lokulwela amalungelo aso, sikhokelise umanyano phambili, ukuze kunqandeke ukulwa, ukwenzakalisana, nempalalo-gazi!",Nqandani ingekehli iMarikana yesibini!
"ZiIntsapho ezikwishumi elinesixhenxe ezixhamle kwinkqubo yolutsha nabahlali baseZimpuku eNgxakaxha eDutywa ngokufumana iziqhuma zokutya kuba zingathathi ntweni. Ingxelo ithi abahlali bekhokelwe lulutsha bathathe isigqibo sokukhathalela iintsapho ezingathathi ntweni kule lali ngelincedisa iinkqubo zokulwa nesifo seKhorona.  
UThabisa Wakeni ngumhlali nenkulelane yale lali. 
 “Ngenxa yokwazi imbali yale ndawo ukuba ayikhathalelwa xa kuthethwa ngophuhliso, asinandlela, asinazo nje zonke iinkonzo ezinikwa abanye abantu, siye sacingela aba bantu bangathathi ntweni apha elalini,” kucacisa uWakeni.  
Uthi abahlali bale lali abakumaphondo ohlukeneyo nabo bahlala kweli leMpuma Koloni bamisela ikomiti yokuziphuhlisa. Uceba wale lali, uNosongo Kwedinana, utyholwa ngokuba akakhathali ngeengxaki zaba bahlali, kungoko bethatha isigqibo sokuzenzela. 
“Sachonga ikomiti yokujongana nale ngxaki nezinye iingxaki esinazo apha ekuhlaleni, abahlali nolutsha bavule ibhanki babetha imali, oku kutya kunikwe ezi ntsapho kusuka kuloo mali,” kutsho uWakeni. 
 Imiqathango emiselwe ngurhulumente inyanzelisa ukuba abantu bahlale kwiindawo zabo, oku kunzima kumakhaya angenakutya ekumele ukuba aphume aye kucela. 
UNosanele Kamteni (60) waphazama iminyaka yokuzalwa kwakhe, ngenxa yoko akakwazi kufumana izibonelelo zikarhulumente.  
“Ndihlala nabantwana abathathu, ndiyahlupheka kakhulu, kodwa oku kutya kuza kundinceda, ndiyabulela kakhulu kubantu abacinge le nto,” kutsho uKamteni.  
Uceba kule ndawo ikuyo le lali, uNosongo Kwedinana, akakhange awubambe umnxeba xa besizama ukuba aziphendulele kwizityholo zokuba uyalonyanya eli phulo.",Covid 19: Londla abasweleyo ulutsha eZimpuku
"Ngaphandle kwamathandabuzo, uJosef Zinnbauer uza kuwamkela amanqaku amathathu – kodwa into engeke imonwabise, yindlela abadlali bakhe abawaphose ngayo amathuba emdlalweni wanamhlanje. Emdlalweni weDStv Premiership obubanjelwe e-Orlando Stadium, i-Orlando Pirates iphumelele lula ngamagowuli amabini eqandeni (2-1) ibetha iCape Town City. Ezimnyama zibhakuzelise umnatha kwangoko kakhulu emdlalweni wanamhlanje. 
UDeon Hotto ubhalise ebhodini kungaphelanga nomzuzu umdlalo uqalile emva kokunikelwa ibhola ngobuchule nguThabang Monare. Emva koko, uVincent Pule ufake elesibini emva kokuba abadlali beCity boyiswe kukukhabela ngaphandle ibhola edlalwe nguThembinkosi Lorch. Abadlali beCitizens bazamile ukudibanisa iibhola njengesiqhelo xa besiya phambili – kodwa iPirates ayibanikanga ithuba lokudlala. UPeter Leeuwenburgh ngoyena nozinti obexakekile ngaphezulu kukaRichard Ofori obekwiholide. 
Emva kokuvala isigaba sokuqala ihamba phambili, iPirates ibuyele emdlalweni ifuna ukukhusela enako. Izamile ukusukela iCape Town City, into ebembi kukuba ayikwazanga ukugqobhoza udonga leBucs emva. Noxa isantya somdlalo siye sehla – kodwa uSiphesihle Ndlovu, uHotto noFortune Makaringe ngawona madoda adlale ngendlela encomekayo ebaleni namhlanje. Okuye kwakubi ibe kukungqubana mgeentloko kukaNdlovu noMonare oye wakhutshwa emdlalweni. 
Izamile ukudala amathuba iCape Town City – kodwa elona eliye lacaca ithuba leliyekwe nguThabo Nodada oqabelise ibhola esendaweni entle phambi kweepali. Emva komsebenzi omhle owenziwe nguLinda Mntambo noMakaringe, uLorch noHotto banetyala lokuphosa amathuba acacileyo emdlalweni ongowuphele ngo’5-0. Impumelelo yanamhlanje ithathe iPirates yayibeka kwindawo yesine kwiDStv Premiership emva kokuqokelela amashumi amabini anesibhozo amanqaku kule sizini. Libuyela ekhaya iqela laseNtshona Koloni lingabhaqanga neli lokubika igowuli. 
Pirates: Ofori, Jele, Hlatshwayo, Ndlovu, Mako, Motshwari, Monare, Makaringe, Pule, Hotto, Lorch. 
Amalalela: Mpontshane, Mundele, Dzvukamanja, Sesane, Tshobeni, Mntambo, Maela, Sam, Dlamini. 
Cape Town City: Leeuwenburgh, Martin, Fielies, Cupido, Mashego, Mokeke, Nodada, Mdantsane, Ralani, Lakay, Morris. 
Amalalela: Anderson, Mkhize, Roberts, Shonga, Makola, Zulu, Mobara, Potouridis.",IPirates iphumelele lula umdlalo ephose amathuba amaninzi kuwo
"Ziintsuku zimbini kungafundwa kwisikolo samabanga aphezulu, iMsobomvu Senior Secondary School, kwilokishi yaseMsobomvu eGcuwa. 
Unobangela woku ngabafundi abaqhankqalazela ukungabikho kootitshatala esikolweni. 
Abafundi batyhola ngokungabikho kootitshala abafundisa iGeography, Life Science kunye neHistory. 
Namhlanje abafundi baqhubile noqhankqalazo lwabo abaluqale ngoLwesihlanu bophula iifestile zesikolo kwaye bophula nefestile yangaphambile kwimoto yenqununu yesikolo. 
Kwizityholo zabafundi kukho namabango athi amaphepha wabo ovavanyo ebakala le-10 kunye nele-11 khange amakishwe kunyaka ophelileyo nto leyo ebangele uninzi lwabafundi lungapasi. 
“Amaphepha wethu wovavanyo aphakathi enyakeni kunye nawasekupheleni konyaka siwabone emgqomeni engamakishwanga, sabuza kwinqununu, ayasiphendula!” kutsho umfundi ongafunanga lichazwe igama lakhe. 
Uqhube wathi basazibuza umbuzo wokuba abafundi abapasileyo bapase njani xa kukho amaphepha angamakishwanga. 
Ukwathi sele kuhambe ootitshala abathathu esikolweni kwaye azikavalwa ezozithuba. 
Inqununu yesikolo, uMxolisi Magaba, uvumile ngokwenene ukuba bakhona ootitshala abathathu abahambileyo esikolweni, kodwa wathi indawo yabo bahambileyo izakuvalwa ngutitshala omnye njengoko inani labo belihleli lingaphezulu ngokomlinganiselo wesebe. 
“Ngokomlinganiselo wesebe bekumele ukuba sinootitshala abayi-27 kodwa besingaphezulu apho phambi kokuba kuhambe abatitshala bathathu,” utshilo uMagaba. 
Ukwathe banelungelo lokuba baqeshe utitshala weHistory kuphela, kwezinye izithuba bazakuhlenga-hlengisa kwalapha kubo ukuze bancedisane ngomsebenzi. 
Izityholo zokungamakishwa kwamaphepha uthi zimothusile uMagaba, kwaye uye wamemelela kumfundi ngamnye ukuba aze nephepha lakhe alibone emgqomeni, kuba ufuna ukwenza uphando olunzulu. 
ISebe lezemfundo ephondweni lithi okwangoku awukafiki umba woqhankqalazo lwabafundi baseMsobomvu Senior Secondary School kwaye lizama ukuthetha nesebe kwisithili saseGcuwa. 
Isithethi samapolisa aseGcuwa kunye neziphaluka, uKhapteni Jackson Manatha, uthi akukho mntu ubanjiweyo kwaye akukho tyala livuliweyo okwangoku.","Abafundi babhaqe amaphepha abo engamakishwanga, bophula iifestile"
"Umqeqeshi weqela lesizwe lamantombazana, uVera Pauw, kuye kwanyanzeleka alicuthe inani labadlali bakhe phambi kwemidlalo yeBanyana Banyana yokulungiselela imidlalo ye-Olimpiki.  
UPauw unomsebenzi onzima wokucutha iqela lakhe liyotsho kwishuni elinesibhozo labadlali xa kufika ixesha lokuya eBrazil, apho imidlalo izakuthi ibanjelwe khona.  
Uvumile ke kambe lo mqeqeshi ukuba ngokwenene ibingumsebenzi ongalulanga lo wokushiya abadlali bakhe.  
“Owona msebenzi unzima xa ungumqeqeshi kukuhamba nabanye abadlali abanye bashiyeke.  
Kodwa ke yinto ekufuneka yenzekile. Ndiyazi ukuba nditshabalalisa amaphupha wabanye abadlali abanqwenela ukudlala kwii tumente ezinkulu njengale siya kuyo” utshilo uPauw. Ngamashumi amabini anesithandathu abadlali abaya kwinkampu eseNetherlands. Kodwa ngomhla wesine kweyeKhala kufuneka abe uPauw enabadlali abangamashumi amabini anesibini.  
Abadlali abashiyiweyo ngoku nguMpho Tefo, Yolula Tsawe, Letago Madiba, Jabulile Mazibuko no-Andisiwe Mgcoyi. 
pedro.mapelo@inl.co.za",UPauw ulicuthile inani labadlali
"Oosozoso baseBizana ayibonwabisanga konke konke imeko embi abazilolongela phantsi kwayo.  
Kodwa eyona nto eyenza izinto zibembi ngakumbi, kukungaxhaswa ngumasipala nangona bengabadlali bale ndawo, benethuba elide bekhona futhi bezibonakalisa kwiindawo ezikude. 
 La matyendyana adume ngokuvoca-voca izihlunu, aphalaze intlungu yawo kweli phephandaba, athe atsho akazi nokuba kufuneka enze ntoni ukuze ancedwe ngumasipala.  
Aba sozoso bafuna kakhulu indawo ephangaleleyo abanokuthi baziqeqeshele kuyo ngokuba le bayisebenzisayo incinci, futhi baxhwarhile nje kuyo kuba beyibolekiwe.  
La madoda angena kwindlu ezincinane eMafumbatha Stadium ezilungiselelwe abantu bebhola – kodwa akhutshwa nalapho ngenxa yolungiso athi umasipala luzakuqhubekeka. Akukho ndawo umasipala abanike yona yethutyana njengabantu abaziwayo. Lo nto ibaphethe kakubi kakhulu aba badlali, ngokuba baphazamiseka kakhulu kwinkqubo yabo yokudlala kukungabinayo indawo. 
 Lo mdlalo woosozoso ukhula kakhulu eBizana, kangangokuba uMandla Msongelwa usuka eSpain – apho wakhuphisana khona nezidlakela zehlabathi ezidlala ngezihlunu.  
Nangona kukho lo nkqubela – kodwa iinkokeli zikamasipala zenza ngathi aziboni. Ukungabikho kwendawo elungiselelwe lo mdlalo kunyanzela abadlali ukuba babezintsalu kuba bekhangela iindawo ezinokuba nceda. I’solezwe lesiXhosa lithethe noceba ogama linguMnu. Johanis Valiko ngale ngxaki yala madoda.  
Uthe akabazi aba bafana ngokuba zange bathethe nto kuye – kodwa uphinde wathi indawo uyayazi futhi uyangena kuyo.  
“Ndiyaya, le ndawo bazilolongela kuyo ndiyayazi – kodwa zange bathetha kum. Le ndawo yabo besixoxile ngayo siyikomiti yophuhliso, izakulungiswa kodwa silinde kubekho imali. Bendingazi ukuba bakhutshiwe kula ndawo – kodwa ndingatsho ukuba bazakufakwa endaweni,” utshilo uceba.",Ngooding’indawo oosozoso baseBizana
"Intombazana yaseBhayi eneminyaka elishumi elinesine uHlumisa Vuso ibiyinxalenye yemidlalo ye-Olimpiki yezikolo kuzwe lonke. 
Emva kwemijikelo esithoba yomdlalo weendolotyi(chess) uye waphumelela amagqibela kankqoyi wahlala kwindayo yokuqala kumantombazana aneminyaka engaphantsi kweshumi elinesihlanu. 
Nangona ibilityeli lokuqala eli esiza kule midlalo, uHlumisa ububungqina bokuba italente ikhona eMpuma Koloni. “Amava endiwufumene kule midlalo andonwabisa ngeyona ndlela. Kudala ndihamba kwiitumente ezikumila kunje, bendonwabile ngokungathi bendidlala nabahlobo bam,” utshilo uHlumisa. 
Ukufumana kwakhe le mbasa yegolide kumnike ithuba lokuba atyunjwe aye kumela uMzantsi Afrika kwimidlalo yeendolotyi yamazwe ngamazwe, eRussia. 
Le midlalo izakudlalwa kweyoMnga kulo nyaka. 
“Ayikangeni ncam kum entloko le nto, yilo nto ndingayazi ukuba mandilindele ntoni na eRussia. Ndizakuya phaya ndidlale lo mdlalo wam ndiwaziyo,” utshilo lo mdlali. 
UHlumisa unethemba lokuba eli thuba lizakumvulela iingcango nakwimfundo yakhe, ndifuna nokwenyusa izinga lokuzithemba kum. “Eli linyathelo elihle kwikamva lam kulo mdlalo,” Utshilo. 
UHlumisa uqale ukudlala lo mdlalo esengumfundi kwibanga lokuqala. Ekuqaleni wayedlala nje ukuzonwabisa kodwa emva kweminyaka emithathu edlala uye waziqonda ukuba le yinto afuna ukuyenza ixesha elide. 
“Xa ndichitha ixesha ndingekho kwitumente yalo mdlalo bendiziva ngingaphelelanga,” utshilo uHlumisa. Ngenyanga yeThupha kulo nyaka, uHlumisa uzakube ethatha inxaxheba yolutsha lalapha e-Afrika. 
“Ndifuna ukudlala ngokuzinikela kakhulu. Injongo yam kukufumana iwonga leGrand Master kulo mdlalo ndibe yitshatsheli kwaba- setyhini.",Libuye nembasa yegolide igqiyazana laseBhayi
"ISouthern Kings iphumelele umdlalo okokuqala kwitumente yePRO14. Eli qela laseMpuma Koloni libethe iqela lase Wales elibizwa ngokuba yiDragons ngo’45-13 kumdlalo ububanjelwe eNelson Mandela Bay izolo. 
Enze iimpazamo ezininzi amakhwenkwe kaDeon Davids kwisiqingatha sokuqala, kodwa aye ekhefeni ekhokele ngo’14-7 emva kokulala emgceni kukaLuzuko Vulindlu noMasixole Banda bencediswa linqina likaKurt Coleman. 
Isebenzile intetho kaDeon Davids ngethuba lekhefu ngoba azinyusile iikawusi amakhwenkwe wakhe kwisiqingatha sesibini, kangangokuba ayo kulala emgceni izihlandlo ezine. Umdlalo odlala ephikweni, uLuzuko Vulindle, elele emgceni kabini kulo mdlalo. 
Impumelelo yeSouthern Kings ibeka iDragons kwindawo embi kwiPRO14 emva kokuba ibethwe imidlalo elishumi elinambini ilandelelana. IDragons yayigqibela kweyoMsintsi kunyaka ka-2017 impumelelo xeshikweni ibetha iKings ekundleni yayo iRodney Parade, eWales. Nangona ephumelele amakhwenkwe kaDeon Davids – kodwa asahleli emsileni kwiPRO14.",ISouthern Kings iphumelele okokuqala eNelson Mandela Bay Stadium!
"Abahlali baseKhayelitsha eKapa batshise indlu yalowo utyholwa ngokudlwengula abulale umfundi waseUCT obeneminyaka elishumi elinesithoba ubudala, * -Uyinene Mrwetyana.  
Ngaphambi kokutshiswa kwale ndlu, abahlali bebebambe intlanganiso ukushukuxa imiba engqonge eli sikizi.  
Uceba wale ndawo uPatrick Mngxunyeni uxelele I’solezwe ukuba emva kokuvakala kweendaba zokuba umenzi wobubi ngoweWard yakhe, abahlali baye bacela intlanganiso ekhawulezileyo ukufumana isisombululo.  
“Abahlali bebefuna ukwazi ukuba kuza kwenzeka ntoni na njengokuba le ndoda etyholwa ngokwenza eli sikizi ibihlala apha phakathi kwethu, ndithe makhe sijonge uphando ukuba luza kusibeka phi na,” utshilo uMngxunyeni.  
Uqhube wathi kule ntlanganiso kukwavele ukuba umrhanelwa lo ebenawo umkhuba wokubizela abantwana endaweni ezimnyama.  
“Eyona nto yenze umsindo kakhulu kukuba ebezenza umntu okhonzayo kanti yingcuka nje eyombethe ufele lwegusha,” utshilo uMngxunyeni.  
Watsho esithi abahlali baye bamcela ukuba abashiye baqhubekeke nentlanganiso, ngenene uye wenza njalo.  
“Sidane kakhulu ngesi sehlo kuba le ndoda ibibonakala njengomntu othuleyo kwaye enesidima, icacile ibiqulethe ukungcola kodwa,” utshilo uMngxunyeni.  
Nangona umtyholwa sele efakiwe kumakhasi onxibelelwano kodwa inkundla icelile ukuba igama lakhe lingapapashwa.  
UZingisa Mntuyedwa noneminyaka engamashumi amathathu anesibhozo ubudala uthe njengokuba beqale ngokutshisa indlu nje abahlali, apho bajonge khona kukumenzi wobubi.  
“Siyayazi ukuba uza kufumana ibheyile aphinde aqhubeke abulale abantwana kuba ungusathana,” utshilo uMntuyedwa. Uqhube wathi esi senzo sibothuse kakhulu kuba le ndoda ibivuka rhoqo ngeCawe isingise ecaweni.  
“Kula cawe yakhe mabakhe bathethe namanina kunye nabantwana ukujonga ukuba abekho na ekudala eziminca ngabo kuba ngale ndlela yenzeke ngayo yonke le nto iyabonakalisa ukuba akaqali,” utshilo uMntuyedwa.  
Watsho esithi umtyholwa xa kunokwenzeka afumane ibheyile mhlawumbi abalekele kwenye indawo, abahlali balo ndawo ingakumbi amanina, kufuneka bambulale.  
“Angayenzi nje impazamo yokuphumela apha kuba umthetho siyawazi wasoloko uthethelela abenzi bobubi, sidiniwe ke ngoku siza kuzilungisela bona,” utshilo.  
Uqhube wathi ukuba nje uke waphuma amanina kufuneka aqinisekise ukuba ayamfumana ambulale khon’ukuze engazukwazi ukuphinda avise abantu ubuhlungu. 
 “Yinja yomntu leya, nokuba ubalekele kwelinye iphondo siyawacela amanina agqibezele lo msebenzi sele siwuqalile kweli cala kuba nokuba uyayifumana ibheyile andiqondi angayenza impazamo yokubuyela apha okanye kwizihlobo zakhe ezihlala kwalapha eKhayelitsha, kodwa kwenye indawo,” utshilo uMntuyedwa.  
Ngethuba isitsha indlu yomtyholwa zifikile izicimamlilo kodwa zagxothwa. Isithethi secandelo lemililo uJermaine Carelse uthe izicimamlilo ezilishumi elinesine kunyanzeleke ukuba zihambe zingawenzanga umsebenzi emva kokugxothwa ngabahlali abebevutha ngumsindo.  
“Ngenxa yokoyikisela ubomi bazo izicimamlilo ziye zahamba zingayicimanga indlu ebisele iqalile ukutsha,” utshilo uCarelse.  
Isithethi samapolisa aseKapa uLieutenant Colonel Andre Traut, ungqinile ukuba abahlali batshise indlu kodwa umnikazi wendlu akanakuchazwa.  
“Unobangela wokutshiswa kwale ndlu awukaziwa nanjengoko amapolisa esenza uphando,” utshilo uTraut.  
Uqhube ngelithi akukabanjwa mntu malunga nesi siganeko kwaye amapolisa aza kuhlala kula ndawo ukugcina ucwangco.",Batshise indlu yotyholwa ngokubulala * -Uyinene!
"UMasualle uvumelana nabantu baseMpuma Koloni abakhathazekileyo ngeziphumo zikaGrade 12, emva kokuba eli phondo liphinde larhuqa emsileni xa ithelekiswa namanye amaphondo kwiziphumo zebanga leshumi.   
  
Kwiziphumo zonyaka ka2016, iMpuma Koloni izuze u-59.3 weepesenti, impucuko ka-2.5 weepesenti xa kuthelekiswa no-56.8 weepesenti ka2015. 
  
“Zikrun’ intliziyo ezi ziphumo, asikwazi ukubhiyoza babe abafundi (40.7 weepesenti bengaphumelelanga). Kodwa ke ndinethemba lokuba izicwangciso esinazo singurhulumente wephondo ziza kwenza umahluko omkhulu kweli sebe,” utsho uMasualle. 
  
Ngokubhekisele kuMakupula, ogxekwa nkalwana zonke malunga nezi ziphumo, uMasualle uthe: “UMphathisw’ uMakupula ungene kweli sebe kungekho zinzo. Sakhumbula ukuba kwezemfundo bekusoloko kukho iintloko zeli sebe ezingxungxileyo kodwa ngoku iphelile lo nto kuba kukho intloko yesigxina (Themba Kojana). Luzinzo olo.” 
  
“Xa kukho uzinzo esebeni kulapho siza kubona ukuba ngubani osilelayo,” kutsho uMasualle. 
  
Lo kaMasualle uthi umyinge ka-59.3 weepesenti ozuzwe liphondo mncinci kakhulu “ngoko ke urhulumente wephondo funa iziphumo ezingcono kunoku.” 
  
“Liyafuneka ixesha apho kufuneka kukhutshwe amehlo okanye kufungwe iintshiya ukuze izinto zenzeke kakuhle. Abantu bakuthi bakruqukile ngamagosa enza unothanda, kodwa noxa kunjalo yonke into kufuneka yenziwe kulandelwe umthetho,” kutsho uMasualle. 
  
UMasualle akakhange anabe malunga nezizathu zokugcina esikhundleni lo kaMakupula ngaphandle kokuba esithi lo mphathiswa uze nozinzo kweli sebe. 
  
UMakupula uxelele oonondaba eMonti ngoLwesine ukuba akazazi izizathu ezakhokelela ukuba achongwe njengomphathiswa kweli sebe.",UMasualle umakhele umkhanyo uMakupula
"Ngokwemithetho yakokwethu nangokweyeentlanga nezizwe neenkolo ezahlukeneyo, umfazi ubophelelekile endodeni yakhe ngethuba isaphila. Ukutsho oko akanakwendela ndodeni yimbi isaphila indoda yakhe, nokuba akasahlali kunye nayo na.  
Nokuba uthe wenda, nokuba kungasiphi na isizathu, uhlala engumfazi wendoda yakhe yokuqala kwaye nendoda emzekayo izeka umfazi womntu.  
Yakufa ke indoda yakhe ukhululekile umfazi wayo ukuba angendela kwayithandayo indoda, ukuba ukhetha njalo.  
Lowo ke nguMthetho wethu. EBukristwini ke lo Mthetho ubophelela indoda nomfazi, uthi bobani umfazi nendoda ukuba uthi omnye kubo azeke okanye ende omnye esaphila, lowo wenjenjalo uyakrexeza. 
Le ndawana ke indikhumbuza icebiso endaka ndalinika umfo womntakwethu xa wayefuna ukuthatha umfazi wesibini ekwahlukaneni kwakhe nowokuqala.  
Wathi akufuna ukuqonda kum, ndathi ayilungile leyo nto, makaphuthume umkakhe. Uthe akuqhankqalaza efuna ukuba mandikholiswe ngumnqweno wakhe ndathi makabulale lo wokuqala umfazi, ukuze akhululeke kwisibophelelo eso.  
Ndithe ndakutsho wajala, kwamcacela ukuba elona ndithi lelilungileyo kukuba aphuthume umkakhe. Imamalatile! 
Apha esilungwini esafakwa kuso nguMgaqo-siseko, akukho mntu ubotshelelweyo kumtshato wakhe. Wakukukruqula uyawuqhawula uqale omtsha ukuba uyathanda, ihambe ivangeli yobudikazi nobunomgcana! 
Ekufeni ke kwendoda, enokuba umfazi wayo ukhetha ukuwushiya na umzi okanye awume, kodwa uyakhululeka. Ukuba ngumfazi okholisayo phakathi kwekhaya, mhla ayalwayo ngobuhlolokazi bakhe likhaya uxelelwa ezinkonkqeni ukuba nokuba uthe wazala umntwana emva kwendoda yakhe, lowo mntwana uya kuba ngowekhaya akayi kuba ngumgqakhwe. Akabi ngumgqakhwe umntwana ozelwe enkululekweni yomfazi. Ngokuthetha ngolo hlobo ke ikhaya sukube libonisa umnqweno walo wokuba aqhube nokugcina umzi kwanokuba uya kuhlala engumfazi welo khaya ukuba ukhetha ukuhlala. 
Abafazi abafelwa ngamadoda sele beme imizi yabo ke abadli ngokuyishiya imizi yabo, badla ngokuhlala. Nenkqubo yethu ke ikhuthaza ukuba bahlale ukuze umzi lowo ube nomnini, nabantwana bakhuliswe ngendlela yekhaya bangakhuleli esithubeni okanye kulonina ikhaya likhona.  
Umtshakazi ke yena noko ukhululwa ngokuphandle ukuba ayo kuziqalela mzi wumbi nanjengoko ikhaya sukube lingekabi nanto ingako liyixhome kuye kwaye lisazi ukuba liya kuba noko alenzi bulungisa ngokufuna ukumgcina.  
Neenkomo zomtshakazi okhululweyo ngokubhujelwa yindoda azibizwa, ziphelela apho kokwabo. 
Kuyo yonke ke le nkcaza ndandlala yona, ndibone izinto noko ezingaginyeki kamnandi xa athe wenda umhlolokazi, bobani umtshakazi nemazi endala.  
Imihlola esele ndiyibonile ke ngamanyala endlala nokunyoluka nokuthanda injezu.  
Ndibone imihlola mna apho athi akube ewushiyile umzi umhlolokazi lowo ze wendela ndodeni yimbi, asuke anganyali ukuthi kwakuvela amaqithiqithi egameni lomfi awafunele kuye, kanye ngeli xa sele endele ndodeni yimbi.  
Ukanti namaqithiqithi avela apho endele khona okwesibini nawo awafunele kwakuye.  
Ndibone imihlola mna efana nokuba kuthi ukuba kwenziwa isikhumbuzo sendoda yakhe yokuqala, lo mfazi abekhona kwaye abenebango ngezinto athi zimfanele njengomfazi waleyo ndoda, ukanti naxa kusenziwa eseyendoda yakhe yesibini nalapho abekho! Ndaza ndakuva zwindini! Kanti ngumfazi wasemanini na lo? 
AmaXhosa abe ekukhusele ke ukwenzeka kwehlazo elinje, ngokuthi amkhuthaze ukuba ahlale emzini wakhe umhlolokazi, nangokuthi umtshakazi amkhulule amlibale nelobolo yakhe ukuba kungaze kuphinde kubekho nto imdibanisa nelo khaya.  
Ukunyoluka namanyala kwayitshabhisa ke loo nto. Goba msenge iibhokhwe zikutye! 
Owenu kwisiXhosa, Nxuba.",Ukwenda komhlolokazi
"UMFUNDI waseWalter Sisulu University ubhubhile emva kokuhlatywa ngomnye eMonti ngoMvulo kulandela ingxabano ekuvakala ukuba iphenjelelwe kukuncithwa komnye umfundi ngokusebenzisa amayeza esiNtu. 
Esi sehlo senzekele kwindawo ehlala abafundi iSt. Patrick’s Court eSouthernwood. 
Isithethi samapolisa uKapteni Hazel Mqala uthi le ngxabano iqale xa omnye umfundi ebonakalise ukungayithandi eyoxelelwa ukuba usebenzisa amayeza esiNtu. 
“Malunga nemizuzu emihlanu emva kwentsimbi yesibhozo ngokuhlwa (20h05) umfundi oneminyaka engama-24 ebecoca indlu alala kuyo ngethuba kudlula omnye umfundi oye wathi [kulo ucocayo] usebenzisa amayeza esiNtu, nongakhange ayithande lo ntetho. 
“Aba bafundi babini baye baxambulisana ze balwa. Abanye abafundi bakwazile ukubanqanda ze lo mfundi obhubhileyo waya kwindlu yakhe. Lo mfundi [obetyholwa ngokusebenzisa amayeza esiNtu] uye wamlandela ephethe imela. Umfi uthathe isikere ezama ukuzikhusela. Baye baqhuba nokuxambulisana kwaye uthe umfi xa esiza ngomva kumrhanelwa, wahlatywa amanxeba amabini,” utshilo uMqala. 
Emva kokumhlaba amanxeba amabini, umrhanelwa uthathe umfi wamsa esibhedlele encediswa ngomnye umfundi nalapho abhubhele khona, utshilo uMqala. 
Umfundi obhubhileyo ebekunyaka wesithathu esenza izifundo zoLawulo lweMiba yezeMpangelo (Human Resources Management) logama lo obanjiweyo ebekunyaka wesithathu kwizifundo zobunjineli (Mechanical). 
Isithethi saseWSU, uYonela Tukwayo, usikhalimele esi senzo sodushe. 
AbeWSU bathi baza kutyelela ikhaya lexhoba ukujonga ukuba banganikeza uncedo olunjani. Le yunivesithi ikwalungise nenkqubo yothuthuzelo lomphefumlo kubafundi abachaphazeleke kwesi sehlo. 
Umrhanelwa kulindeleke ukuba avele phambi kwenkundla yaseMonti ngoLwesithathu.",Umfundi waseWSU uhlatywe wabhubha emva kwengxabano ngokusetyenziswa kwamayeza esiNtu
"UMZANTSI AFRIKA uxhomile ngenani labasetyhini ababulawa ngamaqabane abo.  
Izithethe zesintu nezokuhlala kuthiwa zizo ezinefuthe kule ngxaki ekhokelela kwizixholo-xholo phakathi kwabo bathandanayo.  
Kukho umntu wasetyhini obhubhayo rhoqo ngeeyure ezisibhozo eMzantsi Afrika, kwaye kwabo babulawayo, isiqingatha ekhulwini sibulawa ngabo bathandana nabo. 
 “Iziphumo zentlalo, ngokwasengqondweni nasemzimbeni ziyaqhushekwa. Izithethe zesintu nezasekuhlaleni zizo ezidala olu hlobo lokuziphatha kubudlelwane babo bathandanayo, zingazikhusela okanye zizixhase kananjalo zizikhuthaze izixholoxholo,” itshilo ingxelo engophando eqokelelwe ziingcali zeyunivesithi yaseKapa neyaseStellenbosch.  
“Amadoda achazwe njengawona aphembelela iziganeko zodushe kubudlelwane babo bathandanayo, nto leyo iye ichaphazele naloo manina azithweleyo, litshilo olu xwebhu.  
“Phakathi komyinge ka-36 no-40 weepesenti wamanina akhulelweyo afumana impatho-gadalala kubudlelwane abakubo, ngelixa * -15 ukuya kwi-19 weepesenti bephathwa gadalala ngamaqabane abo. Lo nto ithetha ukuba amanina akhulelweyo, “ajamelene neziphumo ezininzi zempilo yobume bengqondo nobumzimba, kuquka ukuphulukana nabantwana abangekazalwa, uxinzelelo kwakunye nesimo esibi esilandela uxinzelelo olo.  
Le mpatho-gadalala yonyusa umngcipheko emntwaneni, nonokuzalwa phambi kwexesha okanye enobunzima obusezantsi. Izixholoxholo ngexesha lokukhulelwa ziphakamise izinga kumanani okubhubha eMzantsi Afrika ukuya kutsho kwawona aphezulu ehlabathini, ephindaphinda lawo aseMelika, lufumanise oko oluphando.  
Kude kube namhla, impatho-gadalala ayiselweso licandelo lezonyango kunye nophuhliso lwentlalo.  
“Eli xwebhu lidiza ubungqina bomthwalo wezifo ezidalwa yile ngxaki kuzwelonke, kwaye likwakhangele nezisombululo,” utshilo uGqr Kate Joyner weYunivesithi yaseStellenbosch.  
“Akwenziwa ngokwaneleyo ngakwicala lezixholoxholo zabo bathandanayo,” utshilo uJoyner, noyingcali kuxhatshazo ngokwesini kwicandelo lezonyango nenzululwazi yezonyango kwela ziko-mfundo.  
Ingozi ejamelene namanina iphinde yadizwa luphando olwenziwe yiStatistics SA, kule ngxelo engeVictims of Crime ekhutshwe kule veki, ibika ukuba omnye kumanina amane ajamelene nempatho-gadalala kumakhaya abo.  
Okhonyayo kwaStats SA uPali Lehohla uthe, uxhatshazo phakathi kwabo bakubudlelwane lonyukile kule minyaka mihlanu idlulileyo, umyinge weepesenti ezilishumi elinanye zezixholoxholo nokubulawa kwabasetyhini emakhayeni kufikelele kwiipesenti ezingama-31 ngo2015. 
 Uthe unobangela wezixholoxholo kuquka ukungalingani, isikhwele kunye nemiba engezimali. Uthe iziyobisi, umsindo kunye notywala nazo zidlala indima enkulu. 
 UJoyner noogxa bakhe uthi ezi zixholoxholo zigudle nemiba efana neHIV, izigulo zengqondo, ukunqongophala kwempilo enokwenza nenzala, ukungakhuli ngendlela efanelekileyo kwakunye nezigulo.  
Oku kukhokelela kumenzakalo, ukhubazeko nokufa, kwaye bakubhungca ekufeni, baye bangathandi ukuthetha ngokuphandle ngemeko yabo ngeloyika uluntu.  
Isisombululo kukuguqula indlela yokucinga kumadoda namakhwenkwe asakhulayo, ukuba badityaniswa namaphulo athile asekuhlaleni, oku kungaphungula ingxaki yoxhatshazo ngakumanina namantombazana.",Rhoqo kwiiyure ezisibhozo owasetyhini ubulawa liqabane lakhe eMzantsi Afrika!
"Lizakumangalelwa iSebe lezeMpilo eMpuma Koloni emva kokuba umsebenzi wesibhedlele iSt Barnabas eLibode ethathe umfanekiso wesigulane wawubonisa oogxa bakhe.  
USiphokazi Njekeni ubhubhe kwinyanga ephelileyo emva kokujijisana nesifo seMenenjayithisi ixesha elide elele kwesa sibhedlele. Unina wexhoba Ntombizonke Njekeni uthi uzakuthatha amanyathelo asemthethweni ngesisehlo.  
“Ndikhathazeke kakhulu yinto eyenziwe yile ntombazana, ithathe le mifanekiso ngeli xesha umntwana agulayo esibhedlele. Ayiyo mifanekiso enokuboniswa abantu le. Yonke le nto yenziwa ngaphandle kwemvume yam,” ucacise watsho uNjekeni. 
Uthi uzakuthetha nabanolwazi lomthetho ukuze bamcebise ngelona nyathelo ekufanele ukuba alithathe. Ukuthathwa komfanekiso womguli ngaphandle kwemvume akukho mthethweni. ”Ndizakulimangalela iSebe leMpilo ngenjongo zokubuyisa isidima somntwana wama,” utsho uNjekeni. 
“Phaya emngcwabeni ebehamba ebonisa ngale mifanekiso yalo mntwana ehlekisa kubantu abandaziyo abangakhange bayithande le nto,” uqhube watsho.  
Zizigidi zeeranti ezihlawula liSebe lezeMpilo eMpuma Koloni kwimidliwo, ngenxa yokwaphulwa komthetho ngabasebenzi. 
 Kwinyanga yoKwindla kunyaka ophelileyo eli sebe linyanzelwe ukuba lihlawule umdliwo wesidigi serandi (R1-Million) emva kokusebenza gwenxa kwabasebenzi besibhedlele saseFrere eMonti.  
Owona umdliwo ophezulu kunyaka ophelileyo ubukumashumi amathathu ezigidi zerandi ngenxa yendlela engekho mthethweni ekwathi kwaphathwa ngayo umguli kwisibhedlele saseMthatha.  
Isithethi seSebe lezeMpilo eMpuma Koloni uSizwe Kupelo uyavuma ukuba ngenene akukho semthethweni ukuthathwa kwemifanekiso yabagulayo kumaziko ezempilo ngaphandle kwemvume okanye isigunyaziso sesebe lezeMpilo. “Abasebenzi abavumelekanga ukuba bathathe umfanekiso womguli ingakumbi owomntwana phantsi kwayo nayiphi na imeko, akukho mthethweni oku,” utshilo uKupelo. 
UKupelo uthi nabamajelo eendaba bathatha imifanekiso yezigulane kuphela phantsi kwemiqathango ethile equka imvume esemthethweni. “Ukuba ukhona umsebenzi onokuba wenze into enje uyakunyanzeleka ukuba kwenziwe uphando ukuze kuthathwe amanyathelo,” ucacise watsho uKupelo.  
Kunyaka ophelileyo umphathiswa wesebe leMpilo eMpuma Koloni uPhumza Dyantyi uxelele indlu yowiso mithetho ukuba ininzi imali echithwa lela sebe ukuhlawula amatyala akumila kunje.",Lizakumangalelwa isebe lezeMpilo eMpuma Koloni
"Uchithe ubomi bakho usebenza nzima kwaye uqinisekisa ukuba uzicwangcisele kakuhle ukuba ngolunye usuku ungathatha umhlalaphantsi ngokukhawuleza. Kukho iindlela ezininzi zokuqwalasela xa uthatha umhlalaphantsi kodwa omnye uya kufuneka azibonele iimeko zakhe kunye neemfuno ngaphambi kokubonelela ngesisombululo sokugqibela. 
Njengombuzo wakho, ndiphendule ngesiseko sokuba le ngxowa yepenshini kwaye ayikho ifundent fund, njengoko imithetho yale mali ihlukile. Ngaphandle kokwazi ixabiso lengxowa yakho yomhlalaphantsi, kunzima ukunika impendulo eqondileyo, njengoko kumhlalaphantsi kukho izigqibo ezibalulekileyo ezifuneka ziqwalaselwe: 
*  Ngaba uya kuthatha isabelo semali esivumelekileyo? 
*  Leliphi uhlobo lokuhlawula olufanelekileyo  kwiimfuno zakho? Ngokomthetho weNgxowamali yePenshini, umntu ngamnye unokurhoxisa enye yesithathu yemali yokuthatha umhlalaphantsi ngexesha lokuthatha umhlalaphantsi ngemali, eliya kubhatalwa ngolu hlobo lulandelayo: Qaphela oku kulandelayo ngokubhekiselele kwinxenye yerhafu yomhlalaphantsi: 
*  Isabelo serhafu yeR500 000 sivumelekile kuphela emva komntu ngamnye; 
*  Ukuba urhoxise kuyo nayiphi na imali yokugcina imali yengxowa ngaphambi kokuba, okanye emva kokuthatha umhlalaphantsi kuya kuba nefuthe kwiR500 000 yenxalenye yerhafu; 
*  Ukuba uthathe ipakethi yokuxutha oku kuya kuba nefuthe kwisabelo serhafu; 
*  Nayiphi na iminikelo engatsalwayo  kwingxowamali yomhlalaphantsi / ipensheni yomhlalaphantsi inokunyusa isabelo sakho sokungabikho kwentlawulo ngexesha lomhlalaphantsi; 
*  Ukuba wenza ukutshintshwa okupheleleyo kwindleko yakho yokuthatha umhlalaphantsi kwi-annuity ayikho impembelelo yerhafu. Izibini ezithathu eziseleyo (okanye ixabiso elipheleleyo ukuba ungayithathi imali evumelekileyo yemali) iya kufuneka isetyenziswe ukuthenga i-income generating annuity. Kukho iintlobo ezimbini zonyaka: 
Inkcazo ekhoyo 
*   Ngomvuzo ochanekileyo, uya kunika imali yengxowamali yakho kwinkampani yokuphila yotyalomali, leyo iqinisekise ukuhlawula imali engenayo yenyanga ehlawulwa yile ntlawulo. Inkampani yotyalomali iya kuthathelwa ingqalelo izinto ezimbalwa, ezifana nobudala, kwaye iya kugqiba umvuzo wokuhlawula ubomi bakho bonke. 
*   Ubomi bokuhlawula buhlawulela okanye buza kubakho ubomi obudibeneyo, kuxhomekeke ekukhetheni okwenziwe ekuqaleni. 
*  I-downside, nangona kunjalo, ukuba inkokhelo yokuhlawulwa kwemali xa usweleka okanye ukufa kokubambisana kunye nenkampani yobomi bokotyalo-mali igcina inkunzi. 
*  Emva kokubanjiswa kwenkcazo yobomi oku akunakutshintshwa kwithuba elizayo. 
Iminyaka yokuphila 
*   I-annuity ephilayo iyindawo yesicwangcisomali esisetyenziselwa ukuthembela kweyunithi apho imali ‘yomhlalaphantsi’ yomntu isetyenzisiwe kwiipotifoliyo zeeyunithi ezihlukeneyo kunye nentlawulo yerhafu ithatyathwa kwipotfoliyo. 
*   NgokoMthetho weNgxowamali yePenshini, inqanaba lemali engenayo livumelekile libekwe phakathi kwe-2.5% kunye ne-17.5% yerhafu yenkunzi ngonyaka. Ingeniso ingabhatalwa rhoqo ngonyaka, ngekota okanye ngenyanga, kuxhomekeke kwiimfuno zakho. 
*   Uza kuvunyelwa kuphela ukutshintsha amanqanaba akho okuchitha kanye ngonyaka  wesiganeko sokutsalwa kwemali. 
*  Umngcipheko oqondakalayo kukuba ukuba umntu ufumana ingeniso, uthi, i15% ngonyaka kwaye utyalomali lukhula ngo10% kuphela ngonyaka kwaye inkunzi iyakukhukhuliseka. Ukukhukuliswa kwengxowamali kuya kubangela ukunciphisa umvuzo, okanye ukugqitywa kokugqibela kotyalomali. 
*  Ukuba umntu uthatha ingeniso ye10% kwaye utyalomali lukhula ngo15%, ngoko utyalomali luyaqhubeka lukhula ngo5% ngonyaka ngaphezu kwerenti efunyenweyo. Yikhumbule ukuba ingeniso iya kukhula ngokufanelekileyo, njengoko iyipesenti yebalance. 
*  Ingeniso efunyenweyo ingahlawulwa irhafu ngokwetafile zerhafu. 
*  Xa usweleka, inkunzimali esele ihlawulwa kubaxhamli abakhethiweyo. 
Ezinye izinto ezibaluleke kakhulu: 
*   Ingaba unabo oxhomekeke kubo? 
*  Ingaba uxhomekeke nokuba kubani? 
*  Ufuna ukulungelelanisa kangakanani na? 
*  Ubuninzi (ixesha elide ulindelwe ukuhlala ngalo). 
Ngoko, yeyiphi into efanelekileyo yokukhetha? Ewe, oku kuya kunikwa kuphela emva kokuhlalutya kweemfuno zeemali ezifanelekileyo. Ezi zezinye zezinto ezifuneka ziqwalaselwe xa kutyalwa imali yokugcina imali. Kunconywa ukuba ungene kumnxeba nomcebisi wezezimali oza kubandakanya uhlalutyo olufanelekileyo lwezocwangciso kunye nokunikezela isisombululo esifanelekileyo ukuhlangabezana neemfuno zakho. 
Nxulumana nabakwa-Inkunzi Wealth Group ku 087 160 0018 okanye nge-imeyili ku invest@iwgsa.co.za",Ndiyityala njani imali yam yomhlalaphantsi xa ndithatha umhlalaphantsi?
"Zohlukile izinto ngoku, umasipala weNelson Mandela Bay ugxile kuqhakamshelo, ukumilisela nokuxhasa abahlwempuzekileyo.  
La ngamazwi kaSodolophu walo Masipala uMongameli Bobani, ngethuba esenza intetho yakhe kwindibano yesidlo sakusasa namajelo eendaba aseBhayi ngoLwesithathu weshumi elinesithathu kweyoMdumba. 
Kule ndibano ibibanjwa okokuqala phantsi kolawulo lwakhe engusodolophu, uBobani uncome urhulumente olawulayo ngorhulumento olungenachaphaza. 
 Injongo yale ndibano ibibanjelwe kwelinye lamagumbi kwibala lezemidlalo iNelson Mandela, ibikukuqinisa ubudlelwane phakathi kwamajelo eendaba nomasipala nokuchaza indima ehanjwe ngulo rhulumente ulawulayo kwesi sixeko kwezi nyanga zintlanu zigqithileyo, nokuba ujongisephi ngokuhanjiswa kweenkonzo ezingundoqo eziya eluntwini.  
“Bubalulekile ubudlelwane nentsebenziswano namajelo eendaba yaye ininzi into esingayenza sidibene ngaphandle kokukruthakruthana ngemiba yezopolitiko olugqibela selucima umqela ophucukileyo  owenziwe ngurhulumente wenkazathi kwesi sixeko,” uphawule watsho uBobani.  
Kwintetho yakhe uchaphazele ucoceko lwesixeko, ukudala amathuba emisebenzi, ukuqinisa amakhonkco ozakuzelwano nabatyalizimali behlabathi nokulwa amaqela oonqevu, njengezinto ezingundoqo kurhulumente osezintanjeni eNelson Mandela Bay.  
Egxininisa kumba wococeko, uBobani uyibethelele eyokuba ukuqala ngoku umasipala uzokuqinisekisa ukuba ziyaphucuka iinkqubo zokucoca kwiindawo zonke kwesixeko.  
 “Asinakuyinyamezela  eyokuhlaliswa kwabantu ebugxwayibeni, kaloku xa behlala endaweni ecocekileyo ngokuqinisekileyo basempilweni abantu abahlala kulo ndawo,” utshilo uBobani.  
Ubongoze amajelo eendaba ukuba asebenzisane nalo masipala, esoleka ngelithi uyayazi ukuba oko ayingomsebenzi oza kubalula kodwa funeka kuzanyiwe egameni loluntu lwesi sixeko.  
“Singulo rhulumente kwisithuba nje seenyanga ezintlanu sisezintanjeni, siqaphele ukuba iindlela zamandulo zokuqubisana nezinto zifadalele, yiyo lo nto sigwadla amaqhinga amatsha okulungisa imicimbi njengoko singenelele ngokukhawuleza kwintsindabadala yoosomashishini abancinci iSMME’s.  Kanti asigungqi yaye asinadyudyu lo rhulumente uzokumanya wonke umntu, ontsundu nomhlophe,” utsho uBobani.  
Egudla kwicala lezopolitiko, uBobani uthe ayiyondaba yakwamkhozi eyokuba lo rhulumente wendibanisela usazoyixhuzula imikhala yolawulo kule metro nasemva konyulo lorhulumente basemakhaya oluzayo ngonyaka ka2021.  
Ejingisa inqatha ngezinto ezisa zokuxhanyulwa kwesi sixeko, uBobani ushwankathele ngelithi lo masipala useza kubasematheni ngokuphucula iinkonzo esebenzela uluntu, engayivalelanga ngaphandle eyemanyano kwabaselulawulweni.",Bobani: Urhulumente olawulayo eNMB akazoyiphepha imingeni!
"Kule mihla yokuqhaqheka kwezimilo isikhalo sinye kubazali, kumaxhego, kumaxhegokazi, kumaziko empilo, kumaziko entlalo-ntle, kwizindlu zomthetho nakwimibutho yentlalo jikelele, seso sokungakhathali komlisela. 
 Eyona nto idl`umzi ngamadoda angafuni kuthabatha xanduva ngenzala yawo. Oyena ndaba-mlonyeni ngootata abafedayo ekudlaleni indima yokuba ngabazali abangumzekelo omhle kubantwana babo. Kazi yhini na le!  
Anazi kusini na nto zakuthi ukuba ukungabikho kukatata ebomini nasempilweni yentsapho yakhe kunefuthe elingelihle kwindlela abantwana abo bakhula ngayo?  
Nindive kakuhle, andithi iintsana ezikhuliswe ngoomama bodwa azigqibelelenga, koko ndithi igalelo likatata kwindlela abakhula nabaphila ngayo abo bantwana liyadingeka kwaye liba nefuthe elibalulekileyo nelixolisayo kubantwana, kubazalikazi nakwisizwe siphela. 
Masiyiqonde kakuhle nto zoobawo ukuba le meko intsha igqubayo yokunyamalala kootata kubomi babantwana babo ayibukeki kwaye ilinyala kumzi ontsundu.  
Bambi kwaba tata babambelela kubuxoki bobuqotha-qikili bokuba xa bengasekho kunye noonina babantwana, mhlawumbi ngenxa yoqhawulo-mtshato okanye ngesizathu sokuba abantwana abo bezelwe ngenxa yokuphazama okwakuhamba nentlondi yobutsha, kube kudlaliswene qatha kungekatshatwa, oko kusisizathu esibambekayo sokuba abo bantwana bangananzwa ngooyise okanye ooyise bangadlali nengakanani indima ekubakhuliseni. 
 Obu ke zidwesha zakuthi, madoda akowethu, makwedini endlu entsundu, bubuxoki nobuvuvu bobumenemene obungenanto yakwenza nesidima sakowethu, isidima sobudoda kwaNtu! 
Kaloku thina sikhula kusithiwa mhla kwafika ityala lokophulwa kwebele lentombi kanantsi, lisophulwa ngumfana wasemathileni, ngoko nangoko ikhaya lomfana belihlawula inkomo yesihewula ukunika intlonipho kwikhaya lentombi leyo.  
Okulandelayo kukubizwa komfana lo uza kuba nguyise womntwana, ayalelwe ukuba intombi leyo iza kuzala umtwana wegazi lalo mzi, kumele ihlonitshwe ngokuthi izekwe kwaye umntwana lowo afumane inkxaso nesihoyo kuyise lowo nekhaya lakhe. Uyise womfana kuquka nooyisekazi bakhe, bebelikhupha litsole ilizwi lokuba nanjengoko umfana eza kuba ngumzali, kumele aqalise ukusebenza ukuze inzala yakhe ingalali ngendlala ebomvu, akwazi nokubuyisa nezo nkomo zesihewula zihlawulwe kulontombi.  
Oku bekufundisa abafana bakowethu ukuba xa bedlala neentombi, bahlabe bekhangele, kwaye bazi mhlophe ukuba ukuzala kuhamba noxanduva, hayi le mfitshi-mfitshi yokuswela inkathalo kwamadoda ezele siyibona kule mihla. 
Ilizwi elingafihlisiyo nelingahloniphiyo beliphuma kuyise womfana owenze nzima intombi kanantsi lisithi, “thath`uTEBA umithisile kwedini!” UTEBA lo sisishunqulelo segama lequmrhu yengqesho yezwekazi le-Afrika (The Employment Bureau of Africa ngolwasemzini) yaloo maxesha, qumrhu elo lalithumela oonozakuzaku baze kurhwebesha baze balobe oonyana bomzi ontsundu ukuze baye kusebenza kwimigodi yegolide neyedayimani kwiindawo ezifana neRhawuti; eWelkom naseKhimbali. Rhoqo kwisithuba sikanyanga-ntathu kwiindawo ezihlala umzi ontsundu, bebefika ooduladula noololiwe behamba nala magosa kaTEBA beze kulanda abo babe nethamsanqa lokufumana ingqesho.  
Lo TEBA ke kwidolophu nganye ekufuphi neendawo zethu bantu bantsundu, wayeba nee-ofisi ekubhaliselwa kuzo abantu kwaye bekwahlolwa kwakwezo ofisi ukuba impilo yabo intle ngokwaneleyo na ukuze babe nokusebenza emigodini. 
Abafana bakwaXhosa bebephuma nkalo zonke zalapha kowethu, besiya kusebenzela abazali, besiya kusebenzela amakhaya, besiya kusebenzela iintsana zabo ukuze umzi ungasweli sidima nasihomo, ukuze kuqumeke nehlazo elehla mhla isizwe satshabalalisa imfuyo nolimo ngelikaNongqawuse kaMhlakaza! Bebesiya kusebenzela elo qhosha lingenantunja labonwa nguNtsikana kaGabha, ukuze kulalwe kudliwe.  
Ayesenjenjalo ke amadoda nabafana bale ndlu kaNkosiyamntu, hayi aba natyhofithi bamagruxu abangooxhaph`imiphanda abaxuxuzelelwa zizisu ezithe mpu ngudlomdlayo, babe phofu bengenalo nofifi lokuba zona iintsana zabo kwanabazali babo balala betye ntoni na! 
Abafana bakwantu ababenesidima nothando lweentsapho wawubabona bephuma kwelo laseMount Fletcher kwelamaHlubi nabeSotho; aphume namaBhaca nabaNtlangwini ngaseMzimkhulu naseMount Frere; aphume amaXesibe kwelaseMount Ayliff; aphume amaMpondo eBizana; eFlagstaff, eLusikisiki, eSajonisi naseLibode; aphume amaMpondomise akuQumbu nakuTsolo; alandele amaBomvana aseXhorha naseMqanduli; benjenjalo abaThembu eNgcobo, eCala; kuCofimvaba naseMthatha; angenelele amaGcaleka akhomkhulu eDutywa, kuGatyana nakuCentane; angashiyeki namaMfengu kwelo laseGcuwa; eNgqamakhwe, eHeshele, eNgqushwa naseTsomo; nango ephuma ngobuninzi namaXhosa omneno Nciba kwelikaRharhabe, kwaNgqika; kwaNdlambe; kwelamaGqunukhwebe; kwelikaMaqoma; kwelikaTyhali; kwelikaDondashe ugqithe iNxuba uye kuma ngeBhayi neQhagqiwa! Ayephuma onke amaXhos`akowethu ukuze aye kusebenzela isidima somzi, nangaphezulu, ukuze akwazi ukondla iintsana zawo. 
Abo ke yayingootata bokulunga, ootata abangumzekelo, ingamadoda okwenene, ingamadoda ndo-ndo-ndo!  
Asekho loo madoda nanamhlanje, nto nje agqunywa lelo gquba lingangakhathaliyo neleyelisela isizwe emhadini! Uphele uweva amaxhego encwinela ezantsi esithi, “Kwekhu, amadoda awekho, kodwa amadoda akhona!”",‘Thabath’ uTEBA umithisile!’
"IBIZELE ngamanxila omculo iOrient Theatre eMonti, apho iimvumi zomculo wegospeli – uButho kunye noYolanda Vuthela – bebephehlelela icwecwe labo elithi ‘Okumanywe nguThixo.’ 
“Abantu mabangoyiswa ngumtyholi, sonke singabakaThixo kwaye injongo kaThixo yeyokuba abantu mabathandane, baxhasane bayeke ukunqunqana izithende. Kufuneka singabantu sibeke uThixo phakathi kwethu kuba okumanywe nguye akunakohlulwa ngumoya ongendawo.” UNkosibonile Mphakathi weqela lomxhentso laseNgqeleni elalilawulwa ngongasekhoyo uSaba Mbixane i4X4 uhlomle wathi, “ Intle kakhulu into yokuba sizimvumi singaqwalaselisi kwinto eyenza umculo wethu wohlukane koko sigxile kwinto enokusimanya, oko kungaluphelisa uchuku kuba apha simenywe yimvumi yegospeli.” 
“Mayiphele into yokuba iimvumi zalapha ziyokuzixhaphazisa kwezinye iidolophu. Iphupha lam, kukubona ngenye imini zonke ezi mvumi sizibona kumabonakude zakweli phondo kwiqonga elinye, lalapha eMpuma Koloni,” utshilo uButho Vuthela.",UButho noYolanda Vuthela baphehlelela ‘Okumanywe nguThixo’
"Imidlalo yinto ebalulekileyo entlalweni yoluntu, ingakumbi ebantwini abatsha abasakhangela isitya ebumnyameni.  
Ulutsha lweelali zaseBholothwa lusebenzisa ibhola ekhatywayo njengesixhobo esithembekileyo sokuqokelela abantu abatsha ndawonye, iphinde iguqule nemo yentlalo.  
Kunjalo kanye kwilali yaseSilityiwa. Yilali ebikade inolutsha olungene phakathi kwiziyobisi eziphazamisa ingqondo – kodwa ukusukela oko kwathi kwasungulwa iNever Stars FC, nguNdoda Lateta – akusafani.  
Le ndedeba yakwaLateta yakhulela kuSilityiwa, yadlala ibhola kwakule lali inye – kodwa ngo2015, yagqiba kwelokuba iqokelele ulutsha ngebhola endaweni. 
Iziphumo zomsebenzi awenzayo uLateta kwiqela lakhe lebhola zibonakale kwiveki ephelileyo ngethuba iNever Stars yakhe iphumelela itumente enkulu ebizwa ngokuba yiMakhonya Challenge eququzelelwa yimbongi yesizwe uZolani Mkhiva.  
Le tumente yasekwa nguMkhiva ibinemidlalo yebhola ekhatywayo neyomnyazi.  
INever Stars ithathe indebe ekhatshwe ngamawaka asibhozo eerandi (R8000) emva kokubetha iLeven Attackers FC yaseNgcobo ngo’2-0 kumdlalo wokugqibela obuphucuke kakhulu kwibala laseNgwenze S.S.S.  
Abadlali bamaqela omabini badlale umdlalo omhle, bezimisele futhi bebonisa ukuba bafikilele emaphethelweni wetumente eqingqithe iiveki ezintathu kufanelekile. 
 Amagowuli eStars afakwe nguNkosithandile noYondela Matiti kwisigaba sesibini. 
IBholothwa yilali etsala nzima njengazo zonke iilali ngoba ayinawo amabala asemgangathweni ophezulu – kodwa ayotalente ifele ebadlalini kwaye indlela abadlala ngayo inokubangela umntu ongumhambi acinge ukuba badlalela amaqela aphezulu. 
 “Eyona nto isincedileyo kukuba abadlali bethu bebewulungele umdlalo. Ukuhlala nokudlala ndawonye nako kube nalo igalelo kwimpumelelo esiyizuzileyo. Ndabaqokelela aba bafana bengayidlali ibhola. UBawo uNdongeni wandicebisa ngelithi ukuze iqela lam liqine kufuneka ndilibize ngegama lam. Kwakunzima kuSilityiwa, kodwa bandilandela ndakuvusa eli qela,” utshilo uLateta.",Ibhola ekhatywayo iguqula intlalo eSilityiwa!
"Inokuba ucinga ukuba abakhi beemoto bakha iintlobo ngeentlobo zeemoto ukuze bafikelele ebantwini abaninzi, ukuze babone inzala kwiindleko abazifumanayo ekwakheni imizimveliso nasekuqesheni abasebenzi. 
Kanti eyona mali ininzi kushishino lwezithuthi ayikho sekuthengisweni kwezona moto zininzi. Apho imali ikhoyo emva kokuba bekuthengisele iqokobhe elinamavili amane neefestile, kuxa bekuthengisela izibiliboco eziyinxalenye nezenza imoto ibeyileyo ubuyifuna kwase kuqaleni. 
Sithetha ngantoni na? Awukhe uve xa bekuthengisela evenkileni, bakhonye amagama afana noo-”high specification” okanye “umgangatho wee-premium”? Sube ke bezilungiselela ukukuyuca imali yombilo wakho. Ngubani ongenothanda ukufumana imoto ekumngangatho othe xhaxhe, mfondini? Kaloku nawe uyafuna ukunkunza ngemoto yakho ebahlalini. 
Elogunya lokuzidla alizi simahla ke. Abathengisi beemoto ezintsha kraca bafumana inzala ngokukuthengisela izinto ezininzi nganye nganye. Wena uzixelele ukuba wakha imoto eyeyakho engafaniyo nezinye endleleni. Abakhi bona bahlohla imali ezipokothweni ngeloxesha. Ingakumbi kwiimoto zase-Jamani, ezo kanye sithi xa sikwazi ukuzithenga, sizingombe isifuba ngazo. 
Umzekelo, masikhe sithi ukhangela i-Audi A4 1.4 TFSI eqala kwixabiso eliphaya koo-R458 000. Umntu ongaqondanga angaphela ekhupha imali engaphaya koo-R650 000. Lento yenzeka kuba kwelaxabiso le-R448k ufumana iqokobhe elingenanto inomtsalane. Xa uqala usongeza izinto zokwenza kwale moto ibemtofo, ixabiso liye lisonyuka. Iqokobhe beline-aircon yesiqhelo, kodwa wena mhlawumbi ufuna i-climate control. Iyabiza loo-climate control yongeza noba ngamawaka asixhenxe kwixabiso lale moto. 
Bade bakunike iphepha (ngamanye amaxa ibangamaphepha amathathu okanye amahlanu), phepha elo elikunika uluhlu lwezinto ezininzi owunokuzifakela uzongeze kwiqokobhe lakho lebhongo. 
Sakhe sabona i-BMW 320i enexabiso ephepheni elithi iqala ku-R448 000, kodwa le siyijongileyo apha eqongeni evenkileni ixabisa R754 000. Sakhuza sathi nqa ukuba lo mahluko we-R308 000 usuka phi na. Sathi sakujongisisa elaa phepha linika uluhlu lwezinto ezifakelweyo, sabona ukuba into nganye efakelweyo ixabisa malini. 
Sithetha ke ngezinto ezifana nezibane ze-LED, SatNav, uhlobo oluthile lofele ezitulweni, amavili aluhlobo oluthile nobukhulu obuthile, isinxibo esongezelweyo ngaphandle kwiqokobhe lemoto, iduma eli-panoramic, izitulo zangaphambili ezilungiswa ngombane noba zilungisiswa kangakanani, i-gearbox ye-automatic ye-7-speed okanye 8-speed, etshintshwa ngamaqhosha afakelwe kwiimpondo zokuqhuba. 
Asikagqibi nalapho. Kubekho izinto ezincedisa umqhubi, ngathi kwalomthengi akakwazi ukuqhuba kwakuqala. Zizinto ezifana nezalathiso zokuba uhamba ngomgca na endleleni, ukuba ikhona na imoto ecaleni kwakho, i-adaptive cruise control ekwazi ukulandela imoto ephambi kwakho kodwa wena mqhubi awunyatheli mncephe nezibambi, i-suspension okwazi ukutshintsha ubuntofontofo bayo xa ufuna ingakekeli xa isemagopheni okanye xa ungafuni ukuva zigingqi endleleni i-suspension ithambe okwenene. 
Iye isiba mbi kengoku xa bekuxelela ukuba ixabiso lemoto yakho alincedwa nto xa ufuna ukuyithengisa emva kweminyaka emibini okanye ntathu. Ixabiso lale moto ifakelwe izinto lizofana naleyo iseliqokobhe. Maxa wambi iqokobhe lixabise bhetele, kuba kuncinci okunomoshakala xa imoto isiya ibandala kunaleyo ifakelwe ubuxhaka-xhaka obusebenza ngemibane. 
Kulapho ke thina sivele sizithandele iimoto zabakhi abavele bakuthengisele imoto eseyifakelwe zonke izibiliboco zisasuka, bakunike ixabiso elinye qha, bangasididekisi ngezi zinto kusafuneke sizongeze. Abakhi base-Japani abafana noo-Lexus noo-Infinity noo-Mazda sibathandela ezi zinto zokwenza ukuthenga imoto kubelula. 
Ukuthenga imoto akufanelanga kube yinto exakekisayo. 
Silandele ku-Twitter ku-@Ilisolezwe, futhi ulandele nentatheli ku-@doughZAR.",Elona xabiso lemoto likwizinto ezongezelelweyo
"Emva kwamatyeli aliqela iCricket South Africa imisa ukusungulwa kweMzantsi Super League, ide yayivula ngokusesikweni kwiveki ephelileyo.  
Mathandathu amaqela weqakamba aseMzantsi Afrika enze imbali ngokuthi adlale imidlalo yokuqala esemgangathweni ophezulu kwiveki ephelileyo.  
Emdlalweni wokuqala weMSL iqela laseKapa ekuthiwa yiCape Town Blitz livuthulule iTshwane Spartans ngemitsi engamashumi amane anesithoba.  
Omabini la maqela ebeqhayisa ngeziqwayi zabadlali abakwiqela lesizwe.  
IBlitz ibixhathise ngamadoda afana noQuinton de Kock, uDawid Malan oziqaqambisileyo emdlalweni, uDale Steyn noAndile Phehlukwayo. Kanti yona iSpartans ibikhokelwa ngamadoda afana noAB de Villiers, uLungi Ngidi noLutho Sipamla. 
Iqela laseMpuma Koloni elizinze eBhayi, iNelson Mandela Giants, liqhube kakuhle emdlalweni wokuqala ngokubetha iJozi Stars ngoothinti abahlanu.  
Indoda encede iGiants nguBen Duckett oqhokre imitsi engaphezu kwamashumi asixhenxe kwiibhola ezingamashumi amane anesihlanu kuphela. Komnye umdlalo, iPaarl Rocks ibethwe yiTshwane Spartans ngomtsi omnye jwi. 
 ICape Town Blitz ibethe iDurban Heat ngoothinti abathathu. NgoLwesihlanu wale veki, iGiants yamkela iDurban Heat ebethwe ngothinti omnye ekuqaleni kweMzantsi Super League. 
Ingqonyela yeCricket SA, uThabang Moroe, uvakalise uchulumanco ngomhla wokuzungulwa kweMSL, watsho esithi unethemba lokubona izangxa zehlabathi zikhuphisana kwivelatanci loMzantsi Afrika kwiqakamba.  
“Izicwangciso zethu zihamba kakuhle kwiMSL T20 esizimisele ibe yimidlalo enomtsalane kakhulu ehlotyeni. Abantu baseMzantsi bafanelwe kukubukela umdlalo weqakamba osemgangathweni ophezulu,” utshilo Moroe.  
Yonke imidlalo yeMSL isasazwa ngqo nguSABC TV nezikhululo zikanomathotholo. 
pedro.mapelo@inl.co.za",Iqhuba kakuhle iGiants kwiMzansi T20 League
"wonwabile umlinganisi ozakhele udumo ngokudlala kwimidlalo yeqonga nakwiifilim eziphambili . Izokubonakala kwiGold Diggers ezoqala  ngo-Agasti ku-e.tv.    
UMbongeni Ngema weWoza Albert, Magic At 4am, Sarafina, Zulu neminye imidlalo neefilim, Uthe ,uya kuwo ngenxa yokubhalwa kwawo ukuveza indlela abaphila ngayo abantu. “nditsalwe kukuba sikhule sisiva ngabantu abasemgodini, kodwa singenalwazi  ngayo.”    
nemiceli-mngeni abantu abajamelene nayo.”Ngoku kuthethwa into yaseMarikana, nalapho bambalwa abaqonda kakuhle okwenzekayo. 
 “Ndivume kuba ndifuna ukubakufutshane nokwenzeka emigodini , kwimbali akukho namnye umsebenzi mgodini osisityebi kuba ebesebenza khona. Uthi uyakhetha akamkeli nokuba yintoni. “Andinguye umntu othatha nokuba yintoni evelayo”. Uthi udlalile kwedidiyelwe apha eMzantsi Afrika naphesheya  nto leyo ayifunayo, eminye yayo yiSaints and Sinners neSophiatown awayesebenza kakhulu kuyo no-Angus Gibson weSibaya , kuba akathandi ukuzibona esemdlalweni ongeyonyani ngempilo yabantu. Ukuphikile ukuba unyevulele lo mdlalo kushicilelwa kwiiveki ezidlulileyo. “Ndenza isivumelwano nabadidiyeli sexesha lokusebenza  ukuze ndiqhubeke nemisebenzi yam. Andizange ndashiya phantsi umsebenzi.”Oyintloko yezokwazisa  kwa-e.tv uMatla Ragoasha uqinisekisile ukuba bayavuya ukufumana le ngqanga. UNgema uzodlala indawo yendoda enesithembu uPatrick Gumede.  “UPatrick yindoda esebenza emigodini kwaTeba ,sele echithe ixesha elininzi esemathunjini omhlaba ,ufumana imiceli-mngeni xa sele ephumile kufanele aphile impilo eqhelekiyo ngaphandle.”Uthi emakhaya eNatal uPatrick unamakhosikazi amabini, aliphethe kakuhle ikhaya. Umceli-mngeni anawo ngowokuba ngutata oliphethe ngendlela ikhaya  engaphilanga kakuhle. Utihi gqi nesigqibo esimfakela amehlo nesishiya abanye bebambe ongezantsi,” utsho. Nakuba inkcazelo ngendawo azoyidlala inokufana neyakhe njengokuba naye enesithembu kodwa uthe ayiso sizathu esimenze wathatha le ndawo ayilinganisayo. Mayela nomtshato wakhe nomsasazi woKhozi uMroza Buthelezi ucele ukungahlomli wathi ucela kuthethwe  ngeGold Diggers kuphela. Ngokomthombo osondelene nalo mdlalo, bazingomba isifuba abakwa-e.tv ngokukwazi ukufumana abalinganisi abathathwa njengabaphambili  kweli. “Iyaziwa injongo yabakwa-e.tv kulo nyaka, kukumisa mantsantsa izikhululo zikamobonakude abakhuphisana nazo yilo nto  besemkhankasweni wokuba nemidlalo esezingeni eliphakamileyo nexhobe ngabalinganisi abaziintandane kubabukeli kweli. IGold Diggers izoqala ngenyanga ezayo xa kuphela isizini ye-Ashes To Ashes.”",Uvuyo kuNgema ngomdlalo iGold Diggers
"Oosomashishini beli abasakhasayo ingakumbi abo banesakhono sokucinga kwanemibono enokuthi itshintshe intlalo baza kuthi babe nenyhweba yokuxhamla kwisigidi semali ekhutshwe yinkampani yeWhisky uChivas Regal.  
Olu khuphiswano nolubizwa ngokuba yiThe Chivas Venture 2020 injongo yalo kukunika ithuba lokwabelana ngesi sigidi koosomashishini ekubeni bakhulise amashishini abo.  
Umlawuli weChivas Regal SA uBlue Masoka uthi sele ingunyaka wesithandathu lo besenza olu khuphiswano onjongo zalo ikukuphuhlisa nangakumbi oosomashishini abasakhasayo beli.  
Oosomashishini abakhangelwayo abanomdla wokuthabatha inxaxheba, ngumntu okwaziyo ukucinga, akwazi ukusombulula imiba yentlalo nokusingqongileyo, kwaye okwaziyo ukutsala abatyalizimali kwihlabathi jikelele.  
UMasoka uthi oko kwathi kwasungulwa ukhuphiswano olu ngo2014, bangapha kwesigidi abantu kuquka namazwe angamashumi amane abancedakeleyo. 
“Ayiyomfihlo into yokuba eli lizwe loMzantsi Afrika lijongene nemicelimngeni xa kuthethwa ngezendalo, ezentlalo nangokusingqongileyo efuna ukuqwalaselwa kwanokusonjululwa ngokukhawuleza. Kodwa asinakuyilibala nento yokuba sinabo abantu abatsha kwaye abanezakhono eziqaqambileyo abasenawo namaphupha kweli, neyingabo sibajongileyo ekubaphuhliseni,” utshilo uMasoka. 
UMasoka uthi abahlanu kwaba somashishini nabaza kube bekhethwe njengabo bagqwesileyo ngokuza neembono baza kuthi bafumane uqeqesho lwezakhono koosomashishini asele bekhulile ngeenjongo zokubaxhobisa bakwazi nokutsala abatyalizimali jikelele. 
Umnyhadala wehlabathi wokugqibela uza kubanjelwa eAmsterdam ngenyanga yeSilimela ku2020. 
Wena uzaziyo ukuba isakhono sokucinga kwanokwazi ukuza neembono ungatyelela kwi-website yabo (www.chivas.com) ufake isicelo sakho. Izicelo ziyaphelelwa ngomhla wokugqibela kule nyanga sikuyo 31 October).",UChivas unika oosomashishini isigidi semali yenkxaso
"KAPA: Umlilo ongaziwayo ukuba waqalwa yintoni eGugulethu usube ubomi bomntwana oneminyaka emithandathu ubudala, notshe wabhubha. Umama walo mntwana uSandra Ndabambi, oneminyaka engamashumi amathathu anesine ubudala uxelele I’solezwe ukuba ziiveki zimbini umntwana wakhe ebhubhile kodwa kunzima ukumngcwaba kuba abanamali.  
“Sicela uncedo kuba andiphangeli kwaye notata wakhe akaphangeli,” utshilo uNdabambi. Uqhube wathi umnqweno wabo kukuba bangcwabe ukuze bazokwazi ukugqitha kule ngxaki bakuyo. 
“Umnqweno wethu kukuba singcwabe naye azokukwazi ukuphumla kwaye nendlela asweleke ngayo bekufanele ukuba kudala engcwatyiwe qha amandla asinawo,” utshilo uNdabambi. UMatthews Lose noneminyaka engamashumi amane ananye, nongutata kaAyabulela uthe akakayikholelwa into yokuba intombi yakhe ayisekho. 
“Ngethuba kuqala umlilo besihleli ezantsi yena ekwigumbi eliphezulu nomnye umntwana othe yena wakwazi ukusinda, ngelishwa ke intombi yam khange ikwazi ukuphuma kwaye asiwazi unobangela womlilo,” utshilo uLose. Bebuzwa ngendlu abahlala kuyo nebonakala njengendlu yabantu abangenokuswela imali yokungcwaba, baphendule ngelithi nangona behlala kuyo indlu kodwa yeyabazali bakaMatthews abangasekhoyo. “Sicela abantu bangaphazanyiswa yindlu engeyoyethu, yilo nto sicela amalizo okuba singcwabe umntwana wethu obhubhe kabuhlungu ebulawa ngumlilo,” batshilo. Umama womntwana uxelele I’solezwe ukuba kunyanzeleke ukuba baboleke imali ezalayo ukubhatalela iDNA. 
“Indlela ekubi ngayo bekunzima nale yeDNA, yilo nto sibonile ukuba yona siyiboleke ibe isenziwa, kodwa nayo ithathe iiveki ezimbini ukuba siyifumane, kodwa kunzima kuba asikwazi kuya phambili kuba asinamali,”utshilo uNdabambi. Uqhube wathi baza kwamkela naluphi na uhlobo loncedo abanokuthi balufumane. 
“Nabani na onokuthi aphose esivivaneni wamkelekile kwaye siza kwamkela nantoni na kuba akhonto sinayo,” batshilo. UJermanie Carelse nosuka kwicandelo lomlilo kwisixeko saseKapa uthe ngethuba befika kwindawo yexhwayelo baxelelwe ukuba kukhona umntwana ngaphakathi kodwa okubuhlungu kukuba bamfumene eswelekile ngenxa yokutsha.",‘Sincedeni singcwabe umntwana wethu!’
"Ngobusuku bangoLwesine, 23 kuCanzibe 2019, sasihleli nomama uNomhle Nkonyeni kwiholo iNangoza Jebe eNew Brighton. Kwakusungulwa iNomhle Nkonyeni Legacy Foundation. Wayenxibe bomvu, emhle kodwa ekhangeleka ediniwe. Kwa-ukuphakama oku kwakunzima kodwa umbona ukuba akapheli mandla. Uncumo lona lukhona. Wabulisa ngelithi “neSolezwe lilapha!?” ehleka.  
Xa sesikhumbula la mhla singathi umama uNkonyeni, okanye uSis’ Hlehle kwabamaziyo eBhayi, wenzelwa isikhumbuzo esaphila. Wonke umntu owathethayo ngoba busuku wabalisa ibali elihle ngomama lo.  
Ukusukela kooNobesuthu Rayi (umvelisi woMnyhadala wobuGcisa kaZwelonke) ukuyokutsho kuZwai Bala (imvumi yeli), oosomashishini namagcisa.  
Usotheko wenza amazwi ombulelo kodwa thina sasisazi mhlophe ukuba iseninzi into afuna ukuyibona isenzeka kweli laseMzantsi Afrika, ingakumbi kwicala lezobugcisa.  
Uya kukhumbula ukuba umama lo wathatha isigqibo sokuba makabuyele elokishini eBhayi nalapho wayeceba ukusebenzisana nolutsha kunye nabo banomdla kwicandelo lemiboniso-bhanyabhanya nemidlalo yeqonga. Wayemane esiya koomaRhawuti nje xa kufuneka enze isiqendu sooScandal nezinye iinkqubo ebedume kuzo.  
Intliziyo yakhe ibisoloko ihleli eNew Brighton. Into eyayimtya kunene kukuba wayefukamisa abantwana, abahlohle izakhono neengcebiso kodwa kuba beseMpuma Koloni wayesazi ukuba zonke ezi nzame zakhe zakuphelela emoyeni.  
Emva kokuba aba bantu bebonise umdla baze bafunda kuye bathini? Kulapho ke wayefuna ukubona kusakhiwa amaziko ophuhliso lwezakhono kwanamaziko akhangelela amagcisa imisebenzi.  
Uwawolile amawonga, indlu yakhe igcwele wona. Kude kwathiywa nesitalato ngegama lakhe esaphila kodwa intliziyo yakhe ibihleli icinga ngekamva labantu abasebenza kwezobugcisa.  
Iphondo eli, iMpuma Koloni, kufuneka liphakame liqale ukudidiyela imiboniso bhanyabhanya kwaye liqeqeshe kwaye lisebenzise abantu balapha.  
USis’ Hlehle usibonisile ukuba italente ikhona kweli phondo, olwethu uxanduva ngoku kukuqinisekisa ukuba sidala amathuba nemiboniso eyeyethu kweli phondo.",Ubhubhe exolile uSis’ Hlehle?
"Amakhosi avuthulule iBloemfontein Celtic ngo’4-1 kumdlalo weMacufe Cup emalanga namhlanje eVodacom Park Stadium.    Omabini la maqela alandelwa kakhulu kwibhola yelizwe loMzantsi Afrika asebenzise lo mdlalo njengelona thuba lokulola abadlali abangafumani amathuba okudlala ngenxa yezizathu ezahlukeneyo. Ifolosi yeKaizer Chiefs, u-Edmore Chirambadare, ifake elona gowuli likhawulezileyo kwimbali yeMacufe ngomzuzu wokuqala umdlalo uqalile.    Walandela ngelakhe uSiphiwe Tshabalala ngomzuzu weshumi. Umdlalo uqale kakuhle kakhulu – kodwa yiChiefs elawule umdlalo; yiyo lo nto ekhokelele kumagowuli wayo amabini okuqala.    Kuthe xa imizuzu ilishumi elinesihlanu umdlalo uqalile, iBloem Celtic, ibonakele ihlanganisa iibhola zayo kamnandi ukusuka emva isiya phambili ngesantya ebesiyibhida iChiefs – kodwa ayikwazanga ukugqobhoza phaya emva kwiChiefs. Unozinti waMakhosi, uBrilliant Khuzwayo, ugcinwe exakekile ngabadlali abafana noMusa Nyatama, uZuma noVuyisile Wana; bebenkqonkqoza njalo.    UBernard Parker uvalele emnatheni ipenela xa kanye kuphela isigaba sokuqala somdlalo. Kuyiwe kwixesha lokuphumla iChiefs iphala phambili ngamagowuli amathathu kwinto engekhoyo yeCeltic.   Zisuka nje kwisigaba sesibini, u-Edward Manqele, uphantse wenza umonakalo emva kokukhaba imbumbulu yebhola ephume ecaleni kancinci epalini. Ibuye ngamandla iBloem Celtic emva koko. Ihlasele macala onke, izama ukuvula izikrobo kudonga lweChiefs emva. Ide yavuzwa ngomzuzu wamashumi amahlanu emva kwebhola ebhutyuzwe ngabadlali beChiefs kumhlaba kanozinti.  UKeagan Buchanan, owaye dlalela eli qela laseFree State, ifake igowuli lakhe lokuqala kwiChiefs ngomzuzu wamashumi amahlanu anesibhozo.  Uphendule uNyatama ngebhola ayikhabe ekude – kodwa ngelishwa lakhe iphume ecaleni kweepali.  Umdlalo uye wanyukela kwelinye izinganga ngokuhamba kwexesha nangonziwa kweenguqu ngabaqeqeshi. Isiqingatha sesibini silawulwe yiCeltic – kodwa nayo iChiefs khange izibeke phantsi kuba ibihamba phambili ngamagowuli.  Bonke abantu abaye eVodacom Park Stadium bagoduke bexolile kwicala lomdlalo odlalwe ngabadlali ebaleni namagowuli amahlanu afakiweyo kulo mdlalo. Omabini la maqela abuyela kwimidlalo ye-Absa Premier Soccer League kwiveki eqala ngomso efudumele emva kwalo mdlalo.    
Amakhosi avuthulule iBloemfontein Celtic ngo’4-1 kumdlalo weMacufe Cup emalanga namhlanje eVodacom Park Stadium.  
  
Omabini la maqela alandelwa kakhulu kwibhola yelizwe loMzantsi Afrika asebenzise lo mdlalo njengelona thuba lokulola abadlali abangafumani amathuba okudlala ngenxa yezizathu ezahlukeneyo. Ifolosi yeKaizer Chiefs, u-Edmore Chirambadare, ifake elona gowuli likhawulezileyo kwimbali yeMacufe ngomzuzu wokuqala umdlalo uqalile.  
  
Walandela ngelakhe uSiphiwe Tshabalala ngomzuzu weshumi. Umdlalo uqale kakuhle kakhulu – kodwa yiChiefs elawule umdlalo; yiyo lo nto ekhokelele kumagowuli wayo amabini okuqala.  
  
Kuthe xa imizuzu ilishumi elinesihlanu umdlalo uqalile, iBloem Celtic, ibonakele ihlanganisa iibhola zayo kamnandi ukusuka emva isiya phambili ngesantya ebesiyibhida iChiefs – kodwa ayikwazanga ukugqobhoza phaya emva kwiChiefs. Unozinti waMakhosi, uBrilliant Khuzwayo, ugcinwe exakekile ngabadlali abafana noMusa Nyatama, uZuma noVuyisile Wana; bebenkqonkqoza njalo.  
  
UBernard Parker uvalele emnatheni ipenela xa kanye kuphela isigaba sokuqala somdlalo. Kuyiwe kwixesha lokuphumla iChiefs iphala phambili ngamagowuli amathathu kwinto engekhoyo yeCeltic. 
  
Zisuka nje kwisigaba sesibini, u-Edward Manqele, uphantse wenza umonakalo emva kokukhaba imbumbulu yebhola ephume ecaleni kancinci epalini. Ibuye ngamandla iBloem Celtic emva koko. Ihlasele macala onke, izama ukuvula izikrobo kudonga lweChiefs emva. Ide yavuzwa ngomzuzu wamashumi amahlanu emva kwebhola ebhutyuzwe ngabadlali beChiefs kumhlaba kanozinti.  
UKeagan Buchanan, owaye dlalela eli qela laseFree State, ifake igowuli lakhe lokuqala kwiChiefs ngomzuzu wamashumi amahlanu anesibhozo.  
Uphendule uNyatama ngebhola ayikhabe ekude – kodwa ngelishwa lakhe iphume ecaleni kweepali.  
Umdlalo uye wanyukela kwelinye izinganga ngokuhamba kwexesha nangonziwa kweenguqu ngabaqeqeshi. Isiqingatha sesibini silawulwe yiCeltic – kodwa nayo iChiefs khange izibeke phantsi kuba ibihamba phambili ngamagowuli.  
Bonke abantu abaye eVodacom Park Stadium bagoduke bexolile kwicala lomdlalo odlalwe ngabadlali ebaleni namagowuli amahlanu afakiweyo kulo mdlalo. Omabini la maqela abuyela kwimidlalo ye-Absa Premier Soccer League kwiveki eqala ngomso efudumele emva kwalo mdlalo.",Amakhosi ayibhulel’amasaka iCeltic eVodacom Park
"ABAMBE uqhankqalazo ngaphandle kwenkundla yaseMonti amalungu e-EFF ngethuba kuzakuvela enkundleni amalungu e-ANC kuquka nakamasipala ombaxa weBuffalo City kule nkundla. 
 Amalungu e-ANC akulo masipala, awayefudula ekulo masipala nenkokeli yawo kwingingqi yeBCM ajongene namatyala obuqhetseba nawobuqhophololo awoyamene nokrwaphilizo lwemali yomasipala iBCM ngethuba lesikhumbuzo somngcwabo kaNelson Mandela ngo2013.  
Aba barhanelwa nguPhumlani Mkolo ongunobhala we-ANC kwingingqi yeBuffalo City, nokwikhefu elongezelelweyo, uZukiswa Ncitha owangesodolophu womasipala ombaxa weBuffalo City, nosele elilungu lePalamente kwibhunga lamaphondo, uTemba Tinta, owayefudula elisekela likasodolophu kwakulo masipala, nosele elilungu lendlu yowiso mthetho eMpuma Koloni, uLuleka Simon-Ndzele owayengusomlomo webhunga lomasipala iBCM, uSindiswa Gomba olilungu lebhunga lomasipala eBCM, nabanye abarhanelwa abane, kwakunye neenkampani ezintathu.  
Nangaphakathi enkundleni amalungu e-EFF ebegcwele indawo yonke ngelizokuphulaphula eli tyala. Unobhala walo mbutho eBuffalo City uChumani Matiwane uthe, “Sithathe isigqibo sokubamba uqhankqalazo oluchasene norhwaphilizo. Sithi kwanele ngoku, urhwaphilizo luyenze iBuffalo City yema ngxi! Kumdaka indawo yonke kulo masipala, akukho msebenzi uqhutywayo ngenxa yobuqhophololo.”  
Uqhube wathi, “Sifuna urhulumente ongenachaphaza lobuqhophololo kuba ubuqhophololo butya kwimali yeenkonzo zoluntu. Sifuna la masela abone ukuba sixhalabile buqhophololo obuqhubeka kulo masipala.”  
Ukanti liphinde lamiselwa umhla wamashumi amabini anesithathu kuCanzibe eli tyala. Abarhanelwa bavele imizuzwana kule nkundla phambi kokuba uMtshutshisi ochophele eli tyala uDiniso Ketani axelele inkundla ukuba benze isivumelwano namagqwetha abamangalelwa ukuba eli tyala liphinde lihlehliswe.  
Esinye sezizathu ezibikwa njonobangela wolulibaziseko sisimangalo sikaMkolo kwinkundla ephakamileyo eRhini, efuna kuqwalaselwe isigqibo sikaMantyi ochophele eli tyala uSadia Jacobs owakhaba isecelo sabamangalelwa sokuba la matyala arhoxiswe.  
UJacobs ukhumbuze abamangalelwa ukuba babuyele enkundleni ngosuku ekuvunyelwene ngalo. 
johnnie.isaac@inl.co.za",Uqhankqalazo ngebholo lemali kaMadiba
"EMVA kokuqwalasela iingxaki ezijongene namaziko emfundo yoonomngqushwana (ECD), eziquka inkxasomali kwanokusilela ekuthobeleni imiqathango yeCovid-19, iFama yoPhehlo-mbane ngoMoya yaseJeffreys Bay (Jeffreys Bay Wind Farm) ixhase ngemali iprojekthi yokwenza iimaski ezingamawaka amahlanu (5 000). 
Ezi maski zenziwe ngumbutho ongenanto yakwenza norhulumente wasekuhlaleni iOn Eagles Wings Multi-Purpose Centre ze zanikezwa abafundi ukusuka kuPre-Grade R ukuya kuGrade 4. Amaziko emfundo yoonomngqushwana athe axhamla angamashumi amabini, ze zona izikolo zamabanga aphantsi (primary) zalishumi elinesine. Elinye lamaziko axhamle kwesi sipho, yiNoah’s Ark ePellsrus eJeffreys Bay. 
Ngokuhambelana neenzame zeOn Eagles Wings zokuxhasa nokukhusela amaxhoba odushe olujoliswe kwisini, yonke imaski ethungelwe abantwana ishiywe nenombolo apho ubani angabika khona izehlo zodushe noxhatshazo. 
“Ngokunika isivumelwano kulo mbutho ungenanto yakwenza norhulumente (NGO), le projekthi ayiphelelanga nje ekukhuseleni abantwana abancinane, kodwa ikwadale nemisebenzi yethutyana kumalungu alo mbutho nanjengoko ebethunga futhi epakisha ezi maski,” utshilo uHlengiwe Radebe, uMlawuli woPhuhliso lwezoQoqosho kwiFama yoPhehlo-mbane ngoMoya yaseJeffreys Bay. 
Iqela lamakhosikazi amane aseOn Eagles Wings belithunga ezi maski emakhayeni wabo, ngenxa yemiqathango yokuvalwa kweentshukumo elizweni, logama uMercy Cwayi yena ebejongene nokuthathwa kwanokuthuthwa kwezi xhobo zokuqhuba lo msebenzi. 
“Ukongeza kwezi maski, uninzi lweqela lethu, luthe bhazalala eluntwini lufundisa abantu ngendlela yokuzikhathalela kwanokukhathalela abanye abantu ingakumbi abantu abadala. Siyaqhuba nokwabelana ngomyalezo wokubaluleka kweesanithayiza, ukuhlamba izandla, ukukhathalelwa kweemaski kwanokungasondelelani kwabantu. Siyathemba ukuba ukuzinikela kwethu eluntwini kungenza umahluko kweli xesha linje ngeli sikulo,” utshilo uCwayi. 
Kwiveki ephelileyo, uSekela Mphathiswa weSebe loPhuhliso loLuntu kuZwelonke, uHendrietta Bogopane-Zulu, uvakalise ukuba ubuninzi bamaziko emfundo yoonomngqushwana akakavuli ngenxa yokuba asasilela ekuthobeleni imiqathango yokukhusela iCovid-19.",Iimaski zokubika uxhatshazo nodushe
"Inkosikazi yasePort Alfred ithi ayikayazi ukuba izakudibanisa ntoni nantoni ukuze ibuyise ilahleko yeempahla zayo ekholelwa ukuba zitshiswe liqabane layo ekubonakala ukuba alifuni kwaliwa. 
U-Asanda Mbali (24) nongumhlali waseNdlovini kule dolophu uthi, kwiveki ephelileyo ufumene umnxeba kummelwane wakhe nalapho ebexelelwa ukuba igumbi lakhe liyatsha. 
Uthi ufike sele yonke into itshile kuquka nesazisi sakhe nesatifikethi sakhe sebanga leshumi kunye neso soqeqesho lwekhomyutha. Ebalisa ingxaki yakhe lo kaMbali uthi, uyayazi ukuba ngubani otshise indlu yakhe. 
“Ndiyayazi nguye odale wonke lo monakalo apha. Akafuni kwaliwa,” utshilo. ekwavakalisa ukuba akayazi uzakuthatha ntoni adibanise nantoni kuba ushiyeke nezinto ebezinxibile. UMbali ukwathe, le ndoda, ebesaya kuncuma nayo, imgrogrisa nangokumqhawula umqala. 
Uthi kwiiveki nje ezigqithileyo le ndoda yonakalisa iqhaga kwaye nguye yedwa oyaziyo ukuba livulwa njani na. Uthi,amapolisa uwazisile kwaye uyathemba ubulungisa buzakwenzeka. UBusisiwe Getse oneminyaka engamashumi amabini anesibini(22) ubudala naye otshelwe ziimpahla kuba bebesebenzisa igumbi elinye noMbali uvakalise ukuba ukhathazeke kakhulu yinto eyenzekileyo nanjengoko engashiyekanga nanto. 
“Ndilahlekelwe zizinto ezininzi kuquka neencwadi zesikolo kunye nesazisi sam,” utshilo uGetse. 
Esi sibini sivakalise ukuba singamkela nokuba loluphi uncedo olunokuthi lufumaneke kuba bashiyeke bengenanto. Isithethi samapolisa asePort Alfred uLieutenant Luvuyo Mjekula uthe, ityala lokutshisa livuliwe kodwa akukabanjwa mntu.",Indoda ayifuni ukwaliwa
"Kumaxesha amaninzi abantwana xa bebona amapolisa baye babaleke boyike kuba abazali basoloko bebagrogrisa ngawo. Kanti le asiyondlela amapolisa afuna ukwaziwa ngayo.  
Kungoko amapolisa aseCambridge eMonti athe abamba iphulo kwakunye nabantwana abasebancinci abaphakathi kweminyaka emithathu ukuya kwemithandathu ubudala nabaphuma kwiikhritshi ezingqongileyo bebavula iingqondo, bekwabonisa nangemisebenzi eyenziwa ngamapolisa.  
Isithethi samapolisa uKapteni Nkosikho Mzuku, uthi bafuna ukufundisa abantwana ngendlela abanokuthi bazikhusele ngayo kwanokunqanda iziganeko zokulahleka kwabo.  
UMzuku uthi bakwafuna ukubafundisa into yokuba, ayilopolisa kuphela abanokuthi bachaze kulo ingxaki. Uthi naxa abantwana bebona imoto yamagosa ezendlela okanye iambulensi, banalo ilungelo lokuba bayimise bachaze undonakele. 
“Sibone kubalulekile ukuba zonke ezi arhente zilapha sizidibanise ngexesha elinye, zicacise ukuba zingabanceda ngantoni na kwaye njani abantwana,” utshilo uMzuku.  
Uthi nangona zingekho zininzi kangako iziganeko zokulahleka kwabantwana, kodwa uthi lowo umnye ulahlekileyo kubo yinto enkulu.  
UNosiseko Kambi wamapolisa aseCambridge obeququzelela eli phulo, uthi kwisigqibo sabo kwakunye namaPolisa asekuHlaleni (CPF) kwiinzame zokucutha ulwaphulomthetho, bagqibe ukuba baqale kwaba baselula ngokweminyaka kuba ngabona baye balahleke xa behamba nabazali babo.  
Uthi abazali baye babagrogrise ngamapolisa xa behamba nabo, kodwa uthi oko bayakususa neengcambu, bafuna abantwana xa bebona amapolisa okanye oonogada babone uncedo.  
Unobhala weCPF eCambridge, uLindelwa Nqetho, uthi baziva bevuya kwaye bekhuselekile ngoku xa amapolisa ekwazi ukuzibandakanya namaphulo okufundisa abahlali.  
“Siyavuya kakhulu, abantwana bethu babone ezi zinto bahlala bezibonela kude. Kwaye abantwana bayakhawuleza ukucinga olu ncedo balufumene apha, bakuthi balusebenzise nasemakhaya. Oku kuza kunceda nokuba abantwana baqhelane namapolisa bayeke ukuwoyika njengoko kusoloko besoyikiswa ngawo,” utshilo uNqetho. 
 Eli phulo lamapolisa belibambisene nezinye iiarhente ezifana nezicimamlilo, iiambulensi, oonogada bakwaRed Alert kwakunye namagosa ezendlela nezinye.  
Abantwana banikwe ithuba lokungena kwimoto nganye, becaciselwa ukuba imoto ikhala xa kutheni kwaye kuzube kusenzeka ntoni.",Amapolisa azisondeza ebantwaneni
"Idolophu yaseMthatha mva nje yenye yeendawo ezihamba phambili kulwaphulomthetho kweli phondo leMpuma Koloni.  
Oku kudizwe yingxelo yeenkcukacha zolwaphulomthetho ebezikhutshwe ngamapolisa ephondo leMpuma Koloni kwinyanga yoMsintsi. 
Ukanti isixeko saseMthatha sime kwindawo yesithoba kwilizwe loMzantsi Afrika nanjengoko sineziganeko eziphezulu zokubulawa kwabantu. 
UBrigadiya Nowawethu Makhonza ophethe ummandla waseMthatha, apho athi ujongene nezikhululo ezilishumi elinesithathu ezingqonge uMthatha, uthi kunzima kakhulu, akukho lula ukuphatha la mmandla kuba neziganeko ziye zisonyuka zolwaphulomthetho.  
“Akulaleki eMthatha. Mna andikwazi ukulala ezi yure zilalwayo ngabantu, kufuneka ndihlale ndithe qwa ngalo lonke ixesha.  
Kodwa ngenxa yenkxaso endiyifumana koogxa bam emsebenzini, ndiyakwazi ukumelana naloo mngeni unjalo,” utshilo uBrigadiya Makhonza.  
UMakhonza uncokolele I’solezwe emva kokuwongwa kwakhe njengomanejala ophezulu kwaye oqaqambileyo kulo nyaka eICC eMonti ngempelaveki, ngethuba amapolisa eli phondo leMpuma Koloni ebambe umsitho wokuwonga amapolisa athe agqama kumsebenzi wawo kulo nyaka.  
Uthi into enokuthi incede yintsebenziswano phakathi koluntu kwakunye namapolisa. UMakhonza uthi uyalivuyela eli wonga kuba ebengalicingelanga.  
Ukwathi oku kubonisa ukuba umsebenzi wakhe uyaqatshelwa. Omnye wamakhosikazi esipoliseni othe wazigqamisa nguKapteni wesikhululo sakuKomani uVathiswa Khanya, nofumene iwonga lokuba ngumama wonyaka ogqwesileyo esipoliseni. UKhanya ujongene noxanduva lwentlalo yoluntu ekuhlaleni.  
Sele eneminyaka engamashumi amathathu esesipoliseni, uthi ukuwongwa kwakhe naye kuyamonwabisa. 
 Uthi zinzima iimeko abasebenza phantsi kwazo emapoliseni ingakumbi bengamanina, kodwa iintsuku ezinje ziyabonwabisa.  
UKapteni Khanya nguye owayekhokele igqiza elanceda usapho olungathathi ntweni lakwaDastile ukuze lwakhelwe indlu njengoko laluhlala kwityotyombe. 
 Uthi kuyamvuyisa ngoku xa ethi elele abe esazi ukuba nolwa sapho lukhuselekile phantsi kophahla. UMkomishinala wamaPolisa ePhondo uNjengele Liziwe Ntshinga, uqhwabele izandla la mapolisa, esithi enza umsebenzi omhle noncomekayo.",UMastishi akalali behlayo bubundlobongela
"“Umntu olambileyo akananyani, akanasidima, kwaye uyadeleleka.” Lawo ngamazwi kaGloria Serobe kumsitho apho bekuwongwa amanina eli leMpuma koloni ngendima ayidlalayo kwezolimo. La mawonga ebebanjwele eCoega eBhayi.  
USerobe uthe, iziphumo zonyulo loorhulumente basekuhlaleni zibonakalisa phandle ukuba umntu olambileyo kulula ukuba alukuhlwe ngeqela amakalivotele. “Njengokuba ligqithile nje unyulo kusiyiwa ku2019, makuthethwe iinyaniso zodwa ebantwini,” uqhube watsho okaSerobe. 
Ukwathe eloMzantsi Afrika liyintlekisa ngokuba lithenga umbona kumazwe afana nelase Mexico kodwa ukhona umhlaba wokulima. Ukwakhuthaze abalimi baseMpuma Koloni ukuba basebenzise umhlaba, kubekho imveliso. Uqhube wathi, “Xa imbalela yenze akwabikho mveliso eFree State naseMntla Ntshona, iMpuma Koloni mayiqinisekise ukuba umhlaba uyasetyenziswa, kukho imveliso.” Kwakula mawonga uNkosi Ngangomhlaba Matanzima uthe kuyo yonke imbali ngamanina abesebenza umhlaba esodla abantwana, ngelixa amadoda ayesiya emfazweni nangethuba lemisebenzi efumaneka emigodini.  
Kwakulo msitho umphathiswa wezolimo nophuhliso lwamaphandle eMpuma Koloni uMlibo Qoboshiyane uthe into ebalulekileyo kukusetyenziswa komhlaba ngentsebenziswano kubekho imveliso ngaphezu kokuba kuthiwe lomhlaba ngokabani.  Ukwathe uninzi lwabalimi abangamanina kweliphondo aneendawo zokuthengiusa imveliso. “Ndathetha nabaphathi beshishini lakwa Boxer, uSpar, noMccain, bonke bathi bayafuna ukuthenga isivuno sala mafama, kwaye abafuni mveliso izakuphela phakathi,” utshilo uQoboshiyane. 
 Ukwathe isebe lezolimo kweliphondo linamaphulo ngamaphulo okudibanisa abalimi neemazlike zokuthenga isivuno eso, kwaye abanye bamalimi abebewongwa ngoba busuku bathengisa imveliso kumazwe aphesheya.",‘Makungalanjwa umhlaba ukhona’
"Ndithi mandenze elimdaka nam kule ngxoxo yegama lobuMfengu nebivele kwi-I’solezwe 16 – 22 Canzibe. Ndiyiqhwabela izandla le mpobole yesizwe sakuthi aMaMfengu, uGqirha Manduleli Bhikitsha ngenkcazongcaciso ayinike kuloo mnyhadala nakuba bendingekho. 
 Abaninzi bayayiwaluba bamumathinyosi kuba bethetha bengenalwazi lwaneleyo ngale nyewe. Nanga amazwi endiwacaphula kwintshayelelo yencwadi endiyibhalayo esekumbovu ndiyipapashe ethi; INTLAHLELA YOBUXOKI. 
Ukuqala mandenze amabal’engwe ngombhali wale mbali ihlaziyiweyo ngomfo owayeyiMboni (uMtyhilelwa weNkosi ngabula Mqhayi) phakathi kwesizwe sakwaXhosa ukusukela kumnyaka ka1816 ukuya ku1821, uNtsikana kaGabha.  
NdinguKhuselo Mhambi, unyana kaSukelo Mhambi ozalwa nguAbednigo (uZinkxinkxana umninawa kaMdlobongwana, uMeshack) owayezeke uBekeka (uMilia) intombi yakwaGiyose kummandla wakwaMdlankomo kwaMathole kwesikaMhlambiso. UAbednigo uzalwa nguBhentshu (uBenjamin) Mphelisi (uMpelesi xa bembiza ngolwimi olunengqambu), inci kaMhambi owayeliwele noMyalwana into zikaNkomo uBawomkhulu ethi imbali wayemi kumhlaba wakuGaga kwaMathole. 
NdingumMbo okanye iMfengu, njengoko sahamba saziwa ngelo gama kulo mmandla kaGcaleka nowakwaRharhabe, ( imbo ke ililitye elinexabiso ekuthiwa xa kuthethwa lalifumaneka kakhulu kummandla waseMahlabathini kwaZulu de kwathiwa kumhlaba kuseMbo.  
Mayibe iMbo yayibumnyama ngebala igudile kuba nabantu abamthondo ulandwa khona inkoliso yabo inelo bala ekwada kwathiwa xa bebizwa ngaBambo kweli lasemaXhoseni nangona kubonakala ukuba babengabizwa ngolovhlobo nyandla, ngonoquku, mfamlibe besekwelo lizwe.  
Isinqe sam sikwiSithili sakuQoboqobo (kwaNomenti, KwaNtozaphukayo, kwaMfaz`ubelenye), kwilali yakuZingcuka, eJojweni likaPorho, phantsi kwentaba yeBhukazana, cebukuhle kumthonjana obizwa ngokuthi kuseNtyonkolo, ontetho isiSiXhosa.  
Loo mmandla okwiphondo leMpuma Kapa emiwe sisizwe samaXhosa kwakunye nentlaninge yezinye izizwe esezintetho yazo ubukhulu becala seyabasiSiXhosa. 
Kwakho ndibe nethamsanqa lokuncokola kutshanje noNjingalwazi Zilibele Mtumane, weFaculty of Humanities, kwiUniversity of Johannesburg, South Africa, malunga nephepha lakhe elapapashwayo elisihloko sithi; The Practice of Ubuntu with regard to amaMfengu among amaXhosa as depicted in S. E. K. Mqhayi’s Ityala Lamawele, phepha elo elahamba lapapashwa njengenxalenye kaLindixesha obizwa (Article in International Journal of African Renaissance Studies – Multi – Inter- and Transdisciplinarity, July 2017.) UNjingalwazi unika le ngcaciso ngesizwe saMamfengu, endingqinelana kakhulu naye ngayo. 
“AmaMfengu” ligama elalisetyenziswa ukubiza uhlanga olwafika luzimbacu kumhlaba wesizwe sakwaXhosa lubaleka inkcithakalo yemfazwe zeMfecane (ekuqalekeni kwenkulungwane ye1800) Olu luvo luxhaswa nguPeires (1981, 105), ochaza amaMfengu ngokuthi yayizimbacu zeMfecane.  
Peires (1981,87–88) uphinda awachaze amaMfengu ngokuthi; uninzi lwabalandeli bakaMatiwane lwahlala phakathi kwaBaThembu naMaXhosa nalapho lwabayinxalenye yehlelo lwezinye iimbacu ezaye zaqukwa ngokubizwa ngegama lokuba ngamaMfengu (intsusa yelo binzana ligama elisisenzi esithi ukumfenguza, ‘oko kukuthi ukubhadula ufuna umsebenzi’). 
Lo kaMtumane ucaphula kumazwi eengcungcu ezimilomo mide ekuphandeni ulwazi lwembali, oonjingalwazi noogqirhalwazi abathetha ngolwimi olungenangqambu abangaba; 
USparks (2003, 100) uphawula ngokuthi amaMfengu ziintlanga ezabaleka zibhekisa kwiNtshona ekumZantsi zibaleka kwimpi zamaZulu. 
Xa ke kusithiwa zabhekisa kwiNtshona ekumZantsi kusekuhleni ukuba zangenela kummandla wesizwe sakwaXhosa zezibandakanya nawo. 
USoga (1989, 8) ungqinisisa ukuba izizwe zamaMfengu zazibandakanya amaHlubi, amaBhele namaZizi, esithi Soga (1989, 9 – 10) Lo mfo kaKhawuta uwumemile wonke umzi wasemaXhoseni, wathetha esingise kwizidwesha namaphakathi wenjenje, ‘Phulaphulani mawaba nezithwalandwe. Aba bantu ke iintombi zabo zizekeni ukuze nibe banye, nidibane, nokuze nabo bangemki, buphele ubumfengu 
U(Maylan 1986, 55) uthi inxalenye yamaHlubi yangenelela kwinxalenye yeqela elahamba laziwa ngokuba ngaMamfengu hlanga olo lwazibandakanya nesizwe samaMaXhosa. 
Ngokubhekisele kwesi Sizwe, uJohnson (2004, 50) yena uthi “inxalenye yeentsapho zamaHlubi yazinikela kuMatiwane, kodwa uninzi lwafudukela kwimimandla engezantsi, yaliqela lokuqala lwabantu abaziwa ngokuba ngamaMfengu Mfengu okanye “iifingoes” ngabula beLungu.” 
Kwakho ndicaphula le mihlathi ilandelayo kupapasho lwesibhozo lweyona ncwadi edume kakhulu; 
Mqhayi, S. E. K. 1981. Ityala Lamawele. Alice: Lovedale Press. Isahluko XV. Ukufika kweeNtlanga uthi, “ Kudlule iinyanga zantandathu, emkile amadoda abeze kubika umphanga kaKhulile, kwafika amanye amathathu evela kwaseNqabarha naphesheya kweShixini, kwesikaSomlilo. Athe akubuzwa imvelaphi, athi athunywa yiNkosi leyo ukuza kubika komkhulu apha ukuba kukho uhlanga olumnyama ngebala olufike kubo apho, lujaceke kakhulu yindlala nayinkcithakalo. Kufunwe ukuqonda ukuba olu hlanga luthi lungamani na, evela phi na?  
Bathe abathunywa aba bantu abazicacisi buni babo ngokuthe ngokuphela into abaphendula ngayo yeyokuba bayamfenguza; imfano yabo kodwa iyelele kwakuleya kaNompumza.” Impendulo yeKumkani yathi “Maze nibagcine abo bantu; ngabakokwethu, ngabakokwenu nani. Bapheni into etyiwayo batye, niphose amadlavu bambathe, nibaphathe ngenceba, beve ukuba anisiso eso sizwe sibachithileyo; ningadlali ngabo” 
Kube lixesha elinobomi zimkile ezi zithunywa zakwaSomlilo kwagaleleka amadoda amahlanu evela kwaNdlambe eMnyameni. Athe kanti la madoda athunywe nguNdlambe ukuza kubika uNxele..bathe abathunywa aba bembika uNxele kwabe kukho nenye into abayibikayo, noko kwakuthiwe yona boyincokola bundaba.  
Leyo ke bathi kukho olunye uhlanga oluboniweyo olusingise amabombo nganeno, luthi thu ngaseNtshonalanga. Ibala labo limhlophe, iinwele ziyaka – yaka, ngoku kobulunga.  
Kuthe kwakubuzwa ezinye iindawo malunga nolu hlanga, ababanakuphumelela abathunywa kuba nabo bavile , alukabonwa kakhulu olo hlanga. 
Akudlulanga zilimela zibini bemkile abathunywa bakwaNdlambe, agaleleka amaxokozela amakhulu abathunywa bakwaNgqika, into zone ngomfana.  
Encwinile umfo wakomkhulu, bathe abathunywa basuswa yinkosi uNgqika, into kaMlawu.  
Ithi mabaze kubika uNtsikana, into kaGabha batsho kakhulu abathunywa abo ngoNtsikana lowo, nokuqalwa kwakhe yiyo le nto imhlileyo nezenzo zakhe neentetho zakhe. Indawo yesibini ethunywe la madoda, kukubika ukuba kukho uhlanga oluboniweyo olumhlophe.  
Batsho bathi; “Luphuma elwandle; luhlanga olungathi luqhele ukuhlasela ezintlangeni. Intetho yalo sisintsompothi, ayiviwa. Ukulwa zingwanyalala ezilwa ngezulu.Kuthe kwakubuzwa ezinye iindawo malunga nolu hlanga, ababa nakuphumelela abathunywa kuba nabo bavile , alukabonwa kakhulu olo hlanga. 
Isahluko XVIII, Intlalo nophumo lwamaMfengu; uMqhayi ucacisa athi, Ukufika koKumkani uHintsa ekhaya evela kwimfazwe yamaLinde phantsi kwamahlathi akwaHoho, ufike sekukho phakathi komzi intloko ephambili yeziya ntlanga kwathiwa ziyeza ngaseMpumalanga.  
Okunene ke olu hlanga lude lwaqokelelana, lwaluninzi phakathi komzi apha. Baye aba bantu bejacekile kakhulu yinkcithakalo, lithe nebala labo alaphumelela, nenyama idlekile. 
UMtumane uthi; xa zazichaza inkxwaleko yenkcithakalo yazo ekufikeni kwazo phakathi kwesizwe samaXhosa, uphawula athi, zathi xa zazibuzwa imvelaphi yazo zaphendula ngokuthi, siyamfenguza oko kukuthi sizimbacu ezihamba zicela, kungoko zahamba zabizwa ngokuthi ngamaMfengu. 
Kucacile ke ngoko ukuba ngokwale nkcazo inikwa zezi ndwalutho amaMfengu ayebhaca ezama ukusindisa ubomi bawo kwiimfazwe ezazithe tshitshilili ngelo xesha kuloo mmandla ayekuwo, yiloo nto yayibangela ukuba bafike bejacekile. Babedinga uncedo, befuna indawo abangahlala kuyo nanjengoko babengasenamakhaya. UMqhayi kwincwadi yakhe ethi Ityala Lamawele (1981) unika ingcaciso engaphikisekiyo nekulula ukuyilanda ngembali nentekelelo yamaxesha neminyaka nkqu nemimandla eyenzeka kuyo le mbali yegama lamaMfengu.  
Igama eli alizange livele kuKumkani uHintsa okanye kumaKoloniyali abelungu, lavela komawokhulu bethu nyandla ngonoquku, lichaza indlela esasiphimisela ngayo ngolwimi lwethu nakuba lungasabambeki, kunjalonje lalichaza imeko njengoko injalo.  
UQamata usirhide sabubutyadidi ngeentsikelelo nentlalontle kweli lizwe, akukho sizathu sakuba sibe neentloni tu ngeli gama lemvelaphi yethu. Asizikubaleka okanye sizifihle kwimbali yethu, abathandayo bangaxela iNciniba bafihle intloko entlabathini, yhini le! 
Malunga nebinzana okanye igama elithi, “Ntu.” uMqhayi uthi, “Singoobani na? Thina bantu bamnyama bale Afrika isezantsi sithe kule minyaka ikufuphi sazifumanela igama lokuba “silusapho lukaNtu.”  
Uyakubuza ke omnye athi: “ngubani na uNtu?” impendulo ithi: Zonke ezi ntlanga zikule Afrika isezantsi, noko zingadibeneyo ngentetho zidibene khona ngeli gama lokuba umntu, “ngumntu.” Lo nto ke yenza ukuba iingqongqo zethu ziye ekuthini, makube sasiluhlanga olunye apho sasiphuma khona, size kwahlukahluka apho kuNtu.  
* UKhuselo Mhambi ngumbhali wakuGompo.",Intlahlela yobuxoki: NdingumMbo okanye iMfengu
"Ngenxa yokudinga indawo inkundla kamantyi eCumakala isebenzisa ityotyombe ukuzama ukuqhubela phambili uluhlu lwamatyala ajongene nale nkundla.  
Abahlali bala ndawo bayakhala ngale meko besithi ithoba isidima sabo kuba abaziva bexabisekile ngenxa yoku.  
UNolukholo Mesani uthi umamela ityala okanye ukuxoxa ityala etyotyombeni kubenza ukuba bazibone bengakhathalelwanga ngurhulumente.  
“Asiyamkeli le nto nokuba sinjani na isizathu sokuba ingenele kweli tyotyombe le nkundla, kumele ukuba urhulumente wethu ancedise abaphathi kwakhiwe inkundla efanelekileyo apha,” uthethe watsho uMesani. 
 Lo mhlali uhambisa athi incinci le ndawo kwaye xa kunetha kuba nzima ukungena kweli tyotyombe. Ngenxa yezinga lolwaphulo mthetho oluphezulu eCumakala, le nkundla isetyenziswa rhoqo xa kukho ityala eliza kungena kwinkundla yenqila. 
“Incinci le ndawo ayinazo nendawo zokungena zabantu abakhubazekileyo, abantu abaninzi basala ngaphandle xa kuxoxwa amatyala ezihlobo zabo, lihlazo eli noko,” uthethe watsho uMesani. 
Ngamatyala avela kwilali kunye nelokishi ezingqongileyo athi achotshelwe yile nkundla imihla ngemihla phantsi kwezimeko zinzima, itshilo ingxelo.  
Ingxelo yabaphathi ithi inkampani ibiqeshwe ukuba yakhe umzila wokungena kwabo bahamba ngezitulo kusanqumamile ngenxa yezizathu ezithile.  
Oyimanejala ebambeleyo kule nkundla uAlfred Dyantyi, uthi benziwa kukudinga indawo ukuba basebenzise eli tyotyombe. “Imbangi yokuba sisebenzise eli tyotyombe kukuba inkundla esinayo apha inye kuphela, xa kukho ityala elikwinkundla yenqila sinyanzeleka ukuba sithumele amatyala wenkundla kamantyi etyotyombeni,” ucacise watsho uDyantyi.  
Uthi abantu abakhubazekileyo banyanzeleka ukuba benzelwe amanye amacebo ukungena enkundleni ingakumbi xa kumanzi phambi kwale nkundla.  
“Banyanzeleka ukuba bafunqulwe abantu abakhubazekileyo ukuze bakwazi ukungena enkundleni,yonke lento iwuchaphazela ngamandla umsebenzi esiwenzayo apha,” utsho uDyantyi. 
Igumbi lenkundla enye eCumakala lisoloko ligcwele ngamaxesha onke kwaye oku kubeka uxinzelelo kumagosa eli sebe.  
Amanye amatyala ayalibaziseka ngenxa yokungabikho kwendawo yokuxoxela kule nkundla.",Axoxelwa etyotyombeni amatyala eCumakala
"Emva kweenyanga ezimbalwa emkile, uDan Malesela ubuyele kwiMarumo Gallants kwakhona kule veki. Oku kwenzeka emva kokuba ebeke phantsi njengomnye wabaqeqeshi beRoyal AM kwiveki ephelileyo. Waqeshwa kanye phambi kokuqala kwesizini eqhubekayo nguMamkhize efika kukho uKhabo Zondo abesebenza ngokubambisana naye. Ekuqaleni khange icace eyona nto ebangele uMalesela alinikele umva iqela lebhola ekhatywayo laKwaZulu-Natal – kodwa kuye kwacaca kule veki. “Ndibone ukuba mandihambe. Ukusebenza ngokubambisana kwabaqeqeshi asinto endiyithandayo mna. Kubakho izinto endingakwaziyo ukuzenza ngoba sisebenza sibaninzi,” utshilo uMalesela ethetha nesikhululo sikanomathotholo. 
“Akungaba kubekho ukuphikisana ngento ethile phakathi kwethu (singabaqeqeshi) – kodwa bekuza kuthatha ixesha elide ukuze iqela lidlale ngendlela endifuna ngayo mna. Yiyo lo nto ndibone ukuba mandihambe,” utshilo uMalesela. Ubuyele kwiGallants awayishiya kungekuhlanga kwisizini egqithileyo nangona yajika kwisigaba sokugqibela seNedbank Cup. “Kwabalilishwa ukuphela kwesivumelwano sengqesho sikaDan Malesela sabe nathi (siliqela) sikhangela umqeqeshi. Emva kweengxoxo, sibone ukuba masiphinde simamkele njengomqeqeshi weMarumo Gallants,” utshilo uAbram Sello, usihlalo weqela. 
UMalesela uthatha indawo eshiywe nguRomain Folz waseFrance ohambe ekhala ngoHarris Chueu awamtyhola ngokufaka impumlo emsebenzini wakhe. UFolz wabhengeza ukulahla kwakhe kumajelo endaba kwiiveki ezidlulileyo – kodwa iMarumo Gallants yathi ayazinto. Emva koko yazibhekelisa kwiintetha ezenziwa nguChueu ngomqeqeshi. Ufika ngexesha elibi uMalesela iMarumo Gallants isakhangela impumelelo yayo yokuqala emva kwemidlalo esibhozo eyidlalileyo kule sizini. Inamanqaku amathandathu ebhodini emva kokudlala ntanganye emidlalweni emithandathu emva kokubethwa kwemibini. Ngomhla wesinye kwinyanga ezayo, iGallants iza kudibana neTS Galaxy emdlalweni weDStv Premiership oza kube useMbombela Stadium.",Uzityand’ igila uDan “Dance” Malesela ngokubangele ashiye iRoyal AM
"Iqhubele phambili imidlalo yeNdlambe Netball League eyenziwe ngamaqela asibhozo kummandla waseNdlambe. Le Ndlambe League iqale kwinyanga engaphaya kwale iphelileyo. 
 Umlawuli weNdlambe League, uSiphokazi Mkrakra, uxelele iintatheli ukuba uncedo balufumene kumasipala, yiyo lo nto imidlalo eTiti Jonas Stadium/Ground kwindawo yaseNdlovini.  
Uqhube wathi amaqela asuka kwiindawo ezingaphandle kweCawa aqashelwa izithuthi lisebe leZemidlalo.” Lo kaMkrakra ukwaveze ukuba zininzi izinto abangenazo ingakumbi amanzi okusela xa abadlali bedlala.  
Utsho esithi unobangela wokuba kubekhona iNdlambe Netball League kule ndawo kungokuba bafuna ukuqokelela ulutsha ndaweninye futhi bakholelwa ukuba ezemidlalo zenza ludlalele kude ezintweni ezingalunganga, kwaye zikwagcina nemizimba isempilweni. 
 Iqela elihamba phambili kula maqela yiVintage Gels, iqela laseKenton, elithe laphumelela ngamanqaku alishumi elinesithathu(13) kwasixhenxe ngokuthi libethe iBarthust elikwindawo yesine. Iqela elibizwa ngokuba yi-Ukhanyo esemsileni, izinto zilihambele kakubi nanjengoko libethwe yiBucks ngamanqaku amathathu eqandeni.  
La maqela asibhozo abandakanyeka kwiNdlambe Netball League: yiFish River, Alex, Bucks, Ukhanyo, Port Alfred Masters, Amaqhawe, Vintage neBarthust. Amaqhawe abethwe yiPA Masters ngamagowuli alishumi elinanye kwasibhozo likhalazele iPA Masters ngokuhlala idlalisa abadlali engengabo abayo oko.  
UZandile Memani, umdlali waMaqhawe, eveze ukuba eli qela ngumkhwa walo ukusoloko lidlalisa abadlali engengabo abalo. Umqeqeshi wePA Masters, uNobesuthu Magquntule, khange akhanyele kodwa engakhe avume kukuba abadlali beqela lakhe bahambele eCawa.",Kuncedwa ulutsha ngemidlalo eCawa
"Emva kokubethwa yiFrance neMorocco emidlalweni kwiinyanga ezigqithileyo, namhlanje aBafana Bafana babethele oogqirha nezicala iSierra Leone ngemvula yamagowuli amane eqandeni emdlalweni wobuhlobo obubanjelwe eFNB Stadium. UThemba Zwane, onethuba elide engachongwa, uye waliqhawe loMzantsi Afrika emva kokuba efake amagowuli amabini emdlalweni. UHugo Broos, owenze iinguqu ezininzi phakathi evekini ngenxa yokonzakala kwabadlali, unike ithuba lokudlalela iqela lesizwe okokuqala abadlali abafana noLuke Le Roux, uSphephelo Sithole, uZakhele Lepasa, uMihlali Mayambela noKgaogelo Sekgota. 
Bonke aba badlali badlale umdlalo uncomekayo, ingakumbi uZwane nangona aBafana Bafana bebedibene nomswahla weqela lesizwe elingaphaya kwendawo yekhulu kumanqwanqwa weFIFA. Isiqingatha sokuqala siphele uMzantsi Afrika uhamba phambili ngegowuli likaZwane alifumene emizuzwini yokugqibela. Emizuzwini yokuqala kwisigaba sesibini, uMayambela ubhakuzelise umnatha watsho wafumana igowuli lakhe lokuqala kwiqela lesizwe. UZwane ufake igowuli lakhe lesibini emva kokunikelwa kwakhe ibhola entle nguSekgota obedlala kwicala lasekhohlo. UMzantsi Afrika ubethelele isikhonkwane sokugqibela ngebhola efakwe nguAubrey Modiba. 
Noxa iqela likaHugo Broos lifumene umdlalo olula namhlanje, okuncomekayo ibe kukubona abadlali abatsha bedlala ngendlela encumisayo. Emva komdlalo, uBroos uwancomile amakhwenkwe wakhe nakubeni ebekhe adinga indawo yokuzilolongela emva kokuba exhaywe eDobsonville Stadium ebekungenziwanga idinga nabaphathi bayo ngendlela elungileyo. “UZwane udlale kakuhle kakhulu kwaye kuyacaca ukuba ngoyena mdlali odingekayo kwiqela lesizwe,” utshilo uBroos obengafuni ukumnika ithuba lokudlalela aBafana Bafana ekhala ngobudala. Emdlalweni olandelayo, uMzantsi Afrika uza kudibana neBotswana kwiveki ezayo ngoLwesibini kwaseFNB Stadium.",UZwane uncede aBafana Bafana ababethe umswahla eFNB Stadium
"Ivelatanci letumente yombhoxo livelise iintshatsheli ezintsha. Yimivuyo yodwa emva kokuba iShining Stars yase-Upper Mnyameni iphumelele iMadodana John Ncinane Tournament kwiveki ephelileyo kuQoboqobo.  
Le tumente, ibixhaswa lisebe leZemidlalo kweli phondo neBorder Rugby Union, isungulwe ngelizama ukuhlonipha nokukhumbula amadoda angoovulindlela embhoxweni ngeentsuku zakudala.  
Nangona ibiqala ukubakho le tumente – kodwa ibe yimpumelelo engummangaliso kwaye itsale umdla wamaqela angooxholovane afana neTshoxa United, iGwiligwili United, iHungry Lions, iNqubela Village, iGxulu namanye amaninzi.  
Kanti kumaqela amancinane adlala umbhoxo bekukho amaqela anjengeSivuyile Primary, Douglas Ross Primary, iZanyokhwe namanye amaninzi. 
Emva kokukhuphisana kwala maqela angaphaya kwamashumi amabini – iShining Stars izenzele igama elihle kwibhola yombhoxo ngokuthi ibelelona qela eliqaqambileyo kuQoboqobo.  
Ngethuba I’solezwe lesiXhosa lincokola nomqeqeshi weStars, uBakajana Ndyebo, bekuvakala ukuba usabhiyoza. Bekufanelekile kubenjalo ngoba iziphumo zichaza ncakasana umsebenzi wabadlali bakhe abawenza xa bezilolonga.  
“Ndichulumance kakhulu ngoba yeyokuqala le tumente kaJohn Ncinane. Liqhawe lethu elo. Savuya kakhulu xa kuthiwa makukhunjulwe abantu abaphakamisa umbhoxo,” utshilo uNdyebo. 
Iitumente zasezilalini zinendima ebalulekileyo ekulungiseni izakhono zabadlali abasakhulayo, yiyo lo nto impumelelo yeStars ibalulekile kulo mqeqeshi.  
“Le mpumelelo isibeka phezulu. Kubanje xa abantwana bekule nto yenziwayo. Bezikhamana nyhani emidlalweni – kodwa sithi abaphumelele le tumente okokuqala. Xa sidibanisa abantwana ndawonye sube sibahlangula kwizinto ezimbi ezenzekayo ekuhlaleni. Ukudlala umbhoxo kuyamqeqesha umntu ukuze akwazi ukuba ngumntu oqiqayo futhi aziwe ngokudlala ezindaweni,” uvale ngalo mazwi uNdyebo.",Ziintshatsheli ezivunyiweyo zombhoxo iShining Stars
"Amakhosi aqume ihlazo namhlanje emva kokuba ahlazwa ngo’1-0 yiTS Galaxy emdlalweni weNedbank Cup owawubanjelwe eThekwini ngegowuli elinye ekupheleni kwesizini egqithileyo. IKaizer Chiefs izibethe iBlack Leopards ngegowuli elinye eqandeni (1-0) emdlalweni we-Absa Premiership obubukelwe linani elikhulu labalandeli bebhola eMoses Mabhida Stadium ebusuku namhlanje. Iqela lika-Ernst Middendorp liqale umdlalo kakuhle lisebenzisa abadlali abafana noGeorge Maluleka, uDaniel Akpeyi, uLeonardo Castro noSiphosakhe Ntyiya-ntiya emva kokuba bengakwazanga ukuqala umdlalo ngethuba iChiefs ibetha iHighlands Park ngo’1-0 kwiveki ephelileyo eMakhulong Stadium. Kuyiwe kwixesha lokuphumla iChiefs iphala phambili ngebhola entle efakwe ngu-Eric Mathoho ngentloko emva kokufumana ibhola ebisuswe ekoneni nguGeorge Maluleka. 
Ifolosi yeChiefs entsha, uLazarous Kambole, ibiyixakekisile iBlack Leopards emva – kodwa khange kubekho ithuba elisebenzisa kakuhle kulawo iwafumeneyo. Iphantse yafaka igowuli nayo iLeopard ngethuba uTshwarelo Bereng efumana ithuba aphazanyiswe nguDaniel Akpeyi kulo. Nangona engakwazanga ukufaka igowuli emdlalweni – kodwa uSamir Nurkovic ungomnye wabadlali ababenegalelo elibonakalayo. Amakhwenkwe kaPatrick Mabedi (isekela lomqeqeshi weLeopards) ayidlalile ibhola entle kwaye iChiefs ibileqa izithunzi ngamanye amaxesha – kodwa into angakwazanga ukuyenza kakuhle kukusebenzisa imbinana yamathuba ayifumeneyo emdlalweni. Kwiveki ephelileyo, iLeopards ibethwe yiPolokwane City ngo’1-0 kwidabi lobukhaya eLimpopo. Lo nto ithetha ukuthi ayikaphumeleli namnye umdlalo kule sizini. Amakhosi ancume olukabhulankethe emva kokuphumela umdlalo wesibini kule sizini. 
 
Kaizer Chiefs: Akpeyi, Ntiya-Ntiya, Mathoho, Cardoso, Frosler, Maluleka, Parker, Manyama, Nurkovic, Kambole, Castro. 
Amalalela: Bvuma, Katsande, Mphahlele , Gordinho, Zuma, Mashiane, Baccus. 
Black Leopards:  Mendes, Matlaba, Katjiukua, Masia,  Zulu, Khutlang, Mokoena, Madau, Hlongwane, Malajila, Bereng. 
Amalalela: K. Ndlovu, Kapinga, Phala,  Zulu, Ndawonde, Mhlongo, T.Ndlovu.",Amakhosi azibethele iBlack Leopards emdlalweni obuseMoses Mabhida Stadium
"Ibizele imi ngeembambo iholo yoluntu eVaalbank, nalapho bekudibanele khona iqela lezopolitiko iUDM. 
Le ndawo nengahoywanga, yayikade iphantsi kwephandle elalisaziwa njengeTranskei kufutshane nedolophana yaseDordrecht ngamaxesha olawulo lwengcinezelo. Le ndawo yenye ethe yathwaxwa kakukhulu yimbalela nokunqaba kwamanzi. 
Abantu basuke kwiinkalo ngeenkalo bezokuphula-phula iinkokheli zasekuhlaleni zalo mbutho. Eyonanto ibatsale umdla kukufumanisa ukuba lo mbutho weUDM nokhokelwa nguNjengele Bantu Holomisa, uneenjongo zokulwa norhwaphilizo kwilizwe ngokubanzi. 
Uninzi labahlali balapha lutyhola ngokuthi imali yaseburhulumenteni eninzi yehla ngomlenze umhla nezolo. 
Bakhala esimantshiyane ngokungabikho kwamanzi okusela acocekileyo, iindlela ezisemgangathweni kwakunye nentswela-ngqesho. Bathi kule minyaka idlulileyo akukho nanye into abathe bancedwa ngayo ngabasemagunyeni, into abathe gqolo beyifumana zizithembiso zemihla. Usihlalo weli qela uSakhile Mintolo, nokhokelele ekuvuselelweni kwamasebe alo mbutho kwiilali ezilishumi elinesixhenxe [17] uzive enolonwabo. 
Ucacise wenjenje: “ Siqinisekile ukuba umbutho olawulayo uzakukhala ngaphantsi ngeevoti emva kolonyulo lalo nyaka. Amafama ethu akanalo uncedo alufumanayo kurhulumente, into eyenzekayo kukutsala nzima kwabo bebanjelwa imfuyo ekuthiwa iyabula endleleni ngumasipala wethu iEmalahleni. Lo nto isenza singonwabi kwaphela.” 
Unabise ecacisa ngenkqubo abazakuyilandela ukuncedisana neemfuno zabantu, apho athe wabalula unyango olusemgangathweni kwakunye nokuvula amathuba engqesho. Uligxeke kakhulu iqela elilawulayo esithi alinamdla kwizidingo zabantu, kwaye baya eluntwini emva kweminyaka emihlanu [5] apho bafika bababethe ngemfe iphindiwe. 
UNoyamkela Ndzipho , nongunobhala walo mbutho kwalapha uthe: “Iziqhamo zenkululeko azizange zanethuba lokungcanyulwa lulutsha lalapha. Iinkokheli ezikhokele eli lizwe, zithe rhoqo zihlohla ezazo izisu. I-UDM lelona qela lizimiseleyo ukulilwa neengcambu urhwaphilizo, sele kufikelele ixesha lotshintsho.” 
Kwimizi emininzi yalapha kukhala ibhungane, kuba uninzi labantu baye babalekela kwamanye amaphondo befuna imisebenzi ukuze bakwazi ukususa ikati eziko. Kwezinye iilali ezifana neBhawudini azinandlela, iinqwelo-mafutha zoncedo lokuqala azikwazi kunceda abantu apho.UMintolo uthi abantu bazibonele ngokwabo ukuba umbutho wakhe uzakubanceda kwiingxaki zabo.",Ithe thaca izithembiso zayo eDordrecht iUDM
"Usapho lakwaMatyolo kwilali yaseNgcamngeni eDebe Nek kude kufuphi naseQonce, luthi noko ithemba likhona lokuba liseza kufumaneka igqirha uNdoyisile Matyolo (79) xa ekwazile ukufumaneka umzimba wonyana walo uDidimba (50).  
UDidimba ufumaneke kuMvulo weveki ephelileyo kwithafa laseMngqesha sele umzimba wakhe ukwimeko embi kakhulu. 
 Ilungu losapho uBonisile Matyolo uthe: “Sincedwe yimpahla ebeyinxibile kuba siyazi kodwa wona umzimba ubusele ukwimeko embi kakhulu. Enye into esincedileyo kuye kwafumaneka ecaleni kwakhe kukho izembe eli babemke nalo kuba babeyokugrumba amayeza.”  
Uthi bayavuya kakhulu, kungcono nangaphakathi njengoko bebexhelekile nje.  
Uthi kucacile ukuba nomkhuluwa wakhe useza kuvela, ithemba basenalo belusapho.  
Oku kulandela emva kokuba uNdoyisile oligqirha ekunye nonyana wakhe uDidimba bagqityelwa ngomhla wama24 kwinyanga yoMdumba beyokugrumba amayeza kwihlathi iNtaba kaNdoda kuQoboqobo, zange baphinde babonwe. 
Into eyathi yabuya yaba yinja yekhaya ababehambe nayo ngethuba beyokugrumba amayeza.  
Usapho luthi emva kokubona ukuba ixesha liyahamba kuqengqeleka iiveki, lwathathisa lusiya koosiyazi kodwa bebuya nelize.  
Usapho luthi umzimba wexhoba ukumzi wogcinozidumbu karhulumente apho kuzakuthi kutsalwe khona igazi (DNA) ukuqinisekisa ukuba nguye kusini na.  
Usapho lubulela kuluntu ngenkxaso nakumapolisa athe ancedisa,  lukwabongoza nokuba lukhangeliswe ixhego elingekafumaneki.",Unyana wegqirha ufunyenwe ebhubhile
"Zenyuke zaya kuma kumashumi amabini anesibini izimangalo ngakumprofeti  webandla iJesus Dominion International zisuka kwisibini abesibekwe ngaphambili,  apho ebetyatyekwe ityala ngokurhweba ngamanina nangokuxhaphaza ngokwesini amantombazana angamalungu ebandla lakhe.  
Inkundla kamantyi wesixeko saseBhayi ibizele imi ngeembambo kuphume nothathatha  namhlanje ngethuba lo mprofeti ebevele enkundleni kuzokuphulwa-phulwa isicelo sebheyile. Abaxhasi bakhe abangamalungu namagosa akwakhe, bambi bephuma kumanye amaphondo kuquka noogxa bakhe abangabaprofeti kumanye amabandla –  bebethontelene ngaphakathi nangaphandle kwale nkundla bekhuphisana ngengxolo. 
Bekukho nabachasi bakhe ababandakanya amanina ombutho weAfrican National Congress (ANCWL), iWomen Against Women Abuse (WAWA)  neEconomic Freedom Fighters (EFF),  ngelixa amalungu eli bandla ibingawo amaninzi.  
Le nkundla iye yamiswa isithuba esingangeyure kusukela kwimpikiswano phakathi komgwebi  nabathetheleli bommangalelwa ngenxa yesicelo seziko losasazo lwe-SABC sokusasaza yonke inkqubo yeli tyala kumabonakude nakoonomathotholo. 
Abathetheleli basalile esi sicelo besithi makuqhutywe, umgwebi ayalele ummeli weli ziko ukuba aze nesicelo esibhaliweyo ebengasiphethanga. 
“Size apha sizokuxhasa ugxa wethu enkosini kwaye asijiki, sinqwenela ukuba umthetho udlale indima yawo, indlela kaKristu yayingemnandi kuba kwathethwa izinto ngaye wade waxulutywa nangamatye, ” kutsho umprofeti  uAmos Kojo omnye wabaxhasi baka-Omotoso. 
“Ndandikhonza kwibandla lakwaDonki iMethodist Church in Africa apha eBhayi, umfundisi wakhona wazeka umfazi womntu, lo ayingomfundisi wokuqala ukuzeka,” litshilo elinye inina kubaxhasi bakhe. 
Ongunobhala wephondo le – ANCWL uBukiwe Mfanta, ugxeke amalungu angamanina ale nkonzo ngokuphuma ngobuninzi ngeliza kuxhasa u-Omotoso endaweni yokuma ngakwicala lamaxhoba. 
“Mabaphume egusheni abantu beli bandla kuba kucacile ikho into engalunganga eqhubekayo ngaphakathi,  nabefundisi bakwalizwi abekho apha,” utshilo.   
Ityala liyaqhubeka kwakhona ngomso.",Zenyukile izimangalo ngakuMprofeti osematyaleni
"UVUKILE Pokwana ekunye nogxa wakhe uGrant Pascoe balumkise uSodolophu waseNelson Mandela Bay uAthol Trollip ngelithi makohlukane nokurhuqela amagama abo eludakeni. Oku kuza emva kokuba uTrollip edize ukuba uyasikhonkxa isivumelwano senkampani iMohlaleng Media kwakunye neNelson Mandela Bay. 
 UTrollip uthi kwiveki ephelileyo ucele ingxelo equlathe esisivumelwano phakathi kwalo masipala neMohlaleng nesasityikitywe kweyeDwarha ngo2014. “Ndothuke kakhulu ukuba umasipala iNelson Mandela Bay uchithe imali engange-R21 yezigidi zeerandi (R21 million) kwesi sivumelwano, apho inxalenye yaso isetyenziwe ukuhlawula abantu abaqeshwe ngokwepolitiki. Oku kubonakalisa ukuba yinkcitho engafanelekanga le,” utshilo uTrollip esithi ufuna ukuba iphandwe le nyewe. 
Kwimbalelwano uPokwana noPascoe bathe: “Siyalwamkela naluphi na uphando. Ukukhawuleziswa kophando kwakunceda ukuhlamba amagama ethu. Iyasiphazamisa into yokubona uSodolophu uAthol Trollip ekhupha ingxelo erhuqela phantsi amagama ethu, futhi singathanda ukuba akhe athi xha ngokuthetha kakubi ngathi phambi kokuba ufumanise iziphumo zophando olo singanqwenela ukuba aliqale kungekudala.” 
“Thina sangena ngenkampani iMohlaleng, ngelokunika inkxaso kwezonxibelelwano kwi-ofisi kaSodolophu. Ngokusebenza kwi-ofisi kaSodolophu, bekungekho nto ityhulu okanye engekho semthethweni ukubonwa sikwiindibano zeANC kuba umasipala ubukhokelwa yiyo ngelo xesha,” sitshilo esisibini.",UPokwana noPascoe balumkisa uTrollip
"Imvumikazi yasePhumlani cebukuhle eMonti kwiMpuma Koloni, uZahara Mkutukane, uphinde wenza imbali kwakhona. 
UZahara, onembasa egama lakhe, ekugqibeleni ude wayikhupha i-albham yakhe ekudala ijongwe ngamehlo abomvu ebizwa uMgodi, kwaye ithengisa ngokukhawuleza. 
Eli cwecwe litsha likaZahara liphume ngoLwesihlanu, kwaye ngeeyure nje ezintandathu labe lifikelele kwizinga legolide. 
UZahara uvakalise uchulumanco ngohlobo oluqhuba ngayo eli cwecwe, ebulela kubalandeli bakhe ngenkxaso ethe gqolo. 
Kweli cwecwe, uZahara usebenze noKirk Whalum kwingoma ebizwa Mfazi – ukhumbula ngosuku apho efumana isicelo sentsebenziswano kule mvumi yaseMelika. 
“UKirk Whalum waguqa phantsi wandithandazela. Wayengafuni nokubhatalwa, weza apha kuba esithi ufuna ukwenza umculo nam,” utshilo kwincoko yakhe noDJ Fresh kwiMetro FM. 
Le mvumikazi, eyafumana udumo ngecwecwe layo likaLoliwe ngo2011, iza kujikeleza ilizwe kuquka nokhenketho lwaseMelika kunyaka ozayo. 
simphiwe.freddie@inl.co.za",UMgodi kaZahara uthengisa ngokukhawuleza!
"ISIZA sophuhliso lwezoshishino eMonti ingaba yindawo yokwenza ushishino? 
Lo ngumbuzo obuzwe kwiNkundla ePhakamileyo yaseMonti ehleli eVincent, nobubuzwa nguAdvocate Denzil Potgieter omele uBabalwa Magongwa. UMagongwa, owayeligosa eliyintloko lezimali kwesi siza (East London Industrial Development Zone), wagxothwa emva nje kweenyanga ezintandathu kumsebenzi wakhe emva kokungavisisani nabaphathi kulandela, ngokokutsho kwakhe, ukuqaphela ukuba kwakukho “ukudyarhazwa kwemali yabarhafi yi-IDZ”. 
UMagongwa uthi kwiveki nje enye emva kokuba eqeshiwe, kweyeNkanga ngo2014, waqaphela ukuba alinamali eli qumrhu. 
“Ndaqala ndayiva ngomanejala wohlahlo lwabiwo-mali kodwa nam ndazenzela uphando. Ndafumanisa ukuba akukho mali apha. Into endayifumanisayo kukuba imali yayikhona eIDZ, qha ayizange iphathwe ngendlela.” 
UMagongwa uthi waya kwingqonyela yeli qumrhu uSimphiwe Kondlo, ecela ukuba kwenziwe uphando kuba wayefuna ukwazi oyena nobangela weengxaki zemali. 
“Ingqonyela (Kondlo) ayizange indihoye. Emva koko ndaya kwibhodi yeIDZ, nayo ayandihoya,” utshilo uMagongwa. 
Uthi emva kokuba icandelo lemingcipheko kwibhodi yeIDZ, liqaphele ukuba ubudlelwane abukho buhle phakathi kukaMagongwa noKondlo, kwaye kwamiselwa uphando. 
“Kodwa into eyandibhidayo kukuba eli qela lavela lathatha amanye wamagunya wam. Amagunya omntu athathwa kuphela xa kurhanelwa into embi ayenzileyo. Mna andizange ndenze kwanto imbi,” utsho uMagongwa. 
UMagongwa uthi waya kuMarion Mthembu-Mbinda, owayeyintloko yesebe lezimali ngelo xesha, kwanakwiNkulumbuso uPhumulo Masualle. Uthi uMbinda-Mthembu noMasualle bazama ukungenelela kodwa “hayi ngokwaneleyo”. 
Kule veki, uKondlo ebebuzwa ngamagqwetha kaMagongwa ukuba ingaba yindawo yoshishino kusini na i-IDZ. Ephendula uKondlo, uthe i-IDZ yaseMonti, ngokufanayo nezinye, yindawo yophuhliso hayi ushishino. 
“Siliqumrhu lezophuhliso futhi kufuneka sikhumbule ukuba imigqaliselo yethu kukuba sitsale abatyalizimali. Siqhuba kakuhle kwelo cala, futhi kufuneka sikhumbule ukuba apha sithetha ngeIDZ ekhe yakwiingxaki zokunqongotshelelwa ngabatyalizimali,” utshilo uKondlo. 
UKondlo ukwathe eli qumrhu linomgqaliselo wokuba lidlale indima kumbandela wonaniselwano ngezoqoqosho kwaye uthi iintsika abazilandelayo zingumkhombandlela wokuba basekhondweni elihle. 
UMagongwa uthi use eli qumrhu enkundleni kuba efuna limhlawule imali elimtyalayo kwisivumelwano sabo. Ukwathi ufuna eli qumrhu “litshintshe” libe sisiza sokwenzela urhulumente imali. Ityala lisaqhuba enkundleni.",Izityholo zorhwaphilizo kwi-IDZ yaseMonti!
"Abahlali baseGcuwa banyanzelise iNkulumbuso yaseMpuma Koloni uOscar Mabuyane ukuba isele okanye ihlambe izandla ngamanzi wala ndawo ababanga ngelithi, ngaphandle kokuba enqabile, awekho sempilweni, bekwayuca ooceba babo ngelithi “bangoonodoli” abohlulwe kukusombulula ingxaki yamanzi. Abahlali bathi kunzima ukuwasela la manzi kwaye xa uhlambe ngawo aphuma intsila engaqhelekanga. 
Oku kuvele kwindibano yabahlali noMabuyane eMchubakazi eGcuwa ngoLwesibini wale veki, kulandela uqhankqalazo lwabahlali lwemfuno yamanzi noluqhube into engangeveki. 
UMabuyane ebekhatshwe nguMphathiswa weNtsebenziswano kuRhulumento uXolile Nqata, ophethe amapolisa ephondo uLieutenant General Liziwe Ntshinga, uSodolophu waseMnquma uSithembiso Ncetezo kwakunye nooceba baseMnquma. 
Kodwa abahlali abakhange bavume ukuba kuthethe mntu wumbi ngaphandle kukaMabuyane. Abahlali bakhwele bezehlela kooceba baseMnquma kuquka noosodolophu babo bebabiza “oonodoli”. Babanga ngelithi yiminyaka eliqela benengxaki yamanzi ngaphandle kokufumana uncedo kooceba bekhona. 
Ngeli thuba uMabuyane ethetha nabahlali, uNcetezo kwakunye nooceba bebehleli ezimotweni kulandela ukuhewulwa kusithiwa bangakhe bavule mlomo kule indibano. 
Sithethi nesithethi ebahlalini sitsho esidlangalaleni ngethuba benikwa ithuba lokubuza kwanokuvelisa izimvo zabo kwiNkulumbuso besithi: “Ukuba bebengooceba ababakhathalelayo abantu babo ababavotelayo ngesingekho kule ngxaki sikuyo. Asibafuni nakweyiphi indibano bakuthetha ezingcwabeni kuphela.” 
Emva kwendibano ebitshis’ ibunzi, uMabuyane ucelwe ukuba aye koovonxo (borehole) abakufuphi naseMchubakazi, besithi naye funeka akhe ahlambe izandla okanye asele ukuze azivele ngokwakhe. 
Ngenene uMabuyane uzihlambile izandla wazibonela umgangatho wamanzi aseGcuwa. 
UMabuyane ngethuba eqala ukuvula umlomo ephendula abahlali, uqale ngokucela uxolo kubahlali nangokuthatha ixesha ukuza kubo.  
Uthi oku kubalulekile kuba khange badele mvula kuba yingxaki ekudala ikhona le kwaye abanqwenela ukuba isombululeke ngokukhawuleza. 
“Sicela uxolo bantu baseGcuwa, ndiza kuphinda emva kweeveki ezintathu ndibuye ukuzokukroba ukuba kumaxa kundawoni ngale ngxaki. Sithetha nje sele luqalile ulungiso ukusuka eTsomo ukuya kwidama laseXilinxa,” utshilo uMabuyane. 
UMabuyane uthembisile ukuba iiloli zikarhulumente hayi ezethenda ziza kuqalisa eGcuwa zizise amanzi acocekileyo kwaye oko uza kuqinisekisa ukuba kuyenzeka. 
Kumba wokuba abahlali bebesithi makugxothwe uNcetezo kwakunye noSodolophu woMasipala weSithili uZibuthe Mnqwazi, uthe oko iya kuba sisigqibo sombutho weANC hayi yena. 
Kule ndibano bekukho neenjineli nalapho uMabuyane athe makhe zicacise eyona nto ingunobangela wale ngxaki kula madama, kwaye nento enokuthi ibe sisisombululo esikhawulezileyo ukuze uluntu lufumane amanzi ezindlini zalo njengaphambili. 
Le ngxaki yokungabikho kwamanzi eGcuwa ayichaphazelanga makhaya qha, ichaphazele okuninzi kuquka izikolo njengoko abantwana kuthwa abasangeni kwizindlu zangasese ngenxa yokonyanyeka kwazo.  
Okunye kuquka isibhedlele saseGcuwa nto leyo enyusa izinga lokubhubha kwabantu. Le ngxaki ikwachaphazela noosomashishini baseGcuwa njengoko kwafuduka noSAB kwakunye noChibuku eGcuwa kuba bengakwazi ukusebenza amanzi engekho. 
Abahlali bakwakhalazele imbalelwano yentlawulo yamanzi ephuma eAmathole kodwa babe bengenamanzi. Bathi obo bubuqhophololo kuba bona abasenamanzi. 
Bakwadize ukuba bekufana neMarikana ngokohlobo abathe baxhatshazwa ngalo ngamapolisa ngethuba kuqhuba olu qhankqalazo. 
Oyinkokheli yabahlali eGcuwa uSaziso Peter uthe baseza kuhlala phantsi betyise bengabahlali emva kwale ndibano yolu suku, bathathe isigqibo sokuba bakhe balubambe kancinci uqhankqalazo.  
Udize ukuba abantu bangabuyela emisebenzini. Indibano iyakuphinda ibanjwe ngabahlali ngeCawa ngentsimbi yesibini. UMabuyane uyile nasedamini wayokubona.",‘Sinoonodoli booCeba eMnquma’
"IBALELWA kwi-R96.5 yezigidi imali ebolekiswe kwinkxaso yezoshishino eMpuma Koloni liqumrhu elijongene nophuhliso kweli phondo i-ECDC kunyaka-mali ka 2014-15. 
 Eli nyathelo likhokelele ekudaleni nasekugcineni kwamathuba engqesho kweli phondo kubantu abakwiwaka elinamakhulu amathathu anamashumi amane ananye (1 341).  
Eli qumrhu likwabike ukuba likwimeko entle ngokwasezimalini ngelithi ityala lalo lingaphantsi kwezinto elinazo ezixabiso libalelwa ku R1.1 yeebhiliyoni. Likwaqeshe nengqonyela esisigxina uNdzondelelo Dlulane nobelibambela ukususela ekuqaleni kwalo nyaka.  
Kwamanye wamaphulo, i-ECDC ethe yawabalula kuquka ishishini lemveliso yoboya beebhokwe elihlobo lwe-Angora kudityaniswe nobomvundla ekwenzeni izinto ezifana nezikhafu, iibhareti kwakunye neeglavu. Eli shishini livulwe eBhayi ngemali mboleko efunyenwe kwi-ECDC ebalelwa ku-850 yamakhulu amawaka eerandi [R850 000]. Ngamakhulu mane anamashumi asixhenxe anesihlanu amathuba emisebenzi elithe lawadala. Likwavavanya ishishini elixhasa oonoteksi ngezinto zamihla le ezifana ne oli, i-oli yeziqhoboshi, iziqhoboshi, intambo zombane kwanezinye izinto.  
Ishishini lokuqala livulwe kwirenki yeeteksi eMthatha ngokubambisana kwe -ECDC kwakunye nenkampani iBaradahl yeli. Zizigidi ezintathu ezifakelwe yi- ECDC ngenjongo yokuvulwa kwamashishini alolu hlobo kwiirenki zeeteksi ezingamashumi amathathu kweli phondo.  
Ngamakhulu amathathu wabantu abatsha ekulindeleke ukuba bafune amathuba kweli phulo. Eli qumrhu likwabinze ngemali -mboleko ebalelwa kumakhulu amathandathu anamashumi amahlanu amawaka eerandi [R650 000] kwishishini lemveliso yewayini eliseHewu nelilelokuqala eMpuma Koloni. Likwaxhase inkampani yaseBhayi ebizwa ngokuba yi-Umoyair ngesigidi seerandi esinamawaka amahlanu. 
 Le nkampani iqhuba intengiso ngokubambisana neenkampani zomnxeba wohlobo lweselula isebenzisa ubugcisa ngokuqhuba intengiso ngemiyalezo ethunyelwa kwezi mfonomfono. UPhakamisa George we-ECDC ukwabike ukuba  i-ECDC imbambisene nebhunga eliphanda ngezoshishino iCouncil for Scientific and Industrial Research,   sele ibekele bucala imali ebalelwa kumakhulu amahlanu anamashumi asibhozo amawaka eerandi [R580 000]. Kuzakuvulwa ishishini lwemveliso eGcuwa nelizokuvelisa uhlobo oluthile lweebhegi ezizakusetyenziswa yinkampani yakwa Eskom.  
UGeorge ukwathe bajonge ukwandisa intengiso nakwiinkampani zemigodi. Iqumrhu le ECDC likwajonge ekwakheni indawo yokutsala umbane welanga kwifama eseBerlin.  Lizimisele ukubolekisa ngemali efikelela kwizigidi ezine. Isigidi esinamakhulu asibhozo amawaka [R1.8 million] sele sigalelwe kweli phulo. Eli qumrhu likwajonge ekwandiseni igalelo lalo kwimveliso yezolimo ecoliweyo, amahlathi kwanoshishino lolwandle.  
Likwakhuthaze oosomashishimi abasakhasayo ukuba bajonge amathuba okuthengisa kumazwe aphesheya ngakumbi ngelixesha irandi inkene-nkene.",Udalo-misebenzi eMpuma Koloni
"Inyanisile intetha yamaXhosa ethi “ukuhamba kukubona.” Umntu akushiya indawo ayaziyo angene elizweni, uhamba edibana nezinto angazange wazibona nangazange wazicinga.  
Phakathi kweMiddleburg neRhafu, ndinokayise, ndabona iigusha ezinentamo ende, ezimilo yazo ngathi yinkamela. Ndithi ziigusha ke kuba ziigusha ngento yonke, umahluko yileyo ntamo nemilo engathi yinkamela. Wathi ukayise akangeke ayidle yena inyama yezo gusha, ndingazi ukuba uza kuzibona njani na xa sele ziyinyama.  
Oku ndikukhunjuzwa kukubona ukuba kukho iindawo ezingawanqumliyo imisila amatakane eegusha, eziwayeka abe ziigusha ezindala ezinemisila. Ngumbono ombi ke kum lo wegusha enomsila!  
Mhlawumbi ke ndenziwa kukuba ndikhule ndisazi ukuba igusha inqunyulwa umsila iselitakane, ikhule ingenawo. Unangoku ke kusenjalo kwelakuthi, ezethu iigusha azinayo imisila.  
Ezi ndizibona apha ekuhambeni andiziqheli nje mpela; eyegusha ejiwuzisa umsila ngathi yinja! Ithi ukuba iyabaleka ibe ngathi ligqesha elimdaka elibotshelelwe kuyo ngemva, ufike lisiwa ngapha nangapha xa ibaleka.  
Kaloku ayikwazi kuwulawula igusha umsila, ube lelo gqesha lijinga emva kwayo ke. Izilwanyana ezininzi umsila ziwusebenzisela ukuhesha izinambuzane ezifana neempukane neembuzane nezibawu ezisenza isilwanyana singonwabi sakuhlalwa zizo.  
Omnye umsebenzi womsila esilwanyaneni lunxibelelwano; siyawumisa okanye siwufake phakathi kwemilenze okanye siwupitshozise okanye sibhule ngawo, konke oko kuyimiyalezo eyahlukileyo. Igusha ke yona iwenzani umsila? 
 Inoboya obenza ukuba ingaphatheki kakubi yakuhlalwa zizinambuzane; ayinanxibelelwano iludlulisa ngomsila, ngaphandle kwetakane xa lincanca.  
Uyekelwani ke umsila egusheni? Imele ke ngoko ukuba ingakwazi kuwulawula, kuba akukho msebenzi wawo kuyo.  
Wumbi ke wobuza ukuba kuxa bekutheni ukuze idalwe nomsila kanti awufuneki kuyo; kuba ke idalwe yanomsila, ngabantu abawunqumlela izizathu zabo.  
Umzekelo, inkunzi okanye inkabi inqunyulwa umsila ngokwahlukileyo kwithokazi okanye imazi, oko ke kwenziwa ngabantu ngezizathu ezibonwa ngabo.  
Ewe, mhle lowo mbuzo ungokudalwa kwegusha nomsila esiwunqumlayo thina. Andinayo impendulo yawo. Endinako ikwangumbuzo wokuba, awunqunyelelwa ntoni na uyenza mbi nje igusha?  
Mhlawumbi ke imbi kum, okukhona intle kuxa inomsila kubantu abangawunqumliyo, kuba ke kakade ububi nobuhle buselisweni lomninilo. Bubuxelegu bomfuyi kum ukuyeka igusha nomsila ekungekho msebenzi wawo kuyo.  
Le yokuba igusha ufike irhuqa igqesha elimdaka, elinyelayo nokulinyela, bubuxelegu. Igusha kaloku nokuba seyizama ukuwuphakamisa umsila awuphakami kuyaphi kuba ayinalawulo lungako kuwo, iwunyele ke, ingakumbi xa irhuda. 
 Ukungabinako kwegusha ukusebenzisa umsila wayo mna sesona sizathu ndiwunqumlela sona, ngaphezu komfaneleko nesiqhelo. 
 Bubuxelegu kum ukungayinqumli umsila igusha. Omnye umfo obeyolobola intombi kammelwana wam ngeegusha wafika nezo nto zirhuqa amagqesha amdaka, sathi amakhwenkwe mawayinqumle kwaoko leyo misila, igusha ibe yigusha ingabi ngathi yinja.  
Ukuyeka igusha nomsila kufana nje nomfuyi onegusha enebhula. Ndicaphukela nobuhlanti bakhe umntu onegusha enebhula. Omnye umfo uke waziyeka iigusha zakhe zaxhwitheka uboya baphela bathi tu.  
Ibithi igusha yakhe xa iqelele ucinge ukuba lugaga lomntu, ibe ngathi ngumntu onganxibanga ogaqayo. 
 Ezinye ubufika ingathi ligeza lendlela lirhuqa idlakadlaka lengubo elihamba lilala ngayo. Usathi yigusha ke leyo? 
 Igusha enomsila nenebhula andinakuyithenga nokuba selithobe kangakanani na ixabiso layo. 
 Ndithi ndihlinz’ igusha ibe ngathi ndihlinza inja okanye ndibhuqabhuqa ingubo yegeza! Suka!",Igusha enomsila
"UZola Mazinyo waseMdantsane usentlungwini yokukhangela umntakwabo onguThembekile Koswana angazange ambone oko wazalwa.  
Uthi uThembekile wazalwa ngeminyaka ephakathi kuka1970-1975 waza wathunyelwa kwikhaya leenkedama iKhayalethemba eMdantsane.  
“Ingxaki endikuyo yeyokuba akukho ntsebenziswano phakathi kwam nomama ondizalayo, akawazi unyaka awazalwa ngawo lo mfo, ngoku andikwazi kuhambela phambili nophando lwam, ndibuhlungu kakhulu ngenxa yale nto,” elila utshilo.  
Uphando lwethu lufumanise ukuba iKhayalethemba likhaya elavalwa kudala, akukho bani uvumayo ukuthatha uxanduva ngeli ziko.  
“Kwiinzame zam ndisokoliswa kukuba umama akavumi okanye akawazi umnyaka awazalwa ngawo umkhuluwa, andiyazi nokuba uyawufihla okanye akawazi ngenene,” utshilo uMazinyo.  
Okungaqhelekanga ngokuduka kwale ndoda kukuba kusapho lwayo akukho bani uwukhumbulayo unyaka wokuzalwa kwakhe.  
Uninakazi onguNoluntu Sinuka uthi naye akazi nto, uyavuma ukuba ingxaki ininzi phakathi kwekhaya ngenxa yokuduka kukaThembekile. 
 “UZola lo uzelwe ngo1977, uThembekile noZola banokuba bashiyana ngeminyaka emibini ukuya kwemine ukuzalwa kwabo, uyakuqikelela ke, ewe akazange alandelelwe yena umntwana, yinene leyo,” utshilo uSinuka.  
Ukanti umama ozala la madoda uNomabhaso Koswana uthi akanangxaki yokuncedisana nabantwana bakhe ukukhangela uThembekile.  
“Emva kokuba ndikhulelwe lo mntwana ndagxothwa ekhaya ngutata, ndaya kwadadobawo, waza wandicebisa ukuba umntwana ndimthumele kulotata wakhe, utata wakhe nguVoki Makhaphela, ndandimncinci, andiwazi ngenene unyaka wokuzalwa kwakhe, nam ndisentlungwini ngale nto,” utshilo.  
UZimkhitha Sithela ngudade boZola noThembekile. 
“Mna ndambuza ngale ngxaki umama emva kokuba ndiyive apha ekuhlaleni wasuka walila, lo nto yandixelela ukuba ikhona naye ingxaki awadibana nayo emalunga nalo mntwana wakhe,” utshilo uSithela. 
 Zikho iingxelo zokuba uThembekile wafunyanwa ngunina kwindoda eyayitshatile naye etshate nenye indoda.  
Amapolisa oMzantsi Afrika athembise ngokwenza iinzame zokuncedisa eli khaya kule ntlungu. Ukanti isebe leNtlalontle eMpuma Koloni ngomlomo kaGcobani Maswana lithe. 
“Ingxaki yile yokuba akukho nkcukacha zokuzalwa kwakhe zikhoyo, okwesibini eli khaya asilazi nokuba laliphantsi kwesebe eli kuthwa liKhayalethemba.  
Ingxelo yecandelo elijongene nokulahleka kwabantwana kumapolisa oMzantsi Afrika ngo2013 yadiza ukuba rhoqo ngeeyure ezintlanu kukho umntwana olahlekayo kweli.  
UZola Mazinyo uthi wazenzela uphando lwemfuzo wafumanisa ukuba naye akazalwa kwikhaya akhule esazi ukuba uzalwa kulo, koko uzalwa kwikhaya elinye nomntakwabo owadukayo ozalwa kwaMakhaphela.",Uphi ke uThembekile Koswana?
"INGABA uphakathi kweminyaka ekwishumi elinesibhozo ukuya kumashumi amathathu anesihlanu (18-35) kwaye unoGrade 11 okanye uGrade 12, ube ungenayo yona ilayisenisi yokuqhuba imoto? 
Ukuba kunjalo Inkwenkwezi Private College ezinze eKatikati iza kunceda. Okufunekayo kukuba uqhakamshelane neli ziko, nanjengoko lifuna ulutsha olubalelwa kumashumi amathathu ukuze baqeqeshelwe ukuqhuba. 
UNomhlophe Maxaxuma, umlawuli we-Inkwenkwezi Private College, uthi bafumene inkxasomali kwaTETA (Transport Education and Training Authority). 
“Ngoku sithi yiza kuthi sikuqeqeshele ukuqhuba. Hayi nje ukuqhuba koko ukuqhuba okukwiqoqo eliphezulu (professional driving). Umntu simthatha nokuba akamphumelelanga uGrade 11. 
“Sibulela kakhulu kuTETA ngeli thuba. Sithi ke abantu bakuthi mabaze ngobuninzi babo ukuze baxhamle kule nyhweba. Nokuba awunayo iLearners Licence yiza kuthi uza kuyifumana ilayisenisi yakho yokuqhuba,” utshilo uMaxaxuma. 
Igosa laseNkwenkwezi Private College uAsathemba Gxumisa uthi ezinye izinto eziza kufundiswa ziquka ukhuseleko nezempilo kwanezakhono zonxibelelwano. 
Abo banomdla banikwe de kuphele le nyanga yoMqungu ukuze bafake izicelo. 
 Ngeenkcukacha ezithe vetshe qhakamshelana neli ziko ngomyalezo kuFacebook walo (Inkwenkwezi Private College And Skills Development) okanye uthumele umyalezo kaWhatsApp ku 065 604 1324.",Funda ilayisenisi yokuqhuba simahla
"Utyholwa ngokuthathela kuye oogandaganda, oomatshini bokuthunga nezinye izixhobo zabahlali ezisuka kurhulumente uNkosi Ngubesizwe Bacela waseXhorha. 
Ingxelo yabahlali ithi sele kuyiminyaka engamashumi amabini ezi zixhobo zathunyelwayo ngurhulumente ukuba zincede abahlali belali zaseKwenxurha ukuba baziphilise. 
UFeziwe Bacela oyinkokheli yabahlali baseKwenxurha uthi abantu bayayoyika le Nkosi kuba igweba ngokungenalusini nabani oveza amanyundululu wayo.  
“Ezi zinto sizifunayo zezethu zafikela phaya komkhulu ngonyaka ka1999, ziquka amatanki, oogondanganda, oomatshini bokuthunga, oomatshini bokwenza izitena neengubo ebezisuka kuNkosi uZwelivelile Mandela,” uthethe watsho uBacela. 
 Ngenxa yokuyoyika le Nkosi, abahlali bagqibe iminyaka engamashumi amabini beceba ukuyibuza ngezi zixhobo zokusebenza.  
“INkosi ilawula yodwa, ithathe izigqibo eziphilisa abantu kabuhlungu, isebenza nomntu ongusibonda welali. 
Omnye wabahlali uSikholiwe Maqukanya umemelela ukuba urhulumente angenelele ukusombulula le ngxaki.  
“Besimcelile umhlekazi ukuba eze entlanganisweni yabahlali eze kusiphendula ngale ngxaki, kodwa usixelele ukuba akanakuza kubamba indibano esigangeni,” utsho uMaqukanya. 
Abahlali bathi oku kungabangela ukuba kuqhutywe uqhankqalazo olunokungalawuleki ngabahlali.  
ULunga Nopati uthi abahlali abavani ngenxa yale Nkosi eduba impilo yesizwe sayo.  
“Uyasithelekisa ngokuthi anikise ngesiza komnye, aze aphinde kwayena athathe eso siza asinike omnye umntu, abantu abavani ngenxa yakhe, abantu badliwa imidliwo yeenkomo xa bethe abavana naye ngokuthile, sicela uncedo,” utshilo uNopati. 
Le Nkosi ityholwa ukuba ithathele kuyo izixhobo ebekumele ukuba zithengiselwe abahlali emva kokuvalwa kweziko ebelisenza umbane kule ndawo. 
“Wathathela kuye zonke izixhobo ezazishiyeke emva kokuba kugqitywe ukufakwa kombane apha, kwakumele ukuba ezo zinto zithengiselwe wonke umntu ofuna ukuthenga,” utshilo uNopati. 
Ukanti uNkosi uNgubesizwe Bacela akafumanekanga ukuphendula kwezi zityholo, kodwa usibonda welali yakhe ohlala kwigqiza lakhe uZwelichumile Bacela unolwazi ngezi zityholo. 
 “Zikhona ezi zinto zixelwa ngabahlali, zafikela apha komkhulu kuba ngumsebenzi wekomkhulu ukwamkela izinto ezize esizweni, ngoobani bona aba bakhalaza kuni ngale nto, baphazamisa iinkqubo zokuphuhla kwabantu,” watsho uXasa.",Irhwaphiliza izinto zabahlali iNkosi
"Bebonwabe beveze nelokugqibela abaphathi beSuperSport United izolo ngethuba besazisa uGavin Hunt njengomqeqeshi weqela labo. UHunt ufika kwiSuperSport United emva kweenyanga eziliqela engasabonakali ebholeni yaseMzantsi Afrika emva kokugxothwa yiChippa United kwisizini ephelileyo. Ukuvuyele ke kambe uHunt ukubuyela kwiqela lasePitoli – mhlawumbi kungenxa yeenkumbulo zeminyaka awaphumelele ngayo inqwaba yeendebe. “Ndonwabe kakhulu. Okundichulumancisa kakhulu kukuba ndiza kusebenza nabadlali abasakhulayo endiza kwakha iqela elitsha ngabo,” utshilo uHunt otyikitye isivumelwano sengqesho kwiSuperSport United. 
UHunt ngomnye wabaqeqeshi abambalwa abaphumelele iindebe ezininzi kwiPSL apha eMzantsi Afrika. Esengumqeqeshi weSuperSport United, uHunt waphumelela iindebe ze-Absa Premier League izihlandlo ezithathu zilandelelana. Emva kokuya kwakhe kwiBidvest Wits, nalapho uphumelele enye indebe enkulu neMTN 8 Cup. Kwathi kwakubhanga iBidvest Wits kwiminyaka edlulileyo, uHunt uye kwiKaizer Chiefs – kodwa ngelishwa lakhe, izinto khange zimhambele kakuhle. Ingqonyela yaMatsatsantsa, uStan Matthews, imamkele ngokusesikweni uGavin Hunt obekhe wayokufunxa ulwazi kwiqela elikhulu eYurophu. 
“Sinomqukuqelana wabadlali esiqinisekileyo ukuba uza kuzuza kumava kaGavin Hunt. Kukho abadlali abadala esifuna ukubabona ebadibanisa nabasakhulayo. Bakhona ke nabanye esibalindeleyo kwezi veki zizayo,” utshilo uMatthews emva kokwamkela uHunt. Umqeqeshi omtsha ungena endaweni kaKaitano Tembo uye wagxothwa ekuzeni kuphela kwesizini ka-2021/22. Nangona ebekhe wayifumana indebe yeMTN 8 (uTembo) – kodwa izinto khange ziyihambele kakuhle iSuperSport United eseyazakhela igama njengelinye lamaqela akwaziyo ukuthatha iindebe. Nakubeni bekukho into uRonwen Williams uyahamba, kunokwenzeka mhlawumbi zijike izinto njengokuba kukho umqeqeshi omtsha. UWilliams ufunwa yiMamelodi Sundowns enonoozinti ababini asebebadala.",UGavin Hunt uyakuvuyela ukubuyela kwiSuperSport United
"Yayingumhla wamashumi amabini anesibini kweyoMsintsi, uSuku lwaMafa eSizwe, ngethuba iKumkani yamaXhosa uMpendulo Zwelonke Sigcawu ethetha okungathi uyayolela. 
Wayethetha kumsitho owawubanjwe liphondo kwibala lezemidlalo eDutywa, apho wachaphazela ukuba mhla wakhothama umntu oza kungena ezihlangwini zakhe ngunyana wakhe. 
“Mandiyibeke elubala ukuba akekho umntu oza kuphinda abe yikumkani emva kwam ngaphandle konyana wam,” watsho uKumkani. 
UKumkani uZwelonke unaye unyana osele olukile. Umgidi wakhe wawenzelwa eNqadu ngo2014. 
AmaTshawe abhengezile kule veki ukuba xa nje uqoshelisiwe umngcwabo wale Kumkani, aza kuqala inkqubo yokuxoxa ngoza kungena esikhundleni seKumkani. 
Ngethuba lokombathiswa kwakhe ngo2015, uKumkani wayibeka yacaca eyokuba uyikumkani yamaXhosa jikelele. 
“NdiyiKumkani yamaXhosa jikelele, hayi amaGcaleka kuphela kuba umhlaba kaXhosa uqala eMzimkhulu uyokuqhina eKapa,” watsho uKumkani. 
Ethetha ngokuzingca ngenkcubeko kulo msitho waseDutywa, uKumkani wathi: “Ukuzingca kwethu ngenkcubeko kuqala apha kwisinxibo, imixhentso kwakunye nokutya okwakutyiwa mandulo okunika ingqiqo nesidima kule nto uzibiza ngayo. Ndiyacela bantwana beenkosi ningakhathazeki ndingumntu othetha nje. Omnye umntu angakhathazeka acinge ukuba ndilwile kanti andilwanga nto nje ndilungisa imeko endibona ukuba iyonakala.”",Ingaba uKumkani uZwelonke wayeyolela?
"Iqela laseLimpopo, iBaroka FC, lifumene inkuthazo enkulu emva kokuphumelela umdlalo okokuqala kwisini entsha evulwe kwiveki ephelileyo. IBaroka iguqise phantsi iBidvest Wits ngegowuli elinye eqandeni (1-0) emdlalweni wePSL obunzima eBidvest Stadium ebusuku namhlanje. Ngoku iBaroka ihleli phezulu kwiPSL emva kokuqokelela amanqaku amane emidlalweni emibini. Kwiveki ephelileyo, iBaroka ibambene ngamagowuli amabini macala (2-2) neCape Town City emdlalweni wokuvula isizini obubanjelwe e-Old Peter Mokaba Stadium. Ishwangusha leWits lokungaqhubi kakuhle xa idlalela ekhaya kukhangeleka ngathi lisayilandela nakule isizini emva kokuphulukana nemidlalo eliqela kwisizini ephelileyo. Emdlalweni wokuqala, iWits ibethe AmaZulu ngamagowuli amathathu eqandeni (3-0) emdlalweni obuseKing Zwelithini Stadium. 
Namhlanje uGavin Hunt ulitshintshile iqela labadlali aqale ngalo umdlalo. Kanti nayo iBaroka ifake abadlali bayo abafikayo abafana noKhulekani Masondo noSibonelo Ngubani. Iqela ebelindwendwele liqubisene kakuhle nabadlali ehlasela ngabo iWits abafana noKeegan Ritchie noSameehg obuyele eMzantsi Afrika emva kokudlalela iqela langaphandle kwemida ye-Afrika. Abadlali abafana noTshidiso Patjie noMduduzi Mdantsane bazamile ukubiyisela iBaroka emdlalweni – kodwa iinzame zabo ziye zawa phantsi. Igowuli elifakwe nguGerald Phiri Junior lilo ephumelele ngalo iBaroka. Unozinti weBaroka, uElvis Chipezeze, uye wachongwa njengomdlali oqaqambileyo emva kokuyihlangula izihlandlo eziliqela emdlalweni. 
  
Biedvest Wits: Petersen, Hlatshwayo, Monare, Hotto, Mkhwanazi, Alexander, Doutie, Macheke, Ritchie, Macuphu, Dzvukamanja.  
Amalalela: Mhlongo, Johannes, Pelembe, Domingo, Scott, Motupa, Lark. 
Baroka FC: Chipezeze, Kgoetyane, Madondo, Sibiya, Shozi, Tisdell, Mdantsane, Ngubane, Mbulu, Phiri, Patjie.  
Amalalela: Dlamini, Mongae, Ntswane, Nsimba, Dickens, Selemela, Mosele.",Ihleli phezulu iBaroka FC emva kokubethela iWits ebaleni layo
"Kwiveki ephelileyo besithetha sikwabuza uba abantu bacinga ntoni ngabantu abangotata. Kuye kwacaca ke uba ngumbuzo o ethe-ethe lowo. Hayi kumanina qha, nakwabo bangotata abo babebenqwenela uba ootata babo bangakhula bekhona, kodwa akwabinjalo.  
Izinto ke ezingathethwayo zibanobuzaza. Abantu babambene ngentliziyo, kuyabalelwana. Imini ke ibanye ligqabhuke ithumba futhi xa seligqabhuka akubimnandi nakubani na. Sekutheni sesizophilisana kanjalo nje?  
Izinto zimoshwa ngomlomo, zilungiswe ngomlomo. Bantu bakuthi, lixesha loba sithethe eli. Xa wena ungathethi, ungenzi zinzame zokulungisa izinto, kuzothetha bani? Kudla ngothiwa ‘isihlangu sitya umniniso’. 
Ngendlela abantu abaphendule ngayo kumhlathi weveki ephelileyo kuyacaca nje uba amanina abanyamezele abesilisa. Kananjalo nabesilisa basenemivuka kukwenza kooYise babo.  
Abanye ke baye bakhule besithi ‘ngenxa yoba utata engazange abekho ebomini bam, mna ndifuna ukubakho umzuzuzu nomzuzu kwabam abantwana’ abanye balandele ekhondweni looYise, kuba besithi abayazi kukuthini ukubangutata.  
Kukho inina elithethe into enamandla xa belithetha ngoYise, lisithi; yintoni ebangela umntu ongutata xa engasenanto yakwenza nomama wabantwana, ashiye abantwana bakhe enyanyeni? Xa kungoku sihleli nengxaki yamakhaya angazinzanga ngenxa yesimo abantwana esibakhulisela kuso. 
Incoko iye yaqhubeka emva koba umhlathi upapashiwe. Lo nto indenze ndaqonda uba sinoxanduva qha asiziqondi.  
Uba besisazi ngesingayekelelanga umxakatho ngolu hlobo siwuyekelele ngalo. Sinomsebenzi omkhulu kakhulu wokuvala ezi ntanda zomphefumlo zidalwe kukwenza kwethu, nokukukrokrelana kwabelisa nabasetyhini. Kumele injongo yethu ibenye, hayi le yenzekayo.  
Umntu ngumntu noba usesiphi isini. Asinakuhlala samkele into engeyiyo. Amandla okulungisa akwalapha kuthi. Siphumla njani kunje? 
Abantu abathulanga kuthula qha banyamezele. Abantu basetyhini inkoliso yabo ilimele futhi ekulimaleni kwabo abanathemba kumntu ongutata.  
Amanxeba anzulu kwaye awabonakaai ngeliso lenyama. Abanye abantu babonakala ngendlela abaphila ngayo nabaphilisana ngayo, kuvele kubonakale ukuba ingxaki isemva ekhaya ayiqali apha. 
Abanye banezivubeko zokukhula, abanye banezivubeko zasebudaleni ezibangelwe ngabesilisa. Sinento ke esingayiqondiyo le yoba umntu olimaza abantu sube elimele yena kuqala. Kwayena udinga uncedo.  
Kwakhona sibenento esingayiseli ngqalelo le yoba kwabona abesilisa baneenduma zabo zomphefumlo ekungekho lula ukuthetha ngazo ngenxa yeemeko ezininzi, umntu asuke aqonde uba kungcono athule, afele ngaphakathi.  
Kufela ngaphakathi oko phofu kuzobonakala ngendlela enza ngayo kwabanye abantu.  
Lona ixesha lokutyholana lidlulile, okwethu nje kukuba silungise apho sinako ukulungisa. Umntu nomntu adlale indima yakhe. Esi sizwe sithi sinxanelwe ukusakha, asizusakha amakhaya ethu eneentanda. Yonke le nto kufuneka iqale ekhaya.  
Ngaba abantu abaphuma kula makhaya banjani? Zonke ezi zinto zihamba zidibane. Akukho nto izolunga de sonke sibenendima esiyidlalayo ekwakheni nasekuqiniseni amakhaya ethu, sionge iimfuno zamakhaya, silungise ukuhlala.  
Singekafiki apho, sizezojikeleza ndaweni’nye. Baninzi ke abesilisa abangalulutho xa benophakama bathethe.  
Ngeline ixesha into ebangela kudume ububi kungenxa yokuthula kwaba bekumele baza nesisombululo.  
Ukuthula kuba usithi awufun’ungena izinto akuncedi mntu, ukusuka apho abenzi bobubi bayaphumelela. Yonke into inexesha layo. Kufuneka sazi uba umntu uthula nini, athethe nini? 
Into ebuhlungu ke kuxa kukhuliswa abantwana phantsi kwezi meko. Abantwana esibakhulisayo abazuhlala bengabantwana, bazoba ngabantu abadala abayile ndlela sibakhulise ngayo, akuzukwenzeka mmangaliso sebevuthiwe. Bagwetywa besebatsha 
Ngeenkcukacha: 079 284 1757 katomnoku@gmail.com",Izinto ezingathethwayo zinobuzaza
"Enye yeenkokeli ezazihamba phambili kwidabi lomhlaba ngethuba lokugaleleka kwabamhlophe uNkosi Maqoma, uzakukhunjulwa kwiveki esiya kuyo ngokuthi kwenziwe umdyarho weembaleki kuNtabakandoda, kuQoboqobo, ngomhla wesithathu kwinyanga yoMnga.  
“Le yenye yezinto eziliqela esizakuzenza ngelizama ukukhumbula indima awayidlalayo kweli lizwe. Wonke umntu wamkelekile,” utshilo uZanda Madikiza. 
Umdyarho uqala ekuseni, abantu abadala babhatala iR40 bona abantwana babhatala iR20.",Ukhunjulwa ngomdyarho weembaleki uMaqoma
"Okona kuhambe phambili kugqogqo lwamapolisa ephondo kummandla wase-OR Tambo ngempelaveki nolubizwa ngokuba “Zizojika Izinto” nobe lukhokelwa nguMkomishinala wamaPolisa ePhondweni uLieutenant Liziwe Ntshinga, ibe kukugqama komkhwa wokubiwa kwemfuyo.  
Ugqogqo luqhubeke kuQumbu, Sulenkama, Bityi, Tsolo, Libode, Ngqeleni, Mqanduli, Sajonisi naseLusikisiki kwakunye nedolophu yaseMthatha.  
Abantu ababanjiwe babe likhulu nabaphakathi kwama20 ukuya kuma79 eminyaka ubudala nabaye babekwa amatyala awohlukeneyo wokuba.  
Eli gqiza lika “Zizojika izinto” liye latyelela nezikiti ezigcina imfuyo kuquka namahlathi adume ngokufihla imfuyo ebiweyo. 
Kwelinye lala mahlathi atyelelweyo kubhaqwe uzenzele wobuhlanti nekukholelwa ukuba ugcina le mfuyo ibiweyo nalapho kufumaneke iigusha ezingamashumi amane anesithoba kwakunye neebhokhwe ezintlanu.  
Ingxelo iqhuba ithi ubuhlanti obo buye babhaqwa butshisiwe ngamapolisa.  
Kusenjalo, kugqogqa kubanjwe abantu abangamashumi amabini anesithathu emva kokufunyanwa bethengisa utywala babe bengenazo iimpephamvume zokuthengisa, omnye kubo uveze iphepha lomgunyathi.  
Iindawo ezo zentselo ziye zavalwa kwathathwa notywala obo. Kuye kwabhaqwa neempahla, izinto zokuthambisa, amacwecwe kwakunye namakhadi eefowuni ezixabisa iR1.5 million.  
Kuqhutyekwe nephulo apho amapolisa aye afumana izikhali ezinobungozi eluntwini ezifana neemela, oobhushi kwakunye nemipu emithathu. 
“Eli phulo liseza kuqhubekeka ukususa neengcambu izenzo zobundlobongela nolwaphulomthetho kweli phondo, ingakumbi ngeli xesha leziyunguma, ukuqinisekisa ukuba abantu batya iKrisimesi bekhululekile kwaye bekhuselekile. Sibongoza uluntu kuquka neendwendwe kusetyenziswane namagosa ethu phantsi kwephulo uBuya Mthetho, utshilo uLt Ntshinga. 
Eli phulo lika “Buya Mthetho” kwakunye no “Zizojika Izinto” liphehlelelwe ngomhlwa wesithandathu kwibala lezemidlalo eGompo eMonti.",Kubhaqwe ubuhlanti obufihla imfuyo ebiweyo ehlathini!
"Njengokuba uShaun Bartlett esithi elakhe iqela lidinga imilingo ngoku ukuze lihlale kwi-Absa Premier Soccer League, iHighlands Park FC edlala kwaNational First Division idinga inqaku elinye jwi.  
Umqeqeshi weHighlands, * -Allan Freese, wonwabile kakhulu yindlela edlale ngayo, uzithembile futhi iqela lakhe lifanelwe kukunyuselwa emva kokusebenza nzima kwimidlalo edlulileyo yokuzibekela indawo kwaPSL, kodwa uyilumkele into yokhwaza engekaphumi ehlathini.  
UFreese wayefudula eqeqesha iPlatinum Stars, kodwa yamkhulula emva kwesizini enye ngenxa yeziphumo ezazingancumisi. Kwisizini ephelileyo uthathe iHighlands Park wayibeka kwindawo yesibini kwaNFD emva kweBaroka FC ebikhuphisana nayo ubukhulu becala kwisizini edlulileyo.  
Eli qela laseGoli selizenzele igama ngokungawahloniphi amaqela akumgangatho ongasentla ngakumbi emva komsebenzi omhle elawenza kwiNedbank Cup edlalwa ngamaqela aphezulu nasezantsi.  
Kwezi nzame zayo iHighlands zokunyukela kwinqanaba elingasentla, iye yancedwa ngamava kaFreese onethuba namava kwibhola yoMzantsi Afrika.  
Ngoku iqela likaFreese lakunyuselwa ukuba lithe lakwazi ukufumana amanqaku amathathu kwiMbombela United kumdlalo ozakube useMakhulong Stadium ngoLwesithathu wale veki. Ngoku iHighlands idinga ukuphumelela umdlalo ubemnye ukuze iqiniseke ngendawo yayo kwiPSL kwisini ezayo.  
“Sikusebenzele ukuba kule ndawo. Akululanga tu kwaNFD, kodwa kubalulekile ukubeka iingqondo zethi kule nto siyifunayo ngoba sinomdlalo ngoLwesithathu,” utsho uFreese. “Le midlalo inzima. Sinesicwangciso salo mdlalo ungoLwesithathu, kunyanzelekile siwuphumelele,” utsho uFreese.",Freese: Kusifanele ukuya kwiPremier League
"UAyanda Ngozi waseNdlovukazi eKomani (33), akavumi kuthityazwa zinzingo zobomi bakhe, uthengisa inyama, ulungiselela ukuya esikolweni kunyaka ozayo. 
“Ndifuna ukuya esikolweni kunyaka ozayo, ndenza imali apha ngokuthengisa le nyama ukuze ndingene esikolweni, andinakunikezela ebomini ndisemncinci kangaka,” kutsho uNgozi.  
UNgozi uqalise ishishini lokuthengisa inyama yehagu neyeenkukhu kwisitalato iEbden eKomani ngelizama ukulwa neengxaki zentswelo yakhe. 
“Imali yokuqala ndiyifumene ngokuthengisa ihagu, loo hagu ndandiyiphiwe ngumalume kuba ndincedisa phaya ekhayeni kwimisebenzi yekhaya, ndayixhela, ndayithengisa, ndafumana imali yokuthenga ezi zixhobo nale nyama ndiyithengisayo,” uyacacisa uNgozi. 
 Esona sixhobo emi ngaso liziko lentengo, iinkuni nezinongo zokwenza inyama ibe mnandi. 
“Ndandiyidelele ukuqala kwam, kodwa umalume nenkosikazi yakhe bandikhuthaza, ngoku ndifika ngentsimbi yesibhozo ndixakeke kutshone ilanga,” utsho uNgozi. Ngonyaka ka2013, uNgozi ugqibe iDiploma yoLawulo lweOfisi eFalse Bay College eKapa, akafumana msebenzi ukusukela ngoko. 
“Amaqatha ayashiyana, elinye yiR20 ze elinye ibe yiR15 kula wenkuku, ize awehagu nawo ashiyane ngokunjalo, bayayithanda kakhulu abantu le nyama,” kutsho uNgozi.  
Abasebenzi bakwaAvbob eKomani ngabona bathengi bakhe baphambili kuba bamxhasa iintsuku ezintlanu zeveki bethenga.  
“Omnye woomalume bam usebenza kwaAvbob, waye wacela oogxa bakhe ukuba bandixhase ngokuthenga inyama yam, ngemini ndithengisa amaqatha alishumi elinesihlanu kwaAvbob,” kutsho uNgozi. 
Ngelanga ungenisa imali ekumakhulu amane xa imini ivumile, aze enze amakhulu amabini kwimini engentlanga.  
“Ndithatha isiqingatha sayo ndiye kuthenga izinto ezifana nenyama, izimnandisi, enye ndiyivalele, iinkunzi andizithengi, ndisuka nazo endlini,” utsho. 
Uthi ufuna ukuya kwenza izifundo zobuNjineli kwezombane, ngenjongo yokwenza ishishini lombane kamva. 
“Ndikhule ndinenjongo yokwenza ishishini lokwenza umbane, ndifakele, ndilungise umbane wabantu, ukugqiba kwam esi sidanga ndakwenza oko,” utsho uNgozi. Akukho ncedo wakha walifuna kurhulumente, koko uncoma inkxaso yoluntu. 
Ingxelo yeFood and Agricultural Organisation phantsi koMbutho weZizwe eziManyeneyo ibonisa ukuba ukuzivulela amashishini yeyona ndlela iza kunceda uluntu ukulwa nemingeni ejongene nehlabathi. Omnye wabathengi bakaNgozi uthi uthenge ecinga ukuba uxhasa ishishini elisaqalayo, suka wothuswa yincasa yenyama. 
“Ndaqala ukuza apha ndisithi ndize kumkhuthaza, kodwa ndiquqa ndibuyelela ngenxa yencasa yokutya kwakhe, uyazama ukuba izinto zakhe zicoceke, ulihomba, imnandi ke yona inyama yakhe, nokuba uthenge eyenkukhu nokuba yeyehagu kuyafana,” utshilo umthengi.  
“Ndijonge ukufakela iirostile, ndizoje apha, ixesha sele liphelile, sele efikile u2021,” utsho uNgozi. 
Abasebenzi beegaraji ezimbini ezikufutshane kule ndawo, abaqhubi beetaxi, abasebenzi besibhedlele sabucala eKomani, baphakathi kwabathengi bale nyama kaNgozi.",‘Ndifuna ukuya esikolweni’
"Kapa:  
Zibe ngamaxhoba okuntunyekwa ngomlilo iibhasi ezimbini zakwaGolden Arrow eKapa kule veki.  
Oku kulandela emva kokuba icandelo leeteksi ligqibe ukuqala iveki ngokubamba ugwayimbo lokuba zime ngxi iiteksi ezihambayo ngenxa yezizathu zangaphakathi malunga nokonyulwa kwesikhokelo kweli candelo.  
Oku kushiye amakhulukhulu wabakhweli beeteksi bengenandlela zokuya kwiindawo zempangelo. 
“Ngenxa yokoyikisela ubomi bam kunyanzeleke ukuba ndijike ngethuba ndisiya empangelweni, ntonje umqeshi wam akandithembi ngoku, ndithatha ifoto yebhasi etshileyo ukumnika ubungqina bemeko embi elokishini,” utshilo uNonzaliseko Ncaphayi. 
Kutshiswe iibhasi ezimbini kwiindawo ezimbini ezohlukeneyo eKhayelitsha. Ibhasi yokuqala itshiswe yaluthuthu eMakhaza.  
Le ndawo kutshiswe kuyo le bhasi sisitalato ekungahambi kuso zibhasi, kukholeleka ukuba iqweqwediswe ngamadoda ekutyholwa ukuba ebenxibe iimpahla ezifana nqwa nezabasebenzi bakwaGolden Arrow.  
Akukho mntu ufumene ukwenzakala, koko phantse kwatsha ngumlilo izindlu ezisondeleyo kwindawo ekutshele kuyo le bhasi nanjengoko komnye umzi kophuke ifesitile ngenxa yokutaka kweengceba zebhasi.  
Eyesibini ibhasi itshiswe ngomlilo kanye kwindawo ezimisa kuyo eLingelethu West kufuphi neKholeji yezoqeqesho iFalse Bay eKhayelitsha. 
KwiRenki yeeTeksi eMakhaza akukho nanye iteksi ephumileyo nanjengoko zivalelwe ngamaqhaga kwiyadi ezihlala kuyo. 
 Kufuphi nale Renki kutshiswe isigadla esincinane esilayisha abasebenzi nezixhobo zokusebenza. 
Inkampani yebhasi zikaMyCiti kunyanzeleke ukuba izinqumamise iinkonzo zayo kwindlela zaseKhayelitsha ukuzama ukuzisindisa zingantunyekwa ngomlilo, nalapho icebise abakhweli ukuba baxoze mphini wumbi ukuzama ukufikelela kwindawo zokuxelengela inyama.  
Ilungu leKomiti yezoThutho noPhuhliso kwisixeko saseKapa uBrett Herron, uthi bafumene umyalezo ngeCawe ukuba azisayi kuhamba iiteksi ngoMvulo.  
Ekwatsho kananjalo ukuba olu gwayimbo sele lichaphazele eli candelo isithuba seminyaka emibini. Ukanti le nkampani ayikayazi ukuba zakubuya zisebenze nini iibhasi. 
Ukanti, ngoLwesibini, imeko ibuyele esiqhelweni ukunqunyanyiswa kolu gwayimbo noluthathe imini yonke kulandela emva kokungenelela kombutho weANC kwiphondo leNtshona Koloni.  
Khange kubekho ziganeko zixeliweyo zokonzakala kwabantu emva kokuntunyekwa ngomlilo kweebhasi ezimbini zakwaGolden Arrow eShushu Crescent naseLingelethu West eKhayelitsha. 
“Eyona nto ixhalabisayo yimpilo yamawakawaka abakhweli nokuphazamiseka kwempilo yabo kungacetywanga,” utshilo uBronwen Dyk-Beyer uSomlomo kaGolden Arrow. 
 UDyk-Beyer uthi ukulungisa umonakalo kwibhasi enye kuxabisa i2.5 yezigidi zeerandi. Uthi beyile nkampani bathanda ukuxolisa ngenkxamleko yabakhweli ngelithi baza kuzama ukuhlisa izinga lophazamiseko kwelabo icala beyile nkampani.  
Ekwatsho kananjalo ukuba imeko bayibeke phantsi kweliso elibukhali kodwa sele ziqalisile ukusebenza namhlanje umhla wesixhenxe kwingingqi yeMetropole nanjengoko bezinqunyanyisiwe.  
Ukanti uHerron ungqinile ukuba ibhasi zikaMyCiti ziyaqhubeka nokusebenza ngaphandle kwamagingxigingxi emva kokuba bezinqunyanyisiwe imini yonke ngomhla wogwayimbo.",Zitshisiwe iibhasi eKhayelitsha!
"Njengoko zixheshekile ukufika iimviwo kule nyanga, amaxhala ayatsho kwaye nokubhuduzela kuyangenelela kubazali nakwiintsapho zabo babhalela ibanga leshumi kunyaka ka2016. 
Ngaphandle kwentandabuzo, eyona ndlela yokuthoba amaxhala nokuphatha uyeka kukumisa ingqondo kwaye ubenokuzithemba. 
Ukuphumelela kubonakala xa umfundi ethe wazilola ngendlela echubekileyo nebonisa ulwazi oluphangaleleyo. Ngoko ke akukho mntu unokubeka ityala kubazali abazakuthi baxhalabele abantwana babo abachophele iimviwo. 
Kuye namphi na umzali, akukho lula ukubukela umntwana wakho exwaye idyokhwe enzima yomsebenzi wesikolo kunye noloyiko olubangwa ziimviwo kube kungekho nto unokuyenza nje ngomzali encedisana nomntwana. 
Yiyo lonto kulula ukuva umzali esithi “Sebenza ngokuzimisela” okanye “Ukuba ubuqale ukulungiselela imviwo kwinyanga ezintandathu ezidlulileyo” kude kuphele kuqala neengxoxo ezibangelwa lixesha elinganelanga lokufunda komfundi, kuye kunyanzeleke umzali aphe umfundi umtyhi nethuba lokuzilola. 
Ngaphambi kweemviwo, kubalulekile ukuba umzali ahlale ekhuthaza, hayi ukuba ahlale egxeka okanye etyhafisa, kukwabalulekile ukuba umzali enze konke okusemandleni ukuncedisana okanye ukwenza izinto lula kumfundi 
Ngeli thuba enyakeni, ixhala yinto elindelekileyo kuba ibanga leshumi lilo elivulela umfundi iingcango, kwaye ukupasa ibanga leshumi linqanaba lobomi elahlula umfundi ebuntwaneni limfake kwibakala lobudala. 
Into ebalulekileyo kukubonisa abo bazakuhlalela iimviwo ukuba ngokuzimisela kwabo benzela bona nekamva labo. Konke ngoku abakwenzayo bakwenzela ukuqaqambisa Ikamva labo. Ngoko ke kubalulekile ukuba bathathe uxanduva bazimisele kwezi mviwo. 
Abazali nabo banenxaxheba ekufuneka beyidlalile, nazi iingcebiso ezihlala zibabazwa, ngoogqirha bengqondo, iinzululwazi kunye nabantu ekuhlaleni. 
Inxaso yomzali: Abazali ngabantu bokuqala ukunika inkathalo nenkxaso. Khuthaza umntwana wakho ukuba azinike ithuba elaneleyo lokulala, kusasa qinisekisa umenzela isidlo sangentseni esine sondlo. Le izakumenza umntwana wakho azive ebalulekile kwaye abenokuzithemba. 
Isimo esihle sentliziyo: Ngamanye amaxesha iimviwo ziza nokukhathazeka emfundini nemisindo ekhawulezileyo. Kubalulekile ukwamkela. Hlukana nokufaka uxinzelelo emntwaneni wakho. 
Thatha ikhefu xa ufunda: Nje ngomzali, qinisekisa ukuba umntwana wakho uyaphumla xa afundayo. Mkhuthaze umntwana wakho ukuba ahlale afunde ebusuku kodwa qinisekisa ukuba uyaphumla angafundi oko kuba oko kuyayidinisa ingqondo. 
Itya ukutya okunezondlo: Umfundi ovavanywa kwiimviwo umele ahlale esitya khona ukuze afumane Amandla, ingakumbi ukutya okunezondlo. Umzali makaqinisekise ukuba upheka ukutya okuya egazini. 
Bhekela kwiziphazamisi: Abanye abafundi baye bachithe ixesha labo bebukele umabonakude ngelithi baphumza ingqondo, bencokola nezihlobo okanye kumaqonga onxibelelwano. Qinisekisa ukuba uhambela kude kwizinto ezinokubangela uphazamiseko. 
Musa ukufunda ngokungxama: Kuxhomekeke kwindlela umntu ayiyo, ukufunda sele kushiyeke ixesha elincinci kwenza umntu abambe eyeka, ngoko kwixesha elininzi ngabo bebehleli benokuqonda abathi bakwazi ukubamba ulwazi ngomzuzu wokugqibela. Kungcono umfundi aziphe ithuba apho azakumana ezibuza imibuzo khona ukuze abone okumsokolisayo atsho agxile kuko. 
Wahlule umsebenzi: Ukuba unomsebenzi omninzi ekufuneka uwufundile, kungcono uwahlule umsebenzi ungawufundi wonke ngexesha elinye. Bhala phantsi izinto ofuna ukuzizuza, Sebenza nzima ukuzuza oko emva koko uziwonge xa uthe waphumelela. 
Lala ngokwaneleyo: ukunceda umzimba wakho, lala ixesha elaneleyo ukwenzela umzimba ungazukutyhafa xa kufuneka ubhalile. 
Okokugqibela, khumbula oko kwathethwa yinzulu-lwazi yesingesi uThomas Hobbes xa wathi “Funda oko kudingwa yingqondo” 
Kubafundi bebanga leshumi kunyaka ka-2016 nakuni bazali, ndininqwenelela impumelelo kwiimviwo ezizayo. IPhondo leMpuma Koloni lilinde ukuvuyisana nani ngamehlo abomvu. 
UPhumulo Masualle yiNkulumbuso yePhondo le Mpuma Koloni.",Ndininqwenelela konke okuhle kwiimviwo!
"Izolo imbethi manqindi yaseDuncan Village uSiyabonga Siyo ushukumise uninzi labalandeli bakhe ngombhalo awubhale kwikhasi lonxibelelwano, uFacebook, othe “Ndiyayeka”. 
Bekunzima ukwazi ukuba lo mbhalo ujoliswe enini na kuba waziwa ngabantu abaninzi njengembethi manqindi. Ixhaphakile into yeembethi manqindi iziqale zibhengeze kumakhasi onxibelelwano xa zithatha izigqibo zokuyeka okanye zifuna ukuveza izikhalazo ezinazo. 
USiyo uzikhabile iintenta ezingokuyeka kwakhe amanqindi ngelithi le nto ayibhalileyo ayinanto yakwenza namanqindi. 
Kwinyanga ephelileyo uSiyo olwa phantsi kweSijuta Boxing Promotions ka-Andile Sidinile ubethwe yinzalelwane yaseMthatha, uSimphiwe Khonco, kwintshinga ye-IBO kudidi leMinimum Weight. 
Abanolwazi bathe into ebethise uSiyo kukuswela amava kunoKhonkco. 
Izolo uSiyo uthe okwangoku usaqwalasele kwiindlela anokuthi aziphuhlise ngazo, into ezakumgcina naxa eyekile ukudlala. 
“Ndisalindile, andiwazi nokuba uyakufika nini na umlo wam olandelayo. Ndingathanda kona ukulwa kodwa ndiyindoda exakekileyo. Ndizama iindlela endizakuphila ngazo emva kokuba ndiyekile emanqindini. Ndivile ukuba ndingalwa noHekkie Budler kungentsuku zatywala, kodwa akukho nto sele ityikityiwe ngoku, ndisayijonge njengamarhe,” utshilo uSiyo. 
Mayelana nokuthatha ikhefu emanqindini, uSiyo uthe: “Loo nto izakuxhomekeka ekuxakekeni kwam, ndinezinto ezininzi endizenzayo kodwa ndiyawathanda amanqindi. Ndakusoloko ndiwenzela ixesha nokuba ndixakeke kangakanani na.” 
UBudler yintshatsheli egqubayo yentshinga yeWBA Minimum-weight, ukhe wayikhusela le ntshinga xa wayebetha uKhonkco e-Emperors Palace kunyaka ophelileyo. Ukuba uSiyo uzakucela umngeni kuyo kufuneka aqiniseke ingakumbi ekuziqeqesheni.",USiyo ucinga ngekamva lakhe
"Unobhala jikelele we-ANC, uGwede Mantashe, uthi abazani nayo imali ekwizigidi ezingamashumi asibhozo ekutyholwa ukuba wanikwa lo mbutho yinkampani yakwaPRASA.  
UMantashe uthethe oku ngethuba ethetha najelo endaba eRawutini emva kokuba bebambe indibano yeqoqo elilawulayo kumbutho we ANC.”Ukuba kukho imali eyiR80 Million elahlekileyo kwinkampani yakwaPRASA mabakhangele imali yabo ukuba iphume yayaphi, asiyazi thina apha kwi-ANC,”utsho uMantashe. Uhambisa athi abezomthetho mabadlale indima yabo ukuqinisekisa ukuba le mali iyaziwa ukuba uhambe njani.  
 
Ngaphambili bekukho iingxelo ezithi i-ANC ufumene imali ekumashumi asibhozo ezigidi zerandi ukuba wenze amalungiselelo onyulo kwinkampani yakwaPrasa. 
 Ukwavakalise inkxaso yabo besisikhokelo sombutho we-ANC ngakumphathiswa wesebe lezimali kweli uPravin Gordhan.  
 
“Sihambisana ngqo nentetho ethe yenziwa ngusekela mongameli wethu uCyril Ramaphosa ngelithi simthembile umphathiswa uPravin Gordhan,” uthethe oko uMantashe. Malunga nentetho ezenziwe ngethuba kuqhutywa umngcwabo kamfundisi Makhenkesi Stofile uMantashe uthi ezintetho zisuka kubantu abangamalungu namagqala alombutho.”Asinakulandela yonke into ethethwa emingcwabeni kuba kungatshona ilanga sizama ukulandela izinto ezahlukeneyo ezithethwe ngabantu abahlukeneyo, ngomnye uzakuthetha enye nomnye athethe enye,”utsho.",Asazani nayo thina iR80-million
"Kwizikhululo zeenqwelomoya nakwiinqwelomoya kuyinto eyoyikisayo sisifo esitsha saseTshayina. Andazi ke nokuba ndinyanisile na ukuthi sesaseTshayina ngaphezu kokuthi siqhambuke eTshayina.  
Ndinento ethi sesethu sonke; ukuba ibisesaseTshayina ngesihleli khona singanwenweli kwamanye amazwe, ngoku ke kuthiwa sinwenwela nakwamanye amazwe, nawo ke iya kuba sesawo sakube siwafikele.  
Ndatsho ndakhumbula ukufika kwesifo ugawulayo, naso esaqala kumazwe akude, sisiva ngaso koonomathotholo. Sasisithi ke sisifo samalawu abanye besithi sesabelungu, abangahlalelaniyo ke nezo ntlanga besithi seseembulu, ndingazi ke ukuba iimbulu zosulelana njani nabantu ngesifo sesondo.  
Yayikukungafuni nje ukusayamanisa nathi; igcushuwa nesisende nebekelo, nezinye ke izifo ezichaphazela isini esasisazi zona zazanele, singafuni zifo zimbi ziziswa ngakuthi. Nesi ke isifo kuthiwa yikhorona sisiva apha koonondaba abahlalele ukusoyikisa ngezimanga zelizwe esingazaziyo; basitsho sizive ilizwe eli singalinqweneli! Uthi ke wakuba kwizikhululo zeenqwelomoya uqale uqonde ukuba le nto yesi sifo ayikudanga, ikufutshane kunokuba ibe kude.  
Xa ucinga ngeTshayina ucinga ngelizwe elikude kakhulu, ube nethemba lokuba izimbo zelizwe elikude olo hlobo azinokufika apha kweli lethu.  
Kodwa uthi wakubona abantu abafake izichele zokuhluza okuphefumlwayo kwizikhululo zeenqwelomoya ngenxa yesi sifo uqale uqonde ukuba iTshayina ayikudanga nakancinci, ilaph’ esapha! Woyike nangakumbi wakubona abo bantu bakhona bancin’ amehlo, iinto engathi kuvele kwasikwa nje apha ebusweni kwavela amehlo abengalungiselelwanga zihlalo zawo.  
Uqale ube namasikizi, usibone sivele ngeempondo isifo ikhorona. Kwizikhululo zeenqwelomoya ufika kukho abantu abafakwe izichele zokuhluza abakuphefumlayo, kanye oku kwabantu abakhuselwa kwisifo sephepha.  
Wakubona abantu abenjenjalo ke uzifumana ulaqaza, ufikelwe yintaka, unqwena ukuba nawe ungazifumanela esakho isichele uzikhusele.  
Inqambuzane ke iba kungazi ukuba zifunyanwa phi na ezo zichele, kube kungekho namntu uxelela bani ntoni ngokusingise koko.  
Ufane uzifumane usisisulu sesende livel’ ebhulukhweni ke, ngaluba Mbovane kwincwadi yakhe ethi Isicakathi. Iyahlekisa ke kambe into enomntu phakathi, ihlekisa seyibulala.  
Thina bangenazo ezi zichele kwizikhululo zeenqwelomoya siyababaleka aba bazifakileyo ngokunga sebenayo le khorona, soyika basosulele.  
Kwelabo icala babaleka ukosulelwa sithi bangafakanga sichele. Kubanzima mpela ke khe yangumntu okhangeleka ngathi ngumTshayina, simbaleke mpela!  
Ngendlela eyoyikwa ngayo ikhorona asifuni nomntu othimlayo; kutsho kwanqaba naba bathi “bless you” xa uthimla.  
Ndatsho ndakhumbula ntokazi ethe yakubona amaTshayina efake izichele kwinqwelomoya elandelelana ukuya ezindaweni zawo zokuhlala, eza kudlula ngakuthi, yema ngeenyawo ikhwaza ngokuvakalayo, “Yini Thixo, aba bantu bangazohlaliswa ecaleni kwam, yini Bawo onamandla!” Abantu babantu banyuse ‘ubedlana’ bengayivanga nokuba ithini loo nzwakazi, bedlula ukuya kwizihlalo ezingasemva; “Yeke Bawo! Badlula!” Yatsho yahlala phantsi intokazi.  
Nangani nam abo bafo bendingabanqweneli nje ecaleni kwam, kodwa ndiyihlekile loo ntokazi, ndisithi kusengenzeka ukuba ngaba bantu abasindiswa kuyo isoyika bona nje yona. Kambe ke, okrokrayo angathi abo bafo banayo le khorona, befake izichele nje benzela ukuba bangosuleli abanye.  
Ukuphangela bubuxelegu ke kambe. Abelakuthi abangaphangeliyo bazihlelele emakhaya, baphelela nje kukuva koonomathotholo ngale nkxamleko sikuyo.  
Ukuba bendizihambela iihambo zakwam ngendiyizila inqwelomoya, ndihleli ndingayithandi kakade.  
Abantu abaza kusiphathela le cesina ngala mahilihili aphala esithubeni ngeenqwelomoya. Goba msenge iibhokhwe zikutye!",Andinabudlelane noMkhorona!
"Umqeqeshi welizwe loMzantsi Afrika owaziwayo, uJohan Ackermann, angafudukela kwilizwe laseNgilane emva kokuvuma ukuba ngokwenene kukho isicelo esiphambi kwakhe seqela lamaNgesi – iGloucester. 
Uthotho lwabadlali boMzantsi Afrika bombhoxo luntingele kumazwe aseYurophu minyaka le – apho ludlala khona ngoku ngenxa yemivuzo efudumeleyo – kodwa akuphelelanga apho ngoba kukho nabaqeqeshi abaqeqesha phesheya abafana noJake White, uGary Gold, uRassie Erasmus, uFrans Ludeke noJaques Nienaber. Lo ka-Ackermann angathathwa yiGloucester ekukholeleka ukuba ifuna angene endaweni kaLaurie Fisher njengomqeqeshi othe wabeka phantsi emva kokubethwa kweGloucester ngo’30-27 yiHarlequins. Ukufunwa kuka-Ackermann ngapha nangapha kulandela ukuvusa kwakhe iLions azisuse emsileni wazibeka kwindawo yesithathu kwiSuper Rugby. “Ewe, zikhona iziphakamiso zomsebenzi eziphambi kwam endiziqwalaselayo. Okwangoku ndisaphicotha imiba ethile. Ndizakusithatha isigqibo kwakamsinyane ngoba andifuni eli qela [Lions] liphazamiseke yilo nto. Sinetumente ekufuneka siyidlalile – kodwa ke ndakusenza isibhengezo xa ixesha lifikile,” utshilo u-Ackermann. 
Iingxelo zithi ingqonyela yeGloucester, uDavid Humphreys, ebeseGoli kwiveki ephelileyo – apho ebethetha-thethana nale ndedeba. Akukho nto ethethiweyo kodwa yiGloucester ngalo mba. Ingqonyela, uStephen Vaughan, uthe: “Silindele nantoni na enokwenzeka kwaye sikulungele ukufuna umqeqeshi omtsha. Sebebaninzi ngoku abantu abanomdla nangona singekatsho ukuba sifuna umntu.” 
Ingxaki engaxakana nayo u-Ackermann kukuba unesivumelwano neLions esiphelelwa ngo’2018. Okwangoku akukacaci nokuba iGloucester izimisele na ukumthenga kwisivumelwano anaso neLions. Nangona efunwa leli qela laseNgilane, lo mqeqeshi ebephakathi kwabo bebebonwa njengabantu abanokuthi baqeqeshi iSpringboks.",Umqeqeshi weli lizwe angafudukela eNgilane
"Iintshatsheli zeSAB Regional League kwingingqi yaseMnquma, iKentane United, igoduke neshumi lamawaka eerandi (R10 000) likhatshwa yindebe neembasa zeegolide emva kokuphumelela eWalter Sisulu University, eGcuwa. 
IKentane United yoyise amaqela alishumi elinesithandathu ebekhuphisana kwiMatta Challenge Easter Soccer Tournament. Imidlalo iqale ngoLwesihlanu idlalelwa eMsobomvu naseBika – apho amaqela ahluzene kwizigaba zetumente phambi kweyokugqibela. 
Phambi komdlalo wamagqibela kankqoyi, iBashe Eagles ibethwe yiFC Relatives yaseMnquma ngo’4-2 kumapenela lo gama iNgqamakhwe United ibethwe yiKentane United ngo’6-5 kumapenela.  
Kumdlalo wokugqibela obumhle, ububukeleka futhi ushushu, iKentane United ibethe iFC Relatives ngo’3-2 emdlalweni. Yona iFC Relatives igoduke nemali engamawaka amahlanu eerandi (R5 000) kunye neembasa zesilivere. 
INgqamakhwe United ephume kwindawo yesithathu ifumene amawaka amathathu akhatshwa ziimbasa zeBronze ezingamashumi amabini anesibini.  
IBashe Eagles izifumanele amawaka amabini (R2000) ngokuphuma kwindawo yesine. Umxhasi wale tumente ngumnikazi weqela elidlala kwiABC Motsepe League, iMatta Milan, uMnu. Silence Matta uthe uchulumance kakhulu ngumdlalo awubonileyo kula maqela weSAB Regional League, kwaye uthi lo nto iyamkhuthaza ukuba aphinde aqhubeke nokuxhasa le midlalo. 
Ibikokuqala ezimbalini into yokuba amaqela weSAB Regional League waseMbhashe nawaseMnquma athelekiswe wodwa kwitumente efana nale. 
 Obekwikomiti eququzelela le tumente, uMnu Bongeni Mathanga, uthi iinjongo zale midlalo kukwakha ubuhlobo phakathi koMbhashe noMnquma kwezemidlalo kwakunye nokuphuhlisa abadlali abasakhulayo.  
UMathanga ubulele noMnu uMatta ngokuxhasa itumente ngezixhobo zonke zemidlalo kuquka namabhaso.",IKentane United igoduke neshumi lamawaka eerandi!
"Iqondo lokufuneka kokutya kwihlabathi kulindeleke ukuba linyuke ngamashumi amathandathu ukuya kumashumi alithoba eepesenti ngo2050. 
Oku kuza kubangelwa, phakathi kwezinye izinto, kukunyuka kwenani labantu ehlabathini, ekulindeleke ukuba libe likwiibhiliyoni ezilithoba ngo2050. 
Ukuze ihlabathi likwazi ukumelana nale ngxaki kufuneka amafama kwihlabathi jikelele aqalise ukusebenzisa imihlaba emikhulu ukulima iimveliso zawo. Oku kwakwenza ukuba imveliso nayo ikhule, ukusetyenziswa kwetekhnoloji yokulima nokutshintshwa kwendlela zakudala zokwenza izinto, kuya kuwanceda amafama ukuba avelise ukutya okwaneleyo. 
Ngo2050 ilizwekazi leAfrika lakuba linabantu abakwiibhiliyoni ezimbini, kungoko imveliso yokutya kuza kufuneka ukuba iphucuke ngaphandle kwamathandabuzo. Nangona amazwe aseAfrika enze iinzame eziliqela ukuphucula iimveliso zokutya, kuncinci kakhulu okwenzekileyo ukunyusa umyinge wokutya okukhoyo eAfrika. 
Amafama amaninzi eAfrika asasebenzisa iindlela zakudala zokulima, nemihlaba yawo idinga ukondliwa, kodwa kunjalo bahlala belindele imveliso ephezulu. 
Itekhnoloji sisisombululo kwiinzame zokunyusa iimveliso zolimo, kodwa kubonakala kukuncinci kakhulu okwenziwa ngamafama aseAfrika ukusebenzisa ezi ndlela zintsha. Impendulo kwingxaki zamafama aseAfrika iya kufumaneka ngokuba kuqaliswe ukusetyenziswa kwendlela zala maxesha zokulima. 
Nanjengoko zivuleka iingcango zeemalike zehlabathi, abathengi kwihlabathi banomdla kakhulu kwilizwekazi laseAfrika, ngoko kumele ukuba amafama aseAfrika anyuse iikawusi. 
Ukunxibelelana ngetekhnoloji kubangela ukufumaneka lula kwamafama aseAfrika, oku kubeke ngokukhawuleza inani elivakalayo lala mafama kwinqanaba lehlabathi. 
Amafama amancinci nasakhulayo aseAfrika akwithuba elihle lokuba anabise umsebenzi wawo kwiimbombo zone zomhlaba ngokusebenzisa itekhnoloji.",Ulimo kwihlabathi eliguqukayo
"IBidvest Wits ivule umsantsa wamanqaku amathathu phezulu kwi-Absa Premier Soccer League emva kokubetha i-Orlando Pirates ngo’1-0 kumdlalo obuseBidvest Stadium kobu busuku. Amakhwenkwe kaGavin Hunts afumene amandla emva kokubetha iPirates neMamelodi Sundowns kwiveki enye. Nangoba kukho intetho ethi izisulu azelekelani – kodwa kwenzeke into enqabileyo kule isizini: iWits ibethe iBucs kathathu kule sizini – kanye kwiMTN 8, kabini kumdlalo wePSL. Nangona kusekho imidlalo eliqela – kodwa iWits yeyona inethuba elicacileyo lokuthatha indebe ekupheleni kwale sizini. 
Kuyiwe kwixesha lokuphumla kungekho elibhalisileyo ebhodini nangona iPirates ibiyiyo elawula umdlalo futhi inamathuba okufaka amagowuli. Ukuphosa amathuba yeyona nto iyingxaki kwiiSea-Robbers kule sizini. Namhlanje bezibene neqela elikwaziyo ukusebenzisa ithuba noba linye elivelayo emdlalweni – yenye yezinto eyenza yahluke iWits kwamanye amaqela. Igowuli likaCuthberth Malajila lilo elohlukanise la maqela mabini. AmaBhaka-bhaka aya kumdlalo wawo olandelayo neSundowns umoya uphantsi. Ngumdlalo lowo ekunyanzelekileyo anyuse umxakatho omabini la maqela emva kokufumana iziphumo ezingancumisiyo kule veki. 
Bidvest Wits: Josephs, Frosler, Hlatshwayo, Khumalo, Hlanti, Monare, Motshwari, Ntshangase, Mhango (Pule 88′), Myeni (Malajila 46′), Mahlambi. 
Orlando Pirates: Mpontshane, Matlaba, Jele, Gcaba (Ndoro 71′), Phungwayo, Sarr, Mobara, Manyisa, Rakhale (Wome 78′), Makola (Qalinge 71′), Gabuza.",Izisulu kuthiwa azelekelani – kodwa hayi kwiWits!
"IGQALA kumculo weGospile uRebecca Malope uthi usafuna umculo wakhe uculwe kumaphondo olithoba oMzantsi Afrika, ukutsho oku ngelixa ekhuphe icwecwe lakhe lama36 eseqongeni lomculo.  
Icwecwe lakhe elibizwa ‘Lord You Are Good’ yingqokelela yeengoma azenze neemvumi eziliqela kumculo weGospile, esithi oku kungenxa yokuba kudala esemculweni.  
UReebs betyelele I’solezwe lesiXhosa eMonti kutshanje ngelazisa eli cwecwe lakhe.  
Kweli cwecwe usebenze neemvumi eziliqela ezifana noDumi Mkokstad, Soweto Gospel Choir, Amadodana aseWesile, uSizwe Zako noLebo Sekgobela – ukubalula nje abambalwa.  
“Lixesha elide ndisemculweni. Bonke [iimvumi] bajonge kum. Ndifuna ukubabonisa ndiyabathanda nanjengoko bendithanda,” kuncokola uMalope.  
UMalope waqala emculweni ngonyaka ka1987 esenza umculo weBubblegum noMbaqanga ezilokishini zaseMpumalanga, apho wazalelwa khona. 
Emva kokuphumelela kukhuphiswano lweShell Road To Fame zange aphinde ajonge ngasemva, waqhubekeka etyekeza uncuthu lomculo.  
Uthi iingoma zange zonke azikhuphileyo ziphethe imiyalezo eyohlukeneyo. UMalope uthi nangona indlela yakhe emculweni bingelula nje, kodwa bekufanele ayihambe.  
“Ukushiya abantwana, ulale emotweni, uvuke kusasa wosule nje ubuso kwiisinki zamagunjana angasese bekungekho lula kodwa bekufanele kwenzekile,” utshilo.  
Le mvumikazi ikhulisa abantwana bakadade wayo ongasekhoyo.  
Ubalisa ngokukhulisa abantwana bakadade wabo njengemeko eyayingekho lula kodwa ekwanyanzeleka afunde ukuba ngumzali, abathande abantwana njengabakhe.  
UMalope uthi eli cwecwe litsha likhethekile kuye nanjengoko elivelise ngokwakhe, kwinkampani yakhe yoshicilelo.  
“Ndizithanda zonke iialbham zam kuba ziphathele abantu abohlukeneyo imiyalezo. Ndiyithanda ngakumbi le kuba ndiyisebenze ngokwam, kwistudiyo sam,” kutsho uReebs ngoncumo. Kweli cwecwe kukho iingoma ezifana noNgonyama kaJuda, Izulu, Jeso kebophelo nengoma ethi Go Well athi ibhalwe nguSizwe Zako, neyaculwa ngethuba kubhubhe imvumi yegospile eyaphuma kwizandla zikaMalope, uLundi Tyamara. UMalope uthi unomnqweno wokukhupha incwadi eza kubalisa ngobomi bakhe nayibhale ngokwakhe. “Ndifuna ukulibalisa ngokwam ibali lam ngendlela endiyivayo, nendaziva ngayo ngelo xesha ndibalisa ngalo. “ Ndifuna ukuthi xa ndiyibhala ndimane ndicima ndakuphazama, ndiphinde ndiqhubekeke ndibhale,” utshilo.  
UReebs, nodize ukuba ukwanaso isiphiwo sokudlala kwimidlalo yeqonga, ufuna ukudlala kwibali elingobomi bakhe, elibhalwe nguye buqu.  
Uthi ukwabhala namabali amafutshane aseqongeni. Icwecwe lakhe elithi Lord You Are Good sele lifumaneka kwiivenkile zonke zomculo kuquka nezonxibelelwano lomnatha. 
 Ukanti kwangolu suku lunye, uMalope bengahambi yedwa, ebehamba neemvumikazi ezimbini, uWinnie Mashaba noNolundi Bomela – nabo besazisa ngawabo amacwecwe amatsha. 
 UMashaba, owaqala ukucula ngonyaka ka1998 kwiSpirit of Praise, ukhuphe icwecwe alibiza The Journey With Winnie Mashaba. Uthi kweli cwecwe uxube ezintsha nezo zaziwayo kwamanye amacwecwe akhe.  
UMashaba, obhiyozela iminyaka engama21 esemculweni, ukhupha icwecwe le17.  
Le nzalelwane yaseSekhukhune eLimpopo yaqala ukucula kwikwayala yasecaweni, eyasesikolweni neyasekuhlaleni.  
Uthando lwakhe lokucula nokulangazelela ukufana noBrenda Fassie kwamenza wabhaqwa nguSolly Moholo.  
“Utamkhulu wayehlala esithi ndiza kufana noBrenda Fassie ngenye imini. Umama wam wayehlala etsalela abavelisi bomculo bucala, efuna ukundinceda kweli phupha lam,” kutsho uMashaba ebalisela I’solezwe lesiXhosa.  
Icwecwe lakhe sele lifumaneka kwiivenkile zomculo nakwezomnatha. Yena uNolundi Bomela kule nyanga ukhuphe ukracaza wecwecwe elithi ‘Somandla Ndincede’. Eli cwecwe lineengoma ezili15.  
UBomela, onkaba ikwilali yakuBomela, eDutywa, uthi emva kokubona umama wakhe ecula enkonzweni nakweminye imisitho, oko kwamenza wazazi ukuba uzifuna kwiqonga lomculo.  
Eli gqiyazana libe nethamsanqa lokusebenza nabavelisi bomculo abafana noSiyabonga Hlekani noTshepo Nzimande.  
Icwecwe likaBomela lokuqala awalikhupha ngo2016 elalisithi Eloyi, elalinengoma ethi ‘Yiyo le ndlela’ lamvulela amasango kwiqonga lomculo emva kokuphumelela ngalo imbasa yeSATMA.  
Uxelele I’solezwe lesiXhosa ukuba amacwecwe akhe abezithengisela ngokwakhe kwiirenki zaseKapa nasekuhlaleni ngethuba esengumfundi kwisikolo samabanga aphakamileyo, anceda ukumkhupha endlaleni kwaye amakhela nekhaya elalikwimeko embi.  
“Eli cwecwe lelombulelo nokunika ithemba kwabo bangenalo,” kutsho uBomela.",Amacwecwe amathathu amatsha kwiGospile!
"INKQUBO yeHoney TV ebizwa Pastor’s Wives ibuye isihlandlo sesibini ukususela namhlanje umhla we13 kweyoMqungu. Isizini yokuqala yale nkqubo ekuqaleni konyaka ka2021 yashiya ababukeli befuna impinda. 
Le nkqubo ibonisa ubomi bamakhosikazi abefundisi xa bengaphaya kwepulpiti. 
Ubuso obutsha kule sizini bobukaNoluvo Duna owazakhel’ udumo esengumntwana ngokucula umculo wegospile. 
UDuna, osel’ enguMam’ uPaliso ngoku, ngoyena olula ngokweminyaka kula makhosikazi aza kuvela kule nkqubo. 
Uza kusikrobisa elinye icala lakhe xa engekho kumehlo oluntu njengoMam’ uMfundisi. 
KwiPastor’s Wives, uDuna-Paliso uza kubonisa ababukeli ukuba uphila njani nosapho lwakhe, ukubayinkosikazi, umama nosomashishini. Kwakhona uza sibonisa unxibelelana njani nabanye abefundisikazi kwaye benzani xa bengekho secaweni. 
Encokolela I’solezwe lesiXhosa, uDuna-Paliso uthi uMam’ uMfundisi unendlela aziphatha ngayo ngaphandle nangaphakathi ecaweni. 
Uyinkosikazi kaPastor Sivuyile Paliso weAssemblies of God. Bazimanya ngeqhina lomtshato ngo2010. 
“Ukubayinkosikazi yoMfundisi kuye kulindeleke ukuba ube nendlela oziphatha ngayo, ngaphakathi nangaphandle kwamasango enkonzo. Kodwa kubalulekile ukuba ube nguwe ukuze nawe ungaziva ubulaleka kukuzenza umntu ongenguye.  Xa usazana ke nenkolo asiyonto inzima kakhulu leyo,” kutsho lo mama wabantwana abathathu, amakhwenkwana amabini nentombazana. 
Uthi okunzinyana kukuba uhlala usemehlweni abantu. 
“Okubi kukuba usemehlweni wabantu kwinto yonke oyenzayo, imbi okanye intle.” 
UDuna-Paliso waduma ngengoma yegospile ethi Themb’ uJesu esemncinane ekuthambekeni kweminyaka yoo90. 
Ebalisa ngomyeni wakhe, uthi uMfundis’ uPaliso yindoda enobubele nenothando. 
“Yindoda emthandayo nemoyikayo uYehova, umntu oma nam ngamaxesha onke kwizinto endifuna ukuzenza. Uthanda abantwana bakhe, usapho lwakhe nevangeli kaKristu,” kutsho uDuna-Paliso. 
Uthi wayezazi uzifaka entweni xa wayevuma ukutshata uPaliso. 
“Ndandizazi nditshata noMfundisi, kuba ngoku sasitshata wayesele egcotyiwe njengoMfundisi,” kubalisa uDuna-Paliso, ekhumbula ingoma yayiculwa kuduli lomtshato wabo eyayisithi ‘hay’ uyavuya ke wena, ngob’uzotshata noMfundisi’. 
Ukwadize ukuba kule nkqubo kuza kuvela nezicwangciso anazo kwicala lomculo kulo nyaka. 
Le nkqubo iza kudlala kwiDStv 173 ngo17:30 ngale njikalanga.",UNoluvo Duna kwinkqubo entsha kamabonakude
"Kunyanzeleke ukuba kurhoxiswe ukulungiswa kwendlela eSweet Home Farm (Vlei) eKapa kulandela ukudutyulwa kubulawe umqhubi weTrekta elungisa indlela kule ndawo.  
USiyamboleka James nongusihlalo wekomiti yasekuhlaleni uxelele I’solezwe ukuba basothuke kakhulu ngesi senzo.  
“Sishiyeke nemibuzo emininzi engenazimpendulo kuba umfi ubulewe kanye ngosuku ebefika ngalo apha ezosebenza ngoku asiyazi owona nobangela wokubulawa kwakhe,” utshilo uJames.  
Uqhube wathi banoloyiko emva kwesi siganeko kuba abayazi ukuba kuza kulandela bani na. “ Kunzima yilo nto kusanqunyanyisiwe ukulungiswa kwalen dlela kuba siyoyika ngoku asiyazi ukuba kuza kulandela bani na,” utshilo uJames. 
 Uqhube wathi baxelelwe ukuba abarhanelwa ngokubulala umfi baqale bafika babukela ngethuba esebenza ze bamlinda nalapho baye baqonda kuye ngqo bafika bamdubula entloko wabhubha ngoko nangoko.  
“Esi sehlo siza kubangela ukuba lo msebenzi ungagqitywa ngexesha ekufanele ukuba ugqitywe ngalo. Ukulungiswa kwale ndlela kuqale ngo2017 kwaye besijonge ukuba ugqitywe kweyeSilimela kulo nyaka kodwa ngoku xa kunje sokuze yenzeke lo nto kuba kumisiwe ukusebenza,” utshilo uJames.  
UNokwandisa Mndayi noneminyaka engamashumi amane ubudala ubehlamba iimpahla ngethuba kusenzeka oku. 
 “Ndibaleke ndasisibhene ukuyongena endlini kuba kaloku apha uyakwazi ukufela into ongayaziyo kunjalo nje ekude le kuwe, ndiphume xa ndisiva amapolisa ukuba akhona,” utshilo uMndayi.  
Uqhube wathi emva nje kwemizuzu engenile endlini uve abantu bexokozela kanti kukuba iTrekta le iye yayongena kwizindlu zangasese kuba umqhubi ebesele edutyulwe.  
“Emva kokuba umqhubi edutyulwe iye yazihambela iTrekta yayongena kwizindlu zangasese kwaye sesibulela lo nto kuba xa bezingekho ngekulimele abantu kuba ibizakuhamba iyofika ezindlini zabantu,” utshilo uMndayi. 
 Isithethi samapolisa aseKapa uCaptain FC Van Wyk uthe amapolisa aye abizwa nalapho athe xa efika afumana indoda idutyuliwe ngumntu ongaziwayo. 
 “Athe amapolisa xa efika kwindawo yexhwayelo afumana indoda elinganiselwa kwiminyaka engamashumi amane anesibini ubudala kwisitulo somqhubi kwaye ibidutyulwe entloko,” utshilo uVan Wyk.  
Uqhube wathi emva kokudutyulwa kwakhe iTrekta leyo iye yayokutshayisa izindlu zangasese.  
“Unobangela wokudutyulwa kubulawe le ndoda awukaziwa kwaye nomrhanelwa akakaziwa. Singamapolisa ayaqhuba nophando,” utshilo uVan Wyk.  
Uqhube wathi nabani na onokuthi abanolwazi ngokubulawa kwale ndoda maqhakamshelane namapolisa aseSamora Machel ngokuthi bawatsalele kule nombolo 021 380 3379 okanye batsalele umnxeba wamapolisa ku 08600 10111.",Kudutyulwe kwabulawa umsebenzi olungisa indlela
"Elinye lamabanjwa asixhenxe athe aqhwesha kwiziko loLuleko laseMakhanda neliyinzalelwane yaseZimbabwe, uSimba Masinge ubanjwe eBloemfontein. 
Kuthiwa ukuqhwesha kwala mabanjwa kwaqapheleka ngethuba unogada wentolongo eyokwenza umsebenzi xa ebona isibane silayitiwe kwesinye sezisele ngentsimbi yesine ekuseni. Kwafunyaniswa ukuba la mabanjwa asixhenxe aqhwesha ngefestile. Iimeko ezijikeleze eso sehlo ziyinxalenye yophando. 
Othethe egameni leSebe lezoLuleko, uSingabakho Nxumalo, uthi kukho ukumoshakala kwiintsimbi ezivala iifestile. “Iintsimbi ziyilelwe ukuba akunakwenzeka ukuba nawuphi na umntu azinqumle. Ngoko ke, kubalulekile ukuqonda ukuba luhlobo luni lwezixhobo ezisetyenzisiweyo kwaye kwathatha ixesha elingakanani ukunqunyulwa ezo ntsimbi,” utshilo uNxumalo. 
UNxumalo uthi izinga lokuhlolwa koonogada bentolongo yenye yeendawo abaza kuziphanda. “Kwanezixhobo ebebezisebenzisa, bakwazi njani ukuzithubelezisa ngaphakathi kwiziko lethu, ngumbuzo omkhulu lowo esingenako ukuwuthatha kancinci kufuneka siwuphendule,” utshilo. 
Amabanjwa athe aqhwesha ngala: 
1. ULuvuyo September, ummi waseMzantsi Afrika, owayevalelwe ngezityholo zokubulala, ukuzama ukubulala, ukuxhwila nokuphanga. 
2. UBennet Kwarrile, ummi waseZimbabwe, owayevalelwe ngenxa yokuqhekeza indlu nobusela kunye nokuzama ukubulala. 
3. USimba Masinge, ummi waseZimbabwe, obanjelwe ukuzingela imikhombe ngokungekho mthethweni. 
4. UTrymore Chauke, ummi waseZimbabwe, obanjelwe ukuzingela imikhombe ngokungekho mthethweni. 
5. UNhamo Muyambo, ummi waseZimbabwe, obanjelwe ukuzingela imikhombe ngokungekho mthethweni. 
6. UAbraham Moyane, ummi waseZimbabwe, obanjelwe ukuzingela imikhombe ngokungekho mthethweni. 
7. UFrancis Chitho, ummi waseZimbabwe, obanjelwe ukuzingela imikhombe ngokungekho mthethweni. 
Amapolisa alumkisa uluntu ukuba la mabanjwa ayingozi kwaye akufuneki kuthethwe nawo endaweni yoko kufuneka kuqhagamshelwane namapolisa. Uluntu lukwabongozwa ukuba lungawakhuseli nanjengoko lwakube lwenza ulwaphulomthetho. 
Onolwazi malunga nala mabanjwa uyabongozwa ukuba atsalele umcuphi uKapteni Glen Peter ku-082 301 9427 okanye iCrime Stop ku-08600 10111 okanye isikhululo samapolisa esikufutshane.","Omnye ubanjiwe, abathandathu basafunwa!"
"Ezimnyama zibuyela ekhaya zithokombise iintloko emva kokubethwa ngamagowuli amabini kwelinye (2-1) yiHoroya emdlalweni weCAF Champions League obubaluleke kakhulu eStade du 28 Septembre namhlanje ngorhatya. Ukubethwa kwe-Orlando Pirates kuthethe ukuthi indlela yayo iphelile kwiChampions League – ngoku, abantu baseMzantsi Afrika baya kuthembela kwiMamelodi Sundowns esabambeleleyo yona. Amakhwenkwe kaMilutin “Micho” Sredojevic aye kwilizwe laseGuinea ephantsi koxinizelelo emva kokuba engakwazanga ukubetha iFC Platinum yaseZimbabwe emdlalweni ophele ngo’2-2 obukwiveki ephelileyo. Bekunyanzelekile iPirates ifumane amanqaku amathathu emdlalweni wanamhlanje ukuze ifumane ithuba lokuya kumjikelo olandelayo weChampions League – kodwa ngelishwa layo, akwenzekanga oko. 
Njengokuba iHoroya iphumelele, lo nto ithetha ukuthi iliqela lesibini eliza kudlulele phambili kuGroup B. Noxa abadlali bePirates bebebonakala ukuba badlalela endaweni abangayiqhelanga ncam – kodwa bazamile ukuxhathisa. UThamsanqa Gabuza utyhalwe isicaco ephambi kweepali, usompempe akavumanga kwaphela ukuyinika ipenela iPirates. Noxa ibidlalela kude nekhaya iPirates – kodwa ibiyiyo enamandla futhi ebisoloko ibambe ibhola emdlalweni. Kuye kwanyanzeleka uMicho enze utshintsho kwangoko emdlalweni emva kokuba uXola Mlambo eye wonzakala. Indawo yakhe ithathwe yifolosi u-Augustine Mulenga. Igowuli lokuqala lifakwe ngu-Abdoulaye Camara laze elesibini lafakwa nguBoniface Haba. UJustin Shonga, ongene kwisigaba sesibini somdlalo, ufake igowuli leBucs lokubika ekhaya. 
 
Horoya FC: N’Diaye, Nikiema, Camara, Assoko, Yakubu, Bolaji, Asante, Camara, Ocansey, Haba, Djibo Mohamed. 
Orlando Pirates: Sandilands, Jele, Ndengane, Maela, Motshwari, Nyatama, Mlambo, Mahachi, Lorch, Memela, Gabuza. 
Amalalela: Mpontshane, Mako, Munetsi, Mulenga, Mabaso, Shonga, Makola.",Iphelile indlela yePirates emidlalweni yeCAF Champions League
"Kapa: Ubekwe kumadlaka aseZwelethemba eVostile usaziwayo kumculo wegospile kweli lizwe loMzantsi Afrika uLundi Tyamara. Le mvumi ichazwe njengomntu obenothando, othobekileyo, onobubele kwaye ebemthanda uThixo. 
Umzala wakhe uNokuzola Tyamara othethele usapho kwinkonzo yomngcwabo uthe, “andizokuthetha into engeyonyani ndithi sibhiyozela ubomi bakhe kuba isilonda kuthi asikapholi, kushiyeke isikhewu esikhulu kusapho lwethu kuba besixhomekeke kuLundi ngezinto ezininzi. Usifundise ukuthandana. Ebengonqeni ukucela uxolo xa emoshile; ebekwazi ukusithuthuzela sonke. Besibalekela kuye xa sineengxaki. Ube yintsika yeli khaya, kuyavakala ukuba umthi omkhulu uwile!” 
Inkosikazi ebimonga, uThobeka Sogwagwa, imchaze uLundi njengomntu owomeleleyo – ebenganikezeli ngokukhawuleza kwaye ebeneenkani. Le nkosikazi ithi yaqala ukumonga uLundi ngenyanga yoMsintsi kunyaka ka-2016, “ngamanye amaxesha bekunyanzeleka ukuba ndibize umanejala wakhe uAnele kuba uLundi ebengakufuni ukuya esibhedlele enyamezele; azifihle ukuba akaphilanga.” 
Umngcwabo kaLundi ubuzinyaswe ziimvumi zomculo wegospile kweli eziquka kuzo ugqirha Rebecca Malope nolilise abantu ngengoma ayiculileyo ayibhalele uLundi ethi “I Kiss you goodbye.”  
NoSechaba Pali ucule kwalila abantu, khange akwazi nokuyigqiba ingoma ngenxa yokulila kwakhe eqongeni. 
Ezinye iimvumi ezifana noKholeka Dubula, Jaziel Brothers, Bethusile Mcinga, Dumi Mkokstad noKgotso benze imbeko yabo yokugqibela kugxa wabo emculweni. Umphathiswa wesebe lezobugcisa nenkcubeko umnumzana Nathi Mthethwa, umphathiswa wesebe lamanina nabantwana uSusan Shabangu nabaphathiswa bephondo bebezimase le nkonzo yomngcwabo. 
Amakhulu ngamakhulu babaxhasi bakaLundi, usapho kwaneemvumi bezizalise ibala lezemidlalo iZwelethemba nalapho umngcwabo wale mvumi uqhutyelwe khona. Umfundisi uNkomfa, Mbhekwa webandla lamaTshetshi nomfundisi uMahadi bebekhona bemele iinkokeli zakwalizwi.",ULundi Ushiye Isikhewu Esikhulu
"“LIWONGA ukuzalelwa kwisizwe samaqhawe amabini aphumelela iimbasa zoxolo anguNelson Mandela noDesmond Tutu.” 
Oku kuthethwe nguMongameli weSizwe uCyril Ramaphosa ngelixa ebesothula intetha yakhe kwiDesmond Tutu Peace Lecture ebibanjelwe eArts Cape kule veki. 
“Yinto ekufanele ukuba sizingce ngayo singabi nekratshi, sibenentobeko kwaye siyilandele sisisizwe. Njengabemi boMzantsi Afrika sinenyhweba yokubandakanywa nala maqhawe ehlabathi, awaziwa ngegalelo kumzabalazo de avunywa lihlabathi liphela ngokuzisa uxolo nozinzo kweli lizwe,” utshilo. 
URamaphosa uthe uMandela noTutu banika ithemba, hayi kuMzantsi Afrika kuphela, apho kwakugquba ubandlululo ngokobuhlanga kodwa nakwinginginya yabantu kwihlabathi liphela abanqwenela ingomso elinoxolo nozinzo. 
“Liwonga kum nenyhweba ukothula le 8th Annual Desmond Tutu International Peace Lecture. Ukususela oko yasekwayo, isetyenziswa njengendawo yokuxoxa banzi ngomzabalazo wokuzisa uxolo nobuntu ehlabathini. Ngoko ke ndivumeleni ndivakalise umbulelo ongazenzisiyo kuArchbishop Emeritus Desmond Tutu ngokuchitha ubomi bakhe esebenzela uxolo, imvisiswano nobulungisa,” utshilo. 
Uvumile ukuba alunakubakhona uxolo ehlabathini bengekalingani abantu ngokwempucuko. 
“Alukho uluntu olunganoxolo ngaphandle kokuba bonke abantu banganamalungelo alinganayo. 
SinguMzantsi Afrika, siyayazi ukuba uxolo ayikokungabikho kweemfazwe kodwa nokungabikho kobulungisa. Kusekho izigidi zabantu bethu abasaphila phantsi kwendlala, abangabandakanywanga ezimalini. 
Asinakuthetha ngenkululeko yokwenene xa amalungelo aphantsi komgaqosiseko ezempilo esemgangathweni, imfundo esemgangathweni, izindlu ezindilisekileyo nococeko zixhanyulwa ngabambalwa. Asinakuthetha ngenkululeko epheleleyo xa ubutyebi belizwe buxhanyulwa yi10% kuphela.” 
Uthe asinakuthi ifikile inkululeko kubantu bonke de kulungiswe inkohlakalo yorhulumente wobandlululo owafaka inqatha emilonyeni yabantu abambalwa. 
 “De silungise oko ngokuthi sakhe isizwe apho ubutyebi nomhlaba buza kwabiwa ngabantu bonke, asinakuzingomba izifuba sithi lukhona uxolo,” utshilo.",‘Ubutyebi busaxhanyulwa ngabathile kweli lizwe’
"Isikhonkwane esiswini seKaizer Chiefs, uWillard Katsande, sichulumancile kukufikelela kwimidlalo engamakhulu amabini kweli qela.  
UKatsande wafika kwiChiefs kwisithuba seminyaka emithandathu esuka kwi-Ajax Cape Town.  
Abantu abaninzi bamgxeka uBobby Motaung ngokuthenga lo mdlali – kodwa kwimpumelelo ezuzwe yiChiefs kule minyaka idlulileyo, uKatsande udlale indima ephambili.  
Lo mdlali uyavuma ukuba abaqeqeshi asebenze nabo babenegalelo elibonakalayo kwikhono lakhe.  
“Bonke abaqeqeshi endisebenze nabo babenegalelo ekudlaleni kwam imidlalo eliqela njengokuba ndibalwa phakathi kwabadlali abanemidlalo emininzi kwiChiefs. Ndiyakuvuyela ukuhlala ixesha elide kwiChiefs ngoba iliqela elikhulu. Ngeke ndiyijongele phantsi intsikelelo endiyiphiwe nguThixo,” utshilo uKatsande. 
Kulindeleke uKatsande adlale indima ephambili njengokuba kukho uthotho lwabadlali abonzakeleyo kwiChiefs.  
Amakhosi amkela iBidvest Wits kumdlalo wePSL ngo’18:00 eFNB Stadium ngoMgqibelo. Ngumdlalo lo ozakubanzima ngoba la maqela omabini akayiqalanga kakuhle isizini.  
Omnye umdlalo ozakutsala umdla wabantu uphakathi kweMaritzburg United ne-Orlando Pirates. Omabini aqhube kakuhle la maqela kwimidlalo yaphakathi evekini. 
 UMilutin Sredojevic ucinga ukuba iziphumo ezifunyenwe liqela lakhe zizakulikhuthaza kwimidlalo ezayo. 
Imidlalo yePSL: 
NgoLwesihlanu: Maritzburg United vs Orlando Pirates @Harry Gwala Stadium 20:00; Ajax Cape Town vs Polokwane City @Cape Town Stadium 20:00 
NgoMgqibelo: Baroka FC vs Free State Stars @Peter Mokaba Stadium 15:00; Kaizer Chiefs vs Bidvest Wits @FNB Stadium 18:00; Platinum Stars vs Chippa United @Royal Bafokeng Stadium 20:15 
NgeCawe: Golden Arrows vs AmaZulu @Princess Magogo Stadium 15:00",UKatsande uzenzele imbali kwiChiefs
"Xa Bekutheni? Lo ngumdlalo weqonga wabafundi abenza ezobugcisa kwiYunivesithi iFort Hare eMonti, iUFH Drama Society, ibambisene neStart Art Creative, abasuswe ziziganeko ezimasikizi zokubulawa ngokungenalusini kwababhinqileyo. 
Umvelisi nokwangumlawuli weUFH Drama Society, uYanga Mabetshe, uthi olu luhlobo abanwenwisa ngalo umyalezo eluntwini ngaphandle, kwanohlobo lokuvakalisa ilizwi labo kwabangamaxhoba kwanakwabo bathe gqolo ukuxhaphaza  ababhinqileyo. 
“Lo mdlalo uyimfundiso malunga nezehlo zeGBV ezenzeka kwiindawo zethu zokuhlala. Emva kwesehlo somfundi waseUFH uNosicelo Mtebeni, ilizwe laye lanxunguphala sesi sehlo, nakuthi bafundi kwakubi, kungoko siphakamile senza lo mdlalo uyelelene nesa sehlo kuba sifuna ukunwenwisa ilizwi eluntwini kwanokuziphilisa imiphefumlo. 
“Lo mdlalo uyimfundiso kwabaninzi nesikholelwa ukuba utshintsho lungakho. Sikholelwa ukuba iqala emva ekhaya ekukhuleni into yeGBV, kumntwana de abemdala, aphele ezilwela kubantu abangenzanga nto kuye,” utshilo uMabetshe. 
UMalibongwe Lefty Madyo ongumncedisi kweli bali nokwangumdlali naye, uthi nabo bengabadlali ngokulinganisa kuye kubafundise nangakumbi ngezenzo zeGBV. 
“Lo mdlalo ukhawulelana nathi madoda. Ukubayinxalenye nalo mdlalo kuyandikhulisa kwaye kundifundisa nakobam ubudlelwane endikubo kuba akukho lula ukumsa isandla endincuma naye, ukuthetha sisombulule iingxaki ngundoqo,” utshilo uMadyo. 
Umdlalo lo ubudlalwa eqongeni ngoMvulo eGuild Theatre eMonti. 
Ibali eli lithi Xa Bekutheni limalunga nentombazana edibene nomfana bathandana, ntombazana leyo iye yamane ifuna yonke into ibona abanye, ikrexe labe lisokola lingenamali nto eyenze  kwaqala iingxaki zomsindo kwatsho kwakhula ukuxhaphazana, krexe elo liphele libulala isithandwa salo. 
Abadlali nguNelisiwe Jonas, Buhle Jack, Zoliswa Mfiniso, Anathi Phandle, Somikazi Tshalanga.",Umdlalo wokunqanda iGBV
"Abalandeli bebhola abaxolanga ncam ziziphumo zomdlalo we-Absa Premier Soccer League obuphakathi kwe-Orlando Pirates neKaizer Chiefs ophele la maqela ebambene ngo’1-1 eFNB Stadium ngempela veki.  
Nangona ukubethwa kwelinye iqela kula mabini ngekwenze idemesha engathethekiyo, kodwa ukungabikho kweqela eliphumelelayo akubaxolisanga abaninzi.  
Amakhosi angcangcazelise umnatha ngebhola efakwe nguWillard Katsande obengumdlali oqaqambileyo ekupheleni komdlalo.  
Amabhakaniya ebenethemba lokufumana impumelelo yesibini kwimidlalo yePSL, kodwa ithamsanqa khange libe kwicala lawo.  
Isiqingatha sokuqala silawulwe yiChiefs, kwaye ukuba amathuba bebewasebenzisile ngebebuye namanqaku apheleleyo.  
UKatsande, uReneilwe Letsholonyane, uSiphiwe Tshabala bencediswa nguWilliam Twala ngabona bebewulawula umdlalo, kwaye uGeorge Maluleka noCamaldine Abraw bayigcine iPirates ixakekile phaya emva, kodwa abakwazi ukusebenzisa amathuba.  
Kwisigaba sesibini * -Issa Sarr, uThandanani Ntshumayelo, UThabo Qalinge bebeyinto ibila kwiChiefs, kangangokuba igowuli likaThamsanqa Gabuza, kwisigaba sesibini, lize ngenxa yoxinzelelo abalibeke kwiChiefs edlale kakubana kwisigaba sesibini.  
UKatsande uthi, ngumdlalo lo ebekumele ukuba bawusinge kwisiqingatha sokuqala. “Umdlalo sohlulelene ngawo; besinamandla kwesokuqala, kodwa kwisigaba sesibini ibingabo abanamandla.  
Ngesibabulele sabuya namanqaku amathathu ukuba amathuba besiwasebenzisile. Besibazi ukuba baza kujula yonke into kwisigaba sesibini, kodwa ke wona umdlalo ubumhle,” utshilo uKatsande. 
Ukapteni weBucs, uThabo Matlaba, uthi badlale into ecacileyo emva kokungena kwabadlali ababini kwisigaba sesibini.  
“Ekuqaleni asidlalanga. Kwesesibini sidlale ngcono. UGabuza ufake igowuli sakwazi ukubuyela emdlalweni, kodwa ukungena kukaSifiso Myeni noMpho Makola kwenze sadlala ibhola yethu yesiqhelo. Ndimqhwabela izandla noQalinge, udlale kakuhle kakhulu,” utshilo uMatlaba. 
Umdlali siswini wePirates, uThabo Qalinge, udlale kakuhle kakhulu. Ibhola ebezinika oogxa bakhe phambili zizo ezenze ingxaki kwiChiefs.  
Lo mdlali ebedlisela ngesakhono sakhe sokudlala ibhola kwaye lo nto ithandiwe ngabalandeli bebhola kakhulu. omabini la maqela akakwazanga ukusebenzisa amathuba kulo mdlalo.",Akhala ngamathuba omabini amaqela aseSoweto
"ULunathi Qumba,17, wesikolo iMpondombini S.S.S kwilali yaseNyaka kwidolophu yaseMbizana, nongomnye wabaphumelele emagqabini kwiziphumo zikaGrade12, uthi xa uzimisele kwaye usoloko uzinika ithemba entweni akubinamingeni inokuthi ikuphazamise endleleni yakho. 
UQumba ebesenza uGrade12 wakhe kwisikolo esisezilalini eMbizana kunyaka ophelileyo, apho abalisa ukuba bekukhe kumke umbane iiveki ezimbini zonke kanye ngexesha lovavanyo lokuphela konyaka. Uthi basuka ezilalini kwaye abanazo izixhobo ncam zokubancedisa njengezi zasedolophini izikolo. Lo mfundi uthi baneenwcadi kwakunye noootitshala kuphela. 
“Buninzi ubunzima esiye sadibana nabo. Sisokole kakhulu ngexesha besibhala, umbane ubumka kube nzima ukuba sifunde, silayite amakhandlela esikolweni, senze lo nto ke yokucukana kwindawo enye kuba sifuna eli khandlela sonke. Enye yezinto bilunxibelelwano lwenetwork ebimane imka kube nzima ukungena kumnatha,  nanjengoko kule mihla sesifunda ngeintanethi,” utshilo uQumba. 
“Besibaninzi egumbini kakhulu, ngoku bekuye kube nzima nokuba utitshala ajongane nawe wedwa angabahoyi abanye abafundi, bekufuneka esijonge sonke kodwa ndikwazile ukufika kule ndawo ndikuyo namhlanje.” 
Uthi kubunzima ebebekufumana esikolweni sakhe ebeye azixelele ukuba nabanye bapasa kwesi sikolo. 
Uthi nakumba weCovid-19 njengokuba bekusithiwa makuqelelelwane, kubo bekunzima ukuba yenzeke loo nto kuba bekungabikho mbane kufuneke becukene. 
UQumba uthathiwe kwiyunivesithi yaseKapa nakwiyunivesithi yaseWits apho azokwenza khona izifundo zobugqirha. Uphumelele kanje: Physics 100% Maths 100,% LO 90% Agriculture 97%, English 85% isiXhosa 80%. 
UMbono Mihla ,17, obefunda kwesinye sezikolo ezidume ngokupaselwa iSt James S.S.S esisedolophini eCofimvaba, naye nopase emagqabini, uthi oko waqala kwesi sikolo wayezixelele ukuba ufuna ukwenza imbali ngelakhe igama afane nabanye abasele baphuma phambili. Abanye esincokole nabo nguMakhosi Lungisa,16, wesikolo iDumezweni S.S.S, uBrummer Frances weCollegiate Girls High School kwakunye noLaai’qah Bedford. 
UMphathiswa wezeMfundo uFundile Gade uyincomile impumelelo kaGrade 12 ka2021. Ezi ziphumo ziphucuke kakhulu xa zithelekiswa neminye iminyaka. Ezika2021 ziku73% zisuka ku68% ku2020. UGade ukwadize ukuba zizifundo zezibalo kwakunye nezenzululwazi eziphunyelelwe emagqabini kulo nyaka. Uncome zonke izithili zeli phondo, esithi akukho esenze kakubi, zonke ziphucukile, watsho eqhwabela izandla isithili saseMonti esinqkenkqeza phambili kunezinye, kulandele iGqeberha kwakunye nezikolo eziphantsi kweAmathole. 
UMpendulo Ndzoyiya obe ngoyena umele eli phondo kuzwelonke akakhange abekho ngolu suku eMonti nanjengoko ebeshiywe yinqwelontaka. Wamkelwe kowabo eMthatha ngabafundi, ootitshala, utata wakhe kwakunye neeNkosi.",Zincwadi nootitshala  izixhobo zethu ezilalini
"IZAKUXHOBISA ulutsha olukhubazekileyo ngezakhono inkulumbuso yeMpuma Koloni uPhumulo Masualle.  
UMasualle ukwenza oku njengoko yokunika abo bakhubazekileyo amathuba alinganayo. I-ofisi yenkulumbuso izakubambisana neSETA ejongene nemfundo noqeqesho lwezakhono xa kusungulwa eli phulo kwindawo yaseMooiplaas eMonti namhlanje. 
 UMasualle uthe, “Kubalulekile ukuqinisekisa ukuba ulutsha olukhubazekileyo linikwa amathuba elinganayo nabo bangakhubazekanga ukuze nalo lidlale indima kwiindawo elihlala kuzo.” 
 Eli phulo liziziphumo zentlanganiso yolutsha ebibanjwe ngoOktobha wanyakenye, kwaye lizakuqhuba kangangeenyanga ezintandathu phantsi koomasipala bengingqi yaseAmathole, eOR Tambo kwakunye naseNelson Mandela Bay.  
Ulutsha olukhubazekileyo lizakufumana uqeqesho lokusebenzisa iteknoloji, ukuchwela, ukusuka ifele kwakunye neminye imisebenzi yezandla. UMasualle uthe oku kuzakunika abo bakhubazekileyo amathuba alinganayo noogxa babo abangakhubazekanga.",Ixhobisa ulutsha olukhubazekileyo inkulumbuso yephondo
"EZONA zizathu zokugxothwa komanejala wesikhululo sosasazo seSABC i-trufm, uThobeka Buswana, iseyindaba yakwamkhozi, kodwa imithombo ethembekileyo yeli jelo ithele thsuphe I’solezwe ngowona mongo wokugxothwa kweli nenekazi. 
Nangona nje isithethi seSABC uNeo Momodu sithe asizukuyithi pa-ha eyokugxothwa kukaBuswana, imithombo ethembekileyo e-trufm ixelele I’solezwe ukuba uBuswana ugxothelwe “ukwenza into ethandwa nguye esitishini nangokungalandeli migaqo emiselweyo.” 
UMomodu uthe: “SiyiSABC singathanda ukungqina ukuba uThobeka Buswana ne-trufm bagqibe kwelokuqhawukana. Kodwa singathanda ukuba singadizi ezona zizathu ezikhokelele ekuphelisweni kwesivumelwano noNkzn. Buswana, ingakumbi xa siqwalasele ukuhlonitshwa kwesivumelwano phakathi [kukaBuswana ne-trufm].” 
UMomodu uqinisekise abaphulaphuli be-trufm ngelithi oomanejala besi sikhululo benze konke okusemandleni ukuqinisekisa ukuba isikhululo siyaqhuba nomsebenzi waso. 
Ibingacaci ncakasana eyona nto agxothelwe yona uBuswana, kodwa iqela lemithombo ethembekileyo kwesi sikhululo lixelele I’solezwe ukuba oku kunokwenza nombandela wokulawulwa kwesikhululo. Abanye bathi oku kunento yokwenza nokulawulwa kweemali zesikhululo. 
Ethetha kuFacebook wakhe kule veki, uBuswana uthe: “Inyaniso imile okokuba, ngamanye amaxesha, abantu mabashiye indawo ukuvulela iimbono ezintsha nobuchule obutsha. Ingayingxaki xa [abantu] benokuhlala unaphakade kumashishini ezobugcisa.” 
Kodwa kwenye imbalelwano, uBuswana uvakele esithi: “Maz’bethunana, andikho strongo avani, kodwa ndinesakhono kwaye [ndingumntu] osebenza nzima. Ndiyangcangcazela ngoku ndilapha ndixhaswe nje sisandla sikaThixo.” 
UBuswana ukwabulele iSABC ngokumnika ithuba lokukhokela esi sikhululo esithi: “Besiliqela elikholelwa kulutsha lwaseMpuma Koloni kwaye sisebenze nzima ukunqwabulula nokuqeqesha [italente] yeli phondo. Ndiyayibulela iSABC ngeli thuba. Ndakuhlala ndimkhumbula uNada Wotshela. Wabona into [kum] ngethuba kwakungekho kwanto enokubonwa. 
“Ngoku siqala uqalo olutsha lokuqhubeka nomsebenzi. Namhlanje [ngoLwesibini] siqala iThobeka Buswana Training Specialists,” utshilo uBuswana kuFacebook wakhe. 
Ukanti uBuswana ukwanayo neThobeka Buswana School for Girls apho aqeqesha khona amantombazanana ngeendlela zokuziphatha.",Ugxothelweni uThobeka Buswana we-trufm?
"Njengokuba amaqela aquka iMamelodi Sundowns, Kaizer Chiefs kunye ne-Orlando Pirates esenza iinzame zokutyikitya umdlali weBidvest Wits, uSibusiso Vilakazi, eli qela lona likhangela isivumelwano esinokuthi simlungele lo mdlali uphambili. 
Ukuhamba kukaVilakazi kungashiya isikhewu kwiClever Boys, ingakumbi kwicala leefolosi. Lo mdlali udlala esiswini ekwahlasela kwiBafana Bafana, ufake amagowuli asixhenxe abalulekileyo kwimidlalo engamashumi amabini amesihlanu kwisizini ephelileyo.  
Kunganzima mpela kwiWits njengokuba eli qela lineenjongo zokukhulula abadlali ababini phambili uKris Bright noJoaquim Lupeta. IWits ityikitye umdlali omnye ozakudlala phambili uGabadinho Mhango. 
Ukuba uyahamba ngenene uVilakazi kwiClever Boys, loo nto izakuthetha ukuba uJames Keene kunye negqala uHenrico Botes ngabo abazakudlala phambili. UCalvin Kadi khange akwazi ukuzibonakalisa nangona elinikiwe ithuba. Abanye abadlali ababini ekungajongwa kubo nguPhakamani Mahlambi noLiam Jordan abaselula ukunikwa uxanduva olupheleleyo.  
Ngenxa yezi zizathu zikhankanywe ngentla kukho amarhe okuba iWits ingenza utshintso nelo qela, endaweni yokuba imthengise ngqo uVilakazi.  
Ingazindaba ezimnandi ezi ingakumbi kwiMamelodi Sundowns, kuba lelona qela linabadlali abaziwa kakhulu, kwaye ayinokubasokolisa into yokukhulula abadlali abambalwa kwabo.   
Omnye wabo badlali nongakhange afumane mdlalo kakhulu kwisizini ephelileyo ngu-Anthony Laffor.  
Ubekelwe bucala ngenxa yento edibene nokuziphatha kwakhe emva kokuba engazange kudibana neqela kwangethuba, kumalungiselelo okuziqeqesha.",IWits icinga kaninzi ngoVilakazi wayo
"Abathandi bomdlalo wamanqindi baza kufumana ithuba lokubukela imilo kwakhona kwinyanga yeDwarha kulo nyaka xa inkampani yabathelekisi, iTLB Promotions isiza nesibhadlalala setumente ngomhla weshumi elinesixhenxe.  
Ukubuyela kweembethimanqindi eqongeni kuza kwenzeka emva kokuba urhulumente enike abaququzeleli bamanqindi imvume yokwenza izinto zabo njengesiqhelo kwakhona – kodwa ngaphandle kwababukeli.  
Kwitumente eququzelelwa yiTLB Promotions, kulindeleke kudibane iimbethimanqindi ezaziwayo eziza kutsala umdla wabantu abaninzi noxa bengazukwazi ukungena endaweni ekuza kulwelwa kuyo imilo eKlipspruit Sports Centre, eSoweto.  
Phakathi kwamadoda aza kufumana ithuba lokulwa kukho iimbethimanqindi zaseMpuma Koloni ezifana noThulani “Tulz” Mbenge noXolisani “Nomeva” Ndongeni.  
Zombini ezi mbethimanqindi zinethuba elide zingasalwi. Ngokuqinisekileyo, ziza kufuna ukusebenzisa ithuba ezilifumanayo ukuze zikhumbuze abantu okokuba zisengoompondozihlanjiwe emanqindini. 
Umlo ophambili uza kuba phakathi kukaMbenge nendodana yaseDemocratic Republic of Congo egama linguKatembo Kuvesa. 
 La madoda omabini afuna itayitile yeABU Welterweight engenamntu. Unethuba elingaphaya konyaka ngoku uMbenge engasalwi ukusukela oko wabethwa nguSebastian Formella ngamanqaku emlweni owawubanjelwe eJamani ngo2019.  
UKuvesa yindoda engabetheki lula futhi ephekwa apha eMzantsi Afrika, kodwa uMbenge wathembisa ngokumfundisa isifundo kwincoko neli phephandaba phambi kokumiswa komlo eKwindla.  
“Ndike ndambukela esilwa. Yindoda ewaziyo amanqindi yena, kodwa andinalo tu uvalo. Uyimbethimanqindi ekhaliphileyo kodwa ndiza kumbetha angazazi nokuba ubethwe ngubani. Lifikile ixesha lokuba ndigqame nam. Ndikulungele ukudibana nale ndoda; ndiyathemba nayo ikulungele ukulwa nam,” watsho uTulz. Yena uNomeva uza kuvan’ amandla noPrince Dlomo.",Iza nomdliva wamanqindi iTLB Promotions
"INKITHA yabafundi beYunivesithi iWalter Sisulu (WSU) eBika eGcuwa, ifumana izigulo ngenxa yezindlu zangasese ezikwimeko emaxongo ezibangelwa kukunqongophala kwamanzi okuthwaxa ummandla waseGcuwa. 
Ngenxa yoku, abafundi baseWSU eGcuwa baphuma bengena kwiindawo zonyango nanjengoko besosulelwa zizifo abazifumana kwizindlu zangasese zeli ziko. 
Oku kuthethwe ngumsebenzi waseWSU kwindibano ebibanjelwe kwiholo yoluntu yaseMsobomvu ngoMvulo ebinjongo zayo ikukuza nesisombululo kwingxaki yamanzi ethwaxa le ndawo. INkulumbuso yaseMpuma Koloni uPhumulo Masualle, utyelele iGcuwa ngenjongo zokuva iingcebiso neengcingane zabantu baseMnquma kule nyewe ithande ukuxaka kwimbali yale ndawo.  
Igosa elisebenza eWSU, esingenakulichaza nanjengoko lingagunyaziswanga ukuthetha noonondaba, lixelele iNkulumbuso ukuba ingxaki yamanzi eGcuwa ichana kakhulu abafundi beli ziko-mfundo. “Siyayibulela inkxaso esiyinikwa ngumasipala wase-Amathole, noxa nje ingonelanga. Siyayifumana iloli yamanzi enye ekuseni kodwa ayikho emva kwemini. Izindlu zangasese kwiziko lethu zikwimeko emaxongo nto leyo ibangela izigulo kubafundi. 
“Abafundi bayagula, sithe gqolo ukubathutha sibasa kwiindawo zonyango ngenxa yoku. Sinawo amatanki, kodwa awonelanga,” litshilo eli gosa laseWSU. Eli gosa lithi bebekumawaka asixhenxe abafundi baseWSU kwiziko eliseGcuwa kunyaka ophelileyo. 
Othethela iWSU uYonela Tukwayo, ungqinile ukuba ingxaki yamanzi iyayichaphazela iWSU eGcuwa noxa nje engakhange angqine ngobungakanani bayo. “Ngokumayelana nomba wezigulo, kuza kuba nzima ukuqikelela kuba lo ngumba onobuzaza ongekaxelwa kwiziko lethu lezempilo okanye kwicandelo lemicimbi yezabafundi,” utshilo uTukwayo.      Umfundi waseWSU eGcuwa ozakwenza unyaka wesithathu kulo nyaka, ungqinile ukuba imeko yokunqongophala kwamanzi ixakile kule yunivesithi. “Ekuzeni konyaka ophelileyo bekunzima nala wokusela. Ukuba awuzifihlelanga amanzi kwigumbi lokulala usengxakini,” kutsho lo mfundi. Usodolophu womasipala wase-Amathole uWinnie Nxawe, uthi noxa nje ligcwele idami laseGcuwa, lonele nje isithuba esingangenyanga xa inokungani imvula. UNxawe uthi idami laseXilinxa eNgqamakhwe, elithumela amanzi kwidami laseGcuwa, likumlinganiselo weepesenti ezintathu kuphela. 
UNocwaka Bizana obethethela iMnquma Disability Forum, uthi umnqa kwinto yokunqongophala kwamanzi eMnquma kukuba amatyala weenkonzo zamanzi akamanga. “Njengokuba sithutha amanzi ngeentloko zethu nje, sifumana iimbalelwano zamatyala eenkonzo zamanzi ezisuka kwamasipala. La matyala ayenyuka mihla le,” kutsho uBizana. 
UMasualle uthi uxhalabile yile meko yamanzi eMnquma. Uthi kwiingxaki eziphakanyiswe ngabahlali uza kuzipha ithuba lokuziphonononga emva koko aphinde abuyele kubo.",Abafundi baseWSU bafumana izigulo ngenxa yokunqaba kwamanzi
"Amaqela aphikisayo kunye namaxoki angoondaba-zolwimi abangakuqondiyo nangoku ukubaluleka korhulumente owenza izinto elubala bazinkukhu ezisikwe umlomo ngoku ngenxa yeziphumo zengxelo zakutsha nje.  
UMongameli welizwe, uMongameli Jacob Zuma, ubhengeze zonke iinkcukacha zeKomishini yoPhando kaSeriti engezityholo zobuqhetseba, urhwaphilizo, ubuqhophololo nokuthotywa kwemali ngemilenze kwisiVumelwano Esikhethekileyo sokuThengwa kweziXhobo. 
NgoTshazimpunzi kowama-2011, uMongameli Zuma wabhengeza ukuba uJaji Seriti weNkundla ePhakamileyo yeziBheno, njengoSihlalo weKhomishini yoPhando ngesiVumelwano Esikhethekileyo sokuThengwa kweziXhobo.  
Le Khomishini inamalungu aziijaji ezikwizikhundla eziphezulu futhi ezihlonitshwayo nezizingangalala kwaye ezinomsebenzi ongenachaphaza kwezomthetho nobulungisa. 
Aba bantwana bomgquba, banenkonzo engenachaphaza bekwaziingqondi neenkcuba-buchopho ezihlonitshwa ngoogxa bazo nabathe babonisa isiphiwo sokukhokela ezingenasiphako kulo msebenzi ungomnye umthwalo owongezelweyo phezu kwalowo wokuba ziingcali zomthetho ezichophela amatyala kwiinkundla zomthetho, bavakalisa ukuba akukho bungqina borhwaphilizo, ukuthotywa ngemilenze kwemali okanye bobuqhetseba kuphando ngesiVumelwano Esikhethekileyo sokuThengwa kweziXhobo. Ityala elalibekwa uMbuso ngamaqela aphikisayo kunye nengqeqana yawo, uTerry Crawford-Browne, lichithiwe yiNkundla yeziBheno. 
Umgxeki omkhulu wesi sivumelwano uTerry Crawford-Browne, kunye namaQela aPhikisayo ezopolitiko awazichaza iziphumo zeKomishini njengezigcwele ubuvuvu obuphekiwe ulahliwe lityala ebelise kwiNkundla yoMgaqo-siseko lokuba iziphumo zeKomishini yoPhando ngesiVumelwano Esikhethekileyo sokuThengwa kweziXhobo zibekelwe bucala.  
IKomishini yoPhando kaSeriti ibiphanda ngesivumelwano sowe-1999 esaxabisa iibhiliyoni zeerandi kwaye yafumanisa ukuba akukho bungqina bokuba kubekho unyawo lwemfene kwezi zivumelwano.  
Urhulumente wayetshilo kwasekuqaleni ukuba uza kukhokela umbuso olawulwa ngokwentando yesininzi osekelwe kuMgaqo-siseko oxabise nokhuthaza ukuqhutywa kwemiba nezinto zikarhulumente elubala.  
Uye wavumela iziphumo zeKhomishini kaSeriti ukuba zivavanywe yinkundla yoMgaqo-siseko. 
Abantu boMzantsi Afrika ngoku baza kutsho bayazi inyani njengoko kucaciswe kwisigwebo seNkundla futhi batsho bamqonde urhulumente wabo kunye neenjongo zakhe ngokuthenga iziXhobo nokuba inkqubo eyalandelwayo yayiqhutyelwa elubala, futhi bayazi nokuba lo rhulumente uzimisile ukulwelwa ilizwekazi elinoxolo, elimanyeneyo nezinozinzo kunye nokuba iphupha lehlabathi elingcono liyazaliseka.  
UMzantsi Afrika uyaziwa, kwaye ukwahlonitshwa kakhulu lihlabathi jikelele njengelizwe elikhokelisa uxolo.  
Ngonyaka wama-2000, umbutho wezokhuselo weli waba negalelo elikhulu kumaphulo eMbumba ye-Afrika (i-AU) ogcino-xolo usebenzisa ezi zixhobo zazithengiwe.  
Amaphulo ogcino-xolo e-SANDF eDemocratic Republic of Congo, Burundi naseNepal anconywa kakhulu ngumbutho weZizwe eziManyeneyo (i-UN). 
Urhulumente weli uyabamameli abemi beli. Uyazibulela iingxelo azihletyelwa ngabo babone izenzo zolwaphulo-mthetho.  
Uyawahlonipha amaQela aPhikisayo ePalamente. Ubungqina boku bacaca ngethuba emisela iKhomishini yoPhando kaSeriti ephanda ngesiVumelwano Esikhethekileyo sokuThengwa kweziXhobo ukuze isabele kwizikrokro neenkxalabo zabemi boMzantsi Afrika.  
UMnu Terry Crawford-Browne, ebekusele iyiminyaka elandela eli tyala, nguye obekhokela amaqela aphikisayo ngethuba edlulisela iziphumo zeKhomishini kwiNkundla yoMgaqo-siseko apho inkundla yade ekugqibeleni yasiwisa isigwebo ngalo mba ixhasa iKhomishini yoPhando kaSeriti.  
Sithemba ukuba amaqela aphikisayo aza kusihlonipha ekugqibeleni isigwebo esiwiswe yiNkundla yoMgaqo-siseko. 
*UMuthambi ngumphathiswa wezonxibelelwano kweli loMzantsi Afrika","Iinkukhu ezisikwe imilomo, urhulumente uyaqhuba"
"“Isixeko iNelson Mandela Bay sijamelene nelona xesha lembalela linzima ezimbalini,” oku kuthethwe ngumlawuli ophezulu kwicandelo lamanzi nogutyulo eNelson Mandela Bay uBarry Martin. 
UMartin ebechaza gabalala ngemeko yembalela kwesi sixeko ingakumbi umba wamanzi, ngethuba kubanjwe umsitho wokuwonga abafundi bebanga leshumi bezikolo ezohlukeneyo nabaphumelele kukhuphiswano lokubhala izicatshulwa ngokulondoloza amanzi.  
Lo msitho ububanjelwe kwigunjana elincinane kwelinye lamagumbi eholo yesixeko ngoMvulo. 
“Amadama esixeko akwiqondo elixhalabisayo noxa kukho ukuphucuka xa sithelekisa nonyaka ophelileyo, kodwa elona dama likhulu sikhongozela kulo sonke i-Impofu Dam likumyinge wamashumi mabini anesixhenxe ekhulwini umthamo walo kule veki,” kutsho uMartin. 
Ukwacacise wathi esi sixeko sisebenzisana nabeNkonzo yeMoyezulu yoMzantsi Afrika nalapho baqikelele imvula encumisayo ukuqala kweyoMsintsi neyeDwarha xa uthambeka lo nyaka.  
“Likude elo xesha kodwa siyathemba xa abantu bengathi gqolo ukusabela ikhwelo lethu lokusebenzisa amanzi ngenkathalo, umthamo wamanzi esinawo ngoku ungasifikisa kwelo xesha,” uqhube watsho. 
Lo masipala ukuqala ngo2016 umilisele imiqathango eliqela yokunkinkisha amanzi emakhaya nakoosomashishini.  
UMartin uthi loo miqathango ikwinqanaba lomyinge wamashumi amabini anesihlanu ekhulwini.  
“Emva kweemvula kubekho umnyinyiva kwimiqathango yokusetyenziswa kwamanzi ukusuka kumyinge wesihlanu ekhulwini ukufunqukela kweli nqanaba langoku kodwa kusafuneka abantu bavundle ngendlela abasebenzisa ngayo amanzi,” utshilo uMartin. 
isibhalo@inl.co.za",Imbi imeko yamanzi eBhayi!
"UMphathiswa wesebe lezempilo eMpuma Koloni uGqirha Pumza Dyantyi uzakujikeleza izibhedlele ezithile kwiveki ezayo, esabela kuthotho lwezikhalazo eziphakanyiswa luluntu mihla le malunga nemigangatho yezi zibhedlele. 
  
Kutshanje I’solezwe belibike ibali malunga nesibhedlele iCanzibe eNgqeleni apho kukho ugqirha omnye qha. 
  
Isithethi sesebe lezempilo ephondweni uSizwe Kupelo uthi uGqirha Dyantyi, uzakube ephelekwa yintloko yesebe uGqirha Thobile Mbengashe, kutyelelo okulindeleke ukuba luthabathe iintsuku ezintathu ukusukela ngoMvulo. 
  
“Izibhedlele ezizakutyelelwa ziquka iKnessie Knight kuQumbu apho uluntu beluphakamise izikhalazo malunga nokulibaziseka komsebenzi wokuphucula esi sibhedlele oxabisa izigidi ezithathu zeerandi (R300 millon). 
  
“Kwisibhedlele iSiphethu kuNtabankulu, apho kuthe gqolo ukubanjwa koqhankqalazo luluntu, uMphathiswa uzakutyelela khona, ayokuhlola umsebenzi wokuphuculwa kwesi sibhedlele oxabisa izigidi ezithathu zeerandi,” utshilo uKupelo. 
  
Kwisibhedlele sase-St Elizabeth eLusikisiki, uDyantyi uzakuyosabela kwizikhalazo eziphakanyiswe luluntu ngethuba kutyelele uMongameli Jacob Zuma kulo mmandla kutshanje. 
  
UDyantyi uzakutyelela nesibhedlele iGreenville eMbizana. IGreenville ikwimeko emaxongo ngenxa yobudala besibhedlele. 
  
“Isibhedlele iCanzibe eNgqeleni sinogqirha omnye qha emva kokuba kokuyeka emsebenzini koogqirha abahlanu ngenxa yobubi bendlela eya kwesi sibhedlele. UMphathiswa uzakubhengeza ukuqeshwa koogqirha abathathu eCanzibe. 
  
“Ukanti kwisibhedlele saseGcuwa, esinengxaki yokunqongophala koogqirha emva kokuyeka kwabathathu nyakenye, uMphathiswa uzakubhengeza ukuqeshwa kwabanye oogqirha,” kutsho uKupelo.",Utyelelo kwizibhedlele zephondo ezikwimeko emaxongo
"UBUKIWE ZIDE akangomfundi weendaba kuMhlobo Wenene FM nje kuphela, kodwa ngoku uzenzela igama njengeDJ. 
UZide, onguDJ Zeed kwezomjuxuzo, wongeza kweminye imisebenzi ayenzayo efana nokuphatha amatheko, ukuqeqesha abasasazi abakhulayo ngonomathotholo kwaneminye eliqela. 
UZide, onkaba iseLibode, uxelele I’solezwe kudliwanondlebe ukuba kudala enguDJ. 
“Ndiqale ngo2010 ndiseMaxesibeni. Kodwa ke ngenxa yokuxakeka ziindaba ndayeka yonke le minyaka, de ndabe ndibuyela kwakhona kweyoMnga 2018.” 
“Lo Bukiwe uyiDJ ebesoloko ekhona qha egqunyelelwe ziindaba de ndabe ndivula inkampani iBukiwe Zide Communications ngo2017. 
 Kule nkampani ndiye ndathi zonke iitalente endinazo ndiza kuziveza,” kubalisa uDJ Zeed. 
UZide uthi igama elithi DJ Zeed waliphiwa ngugxa wakhe wasemsebenzini uLuckeez Mfowethu, elicaphula kwifani yakhe enguZide. 
Eli qobokazana lithi noxa kungelula nje kweli qonga longanyelwe ngamadoda, wenzela oku ukukhuthaza amanye amanina aziiDJ. 
“Akulula ke khona.  
Amadoda abanayo la ndawo idelelayo, ngelinye ixesha uye uzive ngathi xa udlala kufuneka usebenze ngamandla angaphaya ukubonisa ukuba uyayazi le nto uyenzayo, awufuni kuncediswa,” kutsho uZide. 
Uthi okona aye wakonwabela kulo msebenzi kukwimpelaveki ephelileyo ngethuba edlala kanye emva koDJ Pastor Nozewu – nekudala esebenza njengeDJ. 
UDJ Zeed ukwasiqhayisele ngengoma yakhe ezayo ayenze noMajor kunye noNtsepe beGetto ethi “Wadlal’ uZeed.” 
Ofuna ukumbizela kwimbadla yakhe angathumela imbalelwano kwa: bukiwezide30@gmail.com","Ezindabeni nguBukiwe, emjayiveni nguDJ Zeed!"
"UNozibonele Danstile (55) ngomnye wabo bathe bancuma, babulela ngenxa yesikhumbuzo somhla wokuzalwa kukaNelson Mandela, kuba ufumene ikhaya. 
 
“Enkosi bawo uMandela kuba nam nditsho ndangumntu namhlanje, ndinekhaya elanele usapho lwam, andizange ndibenendlu enefenitshala ngaphambili,” enyembezana utshilo uDanstile.  
 
Oku kwenzeke ngethuba amapolisa eMpuma Koloni ekhokelwe ngumKomishina wawo kwiphondo, uNjengele uLiziwe Ntshinga, enikisa ngendlu kusapho lakwaDanstile eNtabethemba ngaseWhittlesea. Othethe egameni lamapolisa eMpuma Koloni uKhapteni Khaya Thonjeni, uthe benza oku njengenxalenye yesikhumbuzo sokuzalwa kukabawo uNelson Mandela. 
 
Uceba wale ndawo uNkululeko Ngcefe uzabalaze ixesha elide esebenzela ukuguqula imeko yentlalo yekhaya lakwaDanstile.  
 
“Ngumama uNokhaya oze kum endixelela ngemeko yeli khaya, saqalisa ukukhangela amancedo wokuba kuguqulwe imeko yeli khaya, sithethe namapolisa, abezoshishino, uluntu kunye neNtabethemba Taxi Association safumana uncedo,” ucacise watsho uNgcefe. 
  
“Kule ndlu ibinamagumbi amabini kuphela besihlala sibalishumi elinesine, ndim nentombi yam nabazukulwana abalishumi elinesithathu, ibinetha imvula xa kunethayo apha ebusika kubanda oko begula abantwana,” uthethe watsho uDanstile. 
 
Abantu boMzantsi Afrika bathe bhazalala kwiimbombo zone zeli lizwe bekhumbula uMandela ngokwenza izinto eziphucula intlalo yabanye abantu ingakumbi abo bahluphekayo.  
 
Ilali yaseNtabethemba yasungulwa ngonyaka ka1976 ngabantu besizwe samaQwathi, amaMvulane nabeSuthu ababedudulwa ngurhulumente kaMathanzima eHeshele. 
Igama elithi Ntabayethemba lisuka kwintaba ezinze kanye kwinqina layo lelali.  
 
UVuyelwa Dyasi usisithethi sekomkhulu lamaQwathi.  “Siyabulela kakhulu ngoncedo kweli khaya kodwa sinqwenela ukuba urhulumente asondele mpela kule ndawo, le ntaba uyibonayo yindawo eyayikade itsala abatyeleli kudala, le mizi izuza ngokuba abantu babekhapha abatyeleli abanyuka kule ntaba besuka kwihlabathi jikelele, sicela ivuselelwe lo nto,” utshilo uDyasi.  
 
INtabayethemba imile ngokufana twatse nentaba yetafile yaseKapa. 
  
UNtshinga unikise ngale ndlu ephahlwe zizikhulu zamapolisa ephondo eziquka umkhomishina wamapolisa akuKomani uNjengele uPhathekile, iiNkosi noluntu ngokubanzi. 
 
Amapolisa akuKomani ekhokelwe nguNjengene Phathekile angcolise izandla kwasekuqaleni kwalo nyaka kwiphulo lokwakhiwa kwale ndlu.",‘Enkosi bawo uMandela’
"Oku kukwenza amavandakanya ngendlela yofunda kwabantwana begazi emaMpondweni. Imfundo kwesi sizwe yafika nabefundisi baseWisile ababezokuguqula amaMpondo ebumnyameni bewasusa kwiinkolelo zokukholelwa ebugqwirheni nokuthakathisana.  
UWalter Daniel Cingo: UWalter Daniel Cingo ngomnye wabegazi kuba uCingo ngumninawe kaFaku.  
Naye njengoNkosi Poto walunyulelwa kwaMfundisi Hagile (Rev Hargreaves), eseMfundisweni wafundiswa ngumfundisi lowo wade waba ngumfundisintsapho; wade wabamba njengoNobhala kaNkosi Marhelane.  
Emva koko waya kuba yititshala enkulu eMfundisweni. Ngomnye unyaka wakhe wade waxhawulana ngesandla noGeneral Hertzog.  
Emfundisweni ngowe1925, wabuye waxhawulana ngesandla noMnu. Vos eKapa. Wayengumfundi omkhulu wamaphephandaba. Waba ngumbhali wezi ncwadi: ‘Ibali lamaMpondo’, nale ithi, ‘Ibali labaThembu’. Wade wacelwa ngumhleli wephephandaba, “Iindaba zovuyo” uMfu. Edmunds, waza wabhala la mhlathi ubalulekileyo kwelo phepha, ‘Iindaba zombuso’.  
Apho kulo mhlathi uCingo wayebhala iindaba ezimnandi kunene ezazithandwa ngabo bonke abafundi. Ngomnye unyaka wonyulelwa ukuya kula ntlanganiso, iNkomfa kaRhulumente yabaNtsundu naba Mhlophe, ePitoli.  
UMnu. Cingo ngumthandi wemfundo, ubonakalise izenzo zamehlo ngokufundisa abantwana bakhe. Nanko unyana wakhe eKroonstad uReginald Cingo waba ngumbhaleli we “Imvo ZabaNtsundu” ngegama elingu “Telegraph”.  
Amanqaku akhe ayedleka kakhulu ethandwa nguye wonke umntu ofunda elo phephandaba. UWalter Cingo waba lilungu leBhunga elikhulu lamaMpondo, lada ladibana ngowe1930 elamaMpondo nabaThembu ukuze libizwe ngeli gama, “IBhunga lamazwana aPhesheya kweNciba”.  
Waba yindangandanga apho ebebaleka kunye neento zooSakwe, nezooQamata, nabanye. Ngakwicala lemfundo wafunda wagqiba eClarkebury` eNgcobo kwelabaThembu.  
Ngenxa yengqondo yakhe wade wathiwa gidli ngembeko liSebe LeMfundo ngeN.P.H ngalo mihla besembalwa abantu abayiphumeleleyo. Iphephandaba lesiXhosa laseMthatha, ‘Umthunywa’ lathetha lenjenje ngoWalter D. Cingo: “UMnu Walter Cingo usishiye ngo1933, loo mini yaba lilifu elimnyama kwelamaMpondo, nakuwo wonke umzi oNtsundu jikelele.  
UWalter Cingo andingeze ndibe ndiyaphosisa xa ndithi ube yiPrincipal yokuqala kwabaNtsundu kwiPractising School esimnareni, esi sihlalo fudula isesabaMhlophe kuphela; ibingekho nento yokuba kubekho ititshala eNtsundu efundisa eTraining School.  
Kuthe ngexesha lokudityaniswa kwamaBhunga aphesheya kweNciba edityaniswa nawamaMpondo, kusenziwa iUnited Territories General Council, umfi Walter Cingo wonyulwa abe kwiKomiti yokuqulunqa imigaqo yeli bhunga litsha kuba amaMpondo abefudula eziqhubela wodwa. 
 Ube kuloo Komiti eyathunyelwa ePitoli neemantyi zaPhesheya kweNciba, ibali lithi ngaphandle kwakhe imicimbi eyayilapho yaphantse yanzima.  
Uthe yena eyititshala wafumana ilungelo lokuba lilungu leBhunga. Isixoxi, iciko, ichule lokubeka umcimbi uvakale ebantwini engenzeli udumo lwakhe, nanamhla oku zimbalwa iinkabi ezinokuphala naye kweliya Bhunga laseMthatha.  
KwiBhunga elikhulu ube lilungu le-Executive, le nto ye-Executive eBhungeni ukuba andiphazami ivele ngexesha lakhe.” UJustice Dabulamanzi Marhelane Sigcawu: UKumkani Justice Dabulamanzi Marhelane wazalwa nguKumkani Sigcawu wamaMpondo, ungumzukulwana kaMqikela.  
Ilanga walibona ngomnyaka we1892. Abefundisi bothunyelo (missionaries) babembiza ngegama lesiNgesi elinguJustice. Imfundo wayifumana eLovedale Institution eDikeni nakwisikolo seenkosi iZonnebloem College, eKapa. Waphumelela ibanga leJC waze emva koko akaqhubela phambili kuba kwakufuneka ayokuthabatha isihlalo sikayise owasweleka ngowe1905 baze ubukhosi basala bubanjwe ngumntakwabo uMhlanga.  
Ngethuba lakhe lokulawula udume ngokuba wathi wakha izikolo ezininzi kwilizwe lamaMpondo. NgokobuCawe wayengumWisile.  
UNobhala kwinkundla yakhe yayinguE. Tshongwana. UKumkani Justice Dabulamanzi Marhelane wasweleka ngowe1918 ebulawa sisifo sefiva ekwakusithiwa yi ‘influenza’ .  
Unyana wakhe uNkosi Mandlonke wafunda eLovedale, eDikeni. UMdlangaso: UNkosi Mdlangaso kaSitata, kaFaku, kaNgqungqushe, kaNyawuza, kaThahla, kaNdayeni, uqikelelwa wazalwa ngowe1845 eSihlonyaneni kwiSiphaqa sikaLanga (Flagstaff).  
UMdlangaso wafunda eDikeni (Lovedale) ngokufundiswa nguFaku noMarhwanqana uMfundisi uJenkins waza wathi ukubuya kwakhe wanguNobhala nesithunywa sikaFaku noMqikela.  
UMdlangaso wafika eLovedale, eDikeni ngoJulayi ngowe1872 ehamba nabantakwabo, abangaba: uNombitshi, uMgweli Sithatha, noJosiah Jenkins (lo wakhulela kwaMfundisi uJenkins waza wanikwa igama lesiLungu).  
Ngethuba lokufika kwakhe eLovedale wayesele efikile kwiminyaka engama30. Imali yokumfundisa enye yayiphuma kowabo enye yayiphuma kuRhulumente. Wahlala iminyaka emibini eLovedale apho wayeyokufunda ukubhala nokuthetha isiNgesi  
Wayishiya iLovedale ngoMatshi ngowe1874. Kuthiwa ngethuba wayefunda eLovedale wayexatyisiwe njengomntwana wasebukhosini bamaMpondo kangangokuba wayetyela kwitafile etya abeLungu, kodwa loo nto zange imenze akhule amaphiko adelele abanye abantu abaNtsundu, azibone engumLungu oMnyama.  
Watshata intombi egama linguFitoli (Victoria) kaSandile ikumkani yamaRharhabe ngowe1868, eyayikhulele kuTiyo Soga yaze yafunda kwisikolo saseMgwali samantombazana.  
Kuthiwa uMdlangaso akazange ayithande indlela abeLungu abangamaNgesi ababenwenwela ngayo bethabatha imihlaba yamaMpondo phantsi koMkomishinari uH.B. Frere ngowe1878. Kuthiwa uMdlangaso wazama ukuyilwa le nto yamaNgesi kodwa wabona ukuba akazukuphumelela ukuwakhupha amaNgesi kwimihlaba yookhokho bakhe waza waya eKapa esiya kusayina isivumelwano soxolo phakathi kwamaNgesi namaMpondo.  
Kuthe ngowe1887 ikumkani yamaMpondo yanguSigcawu, waze uSigcawu wafuna ukuphatha engacetyiswa nguMdlangaso. Loo nto yadala imfazwe yobukhaya phakathi kwamaMpondo eyathatha iminyaka emine, de kwafika uCecil John Rhodes esuka eZimbabwe ezokuthabathela emaNgesini umhlaba wamaMpondo ngowe1894.  
AmaNgesi enza isheyi ngesizathu sokuhluthwa komhlaba, atyhola uMdlangaso athi nguye, umphembi woqhushululu onyanzelise ukuba ilizwe lamaMpondo libe phantsi kwamaNgesi.  
UMdlangaso wagxothwa kwelakubo wasiwa elubhacweni ngabeLungu, uzokuxolelwa ngabeLungu ukuba makabuyele kwelakubo emaMpondweni ngowe1910.  
UMdlangaso wasweleka ngowe1918 eswelekela kwindawo yaseSihlonyaneni eFlagstaff, kumaMpondo aseMbo nalapho ingcwaba lakhe likhoyo.",Imfundo yabantwana begazi kumaMpondo
"LEHLILE inani labakhwetha ababhubhe esuthwini kulo nyaka eMpuma Koloni xa kuthelekiswa neli xesha linye kunyaka ophelileyo.  
 
Othethe egameni lesebe lentsebenziswano kurhulumente nemicimbi yemveli uMamnkeli Ngam, uthi kuyabavuyisa oku.  
 
”Ngeli xesha kunyaka ophelileyo besifike kumashumi amane, kulo nyaka balishumi elinesibini kuphela abantwana ababhubhileyo, abathandathu kubo batshele endlwini yabo ayiyonto inento yokwenza nesiko,” uthethe watsho uNgam. 
 
 Iphondo leMpuma Koloni lisoloko linegama elibi ngenxa yenani eliphezulu labantwana ababhubhela esuthwini. 
 
 “Ngaphandle kwamathandabuzo lo mthetho umtsha wezolwaluko usincedile ukuphungula eli nani, kodwa sifuna ukuba kungabikho nomnye umntwana obhubhayo ukusukela ngoku,” utshilo uNgam. 
  
Ingxelo kaNgam ithi babini abakhwetha ababhubhe kumasipala waseBuffalo City, babini eJoe Gqabi , abemnye eChris Hani, umnye nowaseDimbaza. 
 
“Siwuncoma kakhulu umsebenzi owenziwa ngooMasipala eAlfred Nzo naseAmathole kwanoluntu lwephondo ngokubanzi,” utshilo uNgam.  
 
USihlalo wekomiti ejongene neengxaki zolwaluko eNyandeni, uNkosi uLulama Gwadiso, uyakungqina ngenene ukuba wehlile umsebenzi kulo nyaka.  
 
“Eyona ngxaki inkulu ngabantwana abancinci aboluswa ngokungekho mthethweni,  ngenxa yentsebenziswano nabo sikwazile ukubahlangula,  siyathemba ukuba sizakuvala kungekho zingxaki zintsha,” uthethe watsho uGwadiso. 
  
Ekuqaleni kwale nyanga, uMphathiswa weSebe leNtsebenziswano kuRhulumento neMicimbi yeMveli uFikile Xasa,  ujikeleze kwiindawo zokwalusa kumasipala waseNyandeni ekhangela ezo zingekho mthethweni. 
 
Kulo msebenzi wafumana ibhuma ezintathu ezingekho mthethweni,  nekwathi kwahlangulwa kuzo abakhwetha abangekafiki kwixabiso lokwaluka.  
 
“Sizivalile ezi sizibonileyo iindawo zokwalusa ezingekho mthethweni, kodwa sisakhangela lo mfo kuthiwa nguMtshayina, ndizakucela amapolisa eZwelitsha ukuba asiboleke inqwelo-ntaka sikhangele uMtshayina,” uthethe watsho uXasa.  
 
UMtshayina yenye yezi ngcibi ezingekho mthethweni eziqhubekayo zisalusa eNyandeni.",Lehlile inani lokubhubha kwabakhwetha!
"Amagqala omdlalo wamanqindi angamalungu ombutho iBoxing Veterans Association (Bova) phantsi  komasipala weNelson Mandela Bay akhalalezela iinkokeli zalo masipala ngokuwadlalisa “undize” esithi adikiwe zizithembiso zawo ezingafezekiswayo. 
La malungu azityand’ igila kwintatheli yeli phephandaba esithi akhalazela ukungabikho kweendawo zokusebenzela ezilungiselelwe lo mdlalo nokwalelwa kwabo ngabagcini abasebenza kwiiholo ezikwii wadi zabo.  
UPhillip Masiza ongusihlalo kulo mbutho uthe sekungaphaya kweminyaka elishumi bezama ukubonisana  bethethisana namagosa aphambili kwisebe lezemidlalo, ubugcisa nenkcubeko  kulo masipala kodwa lo migudu ifikela kwiindlebe eibuthuntu. 
“Sabhenela ekubeni sisebenzele ematyotyombeni ahexayo nasezinkontyweni ngenxa yale meko, “ utshilo. 
 UMzukisi Oliphant ongumqeqeshi we-United Boxing Club ezinze kwilokishi yaseChatty eBhayi uthe ungomnye wabaqeqeshi abasebenzela etyotyombeni. Uthe phantsi kwaloo meko abantwana bakhe benza izinto zamehlo xa beseqongeni. 
“Lo nto ithetha ukuthi italente ikho ntonje ifuna inkxaso karhulumente”. Uhambise wathi amalunga namashumi amathathu amaqela omdlalo wamanqindi kulo masipala asebenzela phantsi kweemeko ezinganyamezelekiyo    
ULandezwa Luvuno oyinkokeli yombutho wophuhliso lweengwevu neengwevukazi i-Amazing Elderly Development uthe kukho izakhiwo ezidala kulo masipala ezingasasetyenziswayo ekufanele ukua zinikezelwe ebantwini abadinga ukuzisebenzisa. 
Uthe ezi zakhiwo zajika zasisigqubu sootsotsi, izisulu zokutyhuthulwa neendawo zokulahlela inkunkuma esithi indawo eyayisakuba yindawo yentselo eyayisaziwa ngokuba yi-Kulati Bottle Store yenye yeendawo abacinga ukuyisebanziza bengulo mbutho. 
“Sikwiphulo lokucenga umasipala wethu ukuba asinike le ndawo  ukuze siphuhlise iinkonde nolutsha lwakowethu kuyo”.utshilo. UMthubanzi Mniki osisithethi kumasipala weNelson Mandela Bay uthe abantu abaneengxaki zokuqeqeshela abantu babo mabadibane nabagcini abasebenza kwezi holo babonisane nabo ngamaxesha neemini abangazisebenzisa kwiiholo ezikwiiwadi zabo.","Sidlaliswa undize, atsho amagqala ezamanqindi"
"ZIZIKOLO eziliqela zaseBuffalo City ezithe zaxhamla kule veki kwiphulo leArhente yezeNdlela, iSANRAL, ejikeleza kule ngingqi ukufundisa abafundi abakumabanga asezantsi malunga namakhondo nezifundo abanokuthi bazilandele xa besesinaleni kwanaseyunivesithi. 
NgoLwesibini, le Arhente ibikwiHolo yoLuntu eGinsberg eQonce apho bekubuthelene khona abafundi abaphuma kwizikolo ezingamashumi amabini anesibini. Uninzi lwaba bafundi abe bezimase lo msitho, bafunda uGrade 9. 
UWelekazi Nyangiwe-Ndika, umnxulumanisi kubudlelwane nabathabathinxaxheba kwaSANRAL, uthi eli phulo liza emva kokuba: “Siqaphele ukuba kukho ukushokoxeka kwezakhono ingakumbi ezo zifuna izifundo zezibalo nenzululwazi, sibe thina sisebenza ngabantu abaziinjineli zolwakhiwo (civil engineering).” 
“Apha sifuna ukuyibethelela into yokuba siyakwazi ukubaxhasa abafundi ingakumbi xa bephumelela kwizifundo zezibalo, isiNgesi nenzululwazi,” utshilo uNyangiwe-Ndika. 
“Sinazo iibhasari kwaSanral zokuncedisa abafundi abasuka kumakhaya angathathintweni. Siyamxhasa umfundi ophumelela ngaphaya ko-65% kwinzululwazi nezibalo ukusuka kuGrade 10 ukuya phezulu,” utshilo uNyangiwe-Ndika. 
UNtombikazi Tsomo wesebe lezeMfundo, ojongene nezoluleko ngobomi kubafundi abakumabanga asezantsi, uthe: “Silapha ukunika iingcebiso kubafundi ngeendlela zokuchonga izifundo ekufuneka bazilandele xa besesinaleni. Le nto yenza ukuba abafundi bakwazi ukucwangcisela izifundo ekufuneka bazilandele xa besesinaleni.” 
“Siqaphele ukuba abafundi bathi bakufika eyunivesithi bafike bengazi ukuba benze ntoni. Ubone umfundi eyeka phakathi ngenxa yokuba uchonge izifundo ezingangqinelaniyo nemidla yakhe,” utsho uTsomo. 
Umfundi kaGrade 9 eThembabantu High, uxelele abafundi ukuba xa ubani egxile kwiincwadi angaphumelela. 
Eli phulo leSANRAL likwatyelele iindawo ezifana neDimbaza naseDuncan Village.",AbakwaSANRAL batyelela izikolo eBCM
"eKapa: Uthembise ngokubanika iindawo zokuhlala ezisemgangathweni oomama nabanantwana abaphila ngeendlela ezahlukeneyo zenkubazeko, kwiingingqi zaseMfuleni, umphathiswa wokuhlaliswa koluntu kweli phondo leNtshona Koloni, umnumzana Bonginkosi Madikizela.  
Umphathiswa ubetyelele unina wenkwenkwana eneminyaka elishumi ubudala ongumnxusi kwingingqi yaseBardale, eMfuleni, nogxothwayo kumzi anxuse kuwo ngenxa yomntwana wakhe onesifo esichaphazela ukukhula kwakhe nengqondo i-autisim. 
UNoncedo Dubula, oneminyaka engamashumi amathathu anesithathu ubudala, uthe kumphathiswa: “ndifuna nje indawo yokuhlala ezakuba yeyam nokuba ndinganikwa ibala ndibeke ityotyombe lam, ndinikwe umbane kuba ndidiniwe kukuhamba ndigxothwa kwiindawo endinxusa kuzo ngenxa yokuba uSomila engaphilanga.” 
USomila,10,  imeko yokungaphili kwakhe imbangela ukuba abenamandla amaninzi ngamanye amaxesha wophula izinto, abendlongondlongo abethe wonke umntu ophambi kwakhe. 
 Uninakazi kaSomila, uNeliswa Dubula, oneminyaka engamashumi amathathu anesihlanu ubudala, uthi: ”ndingavuya kakhulu xa enokufumana indawo eyeyakhe yokuhlala udadewethu kuba imeko yomntwana wakhe akayicelanga, idaliwe. 
USomila unamaxesha oku khulula impahla ahambe ngaze, ukuze athomalale kufuneka aseliswe ipilisi”. 
Kutyholwa ngokuba aba bathi bayokufuna uncedo koonontlalontle baxelela uNcebakazi ukuba anikele ngomntwana wakhe afunelwe ikhaya anokuhlala kulo. UNoncedo uthi le into akazange ayivume.  
“Zange ndivume ukumnika oonontlalontle umntwana wam kuba ndiyamthanda, andinakuphisa ngaye. Ndingavuya ukuba ndinganikwa umhlaba ndizibekele ityotyombe ndifakelwe umbane kwa. Nokuba igumbi langasese alikho, ndixolele ukuzenzeela elombiwayo ukuba kunyanzelekile.” 
Ukufika kukaMadikizela eyokusabela ingxaki kaNoncedo ufikele kwigqiza lamanina anabantwana abaneengxaki ezibufana naleyo kaSomila ngempilo kwaye nawo anengxaki yeendawo zokuhlala esithi ayokunika inkxaso kuNoncedo nanjengoko bazakhela igqiza apho baxhasana khona. 
UMadikizela uthe akuva ingxaki zaba wathembisa ukuba uzakubabeka phambili kubantu ekufuneka benikwe uncedo lwezindlu wathembisa ukuba uzakubuyela kubo ehamba nomphathiswa wophuhliso lwentlalontl e ephondweni umnumzana Albert Fritz. 
UMadikizela uyalele amagosa esebe lakhe ukuba aqwalasele ingxaki yala manina esitsho ukuba oku kwenzelwa ukuqinisekisa ukuba abantwana bahlala kumakhaya akhuselekileyo. 
isibhalo@inl.co.za",Uzakwakhelwa umzi ogxothiweyo eMfuleni
"Kulindleke ijule yonke into enayo iChippa United kumdlalo wayo olandelayo ukuze ifumane amanqaku amathathu emva kokuba ingakwazanga ukufumana nelinye inqaku kwimidlalo emibini ye-Absa Premier Soccer League edlulileyo.  
IiChilli-boys zamkela iPlatinum Stars kulo mdlalo wamaqela amabini afuna ukuqinisekisa ukuba isizini ayiphetha ephakathi kwamaqela asibhozo aphambili.  
Umdlalo ophakathi kweChippa neDikwena uza- kudlalelwa eWolfson Stadium ngentsimbi yesithathu emalanga ngoLwesithathu, umhla wenkululeko kweli lizwe loMzantsi Afrika.  
Emva kokubethwa yiSuperSport United nePolokwane City izihlandlo zilandelelana, iChippa kuyanyanzeleka iqokelele amanqaku kulo umdlalo ukuba izimisele ngendawo yesibhozo kwiPSL.  
Idlala neqela elidlala kakuhle futhi eliqeqeshwa nguCavin Johson owaziwa ngobuchule obungumangaliso. 
 Iqela laseMpuma Koloni lakuthi libeke ithemba lalo kubadlali abafana noThamsanqa Sangweni, uJoseph Malongoane, uNkosinathi Mthiyane noAndile Mbenyane.",IiChilli-boys zamkela iDikwena eWolfson Stadium
"NJENGOKUBA izibhalo eziNgcwele zisithi indoda iyakutya ukubila kwebunzi layo, eNgcobo akunjalo nanjengoko amanye amadoda ale ndawo ekholelwa ukuba “indoda iyakutya ukubila kwebunzi lenye indoda”. 
I’solezwe lityelele le dolophu neendawo eziyingqongileyo kwiveki ephelileyo, ukuva izimvo zabahlali malunga nentetho ethe gqolo ukuvela yokuba, awona masela atshatsheleyo afumaneka eNgcobo. 
Noxa nje abahlali bale ndawo besithi “amasela” aseNgcobo akogqithi ndawo ngokuqatsela, bonke abo bathethe neli phephandaba, baqala bayothule phezulu intsini xa besiva eli phephandaba libabuza ngale nyewe yobusela eNgcobo. 
Ubusela bukhona kwiindawo ezithile eNgcobo, futhi abo babenzayo babenza ngobugcisa ngokokutsho kwabahlali bale ndawo. Ukungqina oku, kumzi othile kwilali yaseDebera eNgcobo, kusandul’ ukubiwa iigusha ezingamashumi amabini anesithathu ezavulelwa ebuhlanti ebusuku ngamasela. 
Umhlali waseDebera uthi akuzange kukhonkothe kwanja ngethuba kubiwa ezi gusha kulo mzi waseDebera. 
Umhlali welali iMhlophekazi eNgcobo, ocele ukuba singamchazi igama lakhe, uthi zikhona iingcungela zamasela kummandla waseNgcobo. “Into ebiwa kakhulu apha yimpahla (iinkomo, amahashe neegusha). Futhi kukho umkhuba wokujika umbala wenkomo, ngokomzekelo wena ube uyazi inkomo yakho inamanqina amhlophe, ubone sele ijikwe ngeyeza elidityaniswa nomhlontlo ibengomnye umbala,” utshilo lo tata. 
Lo tata uthi yena wagqiba kwelokuba angaze afuye kwagusha neenkomo ngenxa yokubona izehlo zokubiwa kwempahla kulo mmandla. “Mna ndagqiba kwelokuba ndingaze ndifuye, kuba amasela xa efikile akushiya uze,” itsho le ndoda. 
Xa ibiwe imfuyo eNgcobo ikhawuleza ixhelwe okanye iyothengiswa kwindawo ekude, ngokokutsho kwabahlali bale ndawo. 
Umhlali welokishi yaseNgcobo iMasonwabe, uthi aqatsele amasela kule lokishi. “Baba kakhulu oomabonakude neempahla zokunxiba apha elokishini. Ukuba ushiye iimpahla zakho ecingweni, iba lithamsanqa lakho xa ufika zikhona nokuba kusemini,” itsho inkosikazi yaseMasonwabe. 
Indoda yelali yaseNkonde ezichaze kuphela njengoDlamini, ithi abantu bezinye iindawo ezingaphandle kweNgcobo sele beyithatha njengento yokuhlekisa le nyewe “yamasela” aseNgcobo. 
“Ukuba useDutywa okanye useCofimvaba, uvele uhlekwe kuthiwe ungowasemaseleni. Ayisosenyeliso konke konke le nto, thina sele siyithatha njengenye yeenkcubeko zaseNgcobo,” utsho lo tata. 
sithandiwe.velaphi@inl.co.za",‘Amasela’ aseNgcobo aphikisa ibhayibhile
"Umdlalo we-Absa Premier Soccer League obuphakathi kweMaritzburg United ne-Orlando Pirates, eChatsworth Stadium, ubunika umdla, futhi ukwizinga eliphezulu nangona phantse yonke imidlalo ibinamagowuli aliqela. 
Kuphantse kwalalwa kungatyiwanga kwiBucs emva kokuba iMaritzburg United igalele amagowuli amathathu kwisiqingatha sokuqala somdlalo. Kuye kwanyanzeleka ukuba iPirates ibuye ngasemva ngenxa ye-United ebivutha bhe. Umdlalo uphele la maqela mabini ebambene ngo’3-3.  
Umdlalo uvulwe ngegowuli elifakwe sisiquququ seMaritzburg United, uMondli Cele [lo mdlali uswelekile emva kwengozi yemoto ekuseni izolo], uBrian Onyango no-Evans Rusike. IPirates ihlangulwe nguThabo Rakhale, uThabo Matlaba noKermit Erasmus. Ngaphandle kwamathandabuzo isiqingatha sokuqala besilawulwa liqela ebelidlalela ekhaya kwaye lilo elifake intaphane yamagowuli, izinto ziye zajika kwesesibini ngoba iBhakaniya libuye lixwaye impazamo futhi inamaqhinga amatsha. Ngumdlalo lo ebefuna ukuwuphumelela, * -Enrst Middendorp, ukuze aqabele phezu kwe-University of Pretoria ebethwe yiMamelodi Sundowns ngempela veki.  
Ifolosi ye-Pirates, uKermit Erasmus, uthe imiyalelo abayinikwe ngu-Eric Tinkler ngexesha lokuphumla, yiyo ebancedileyo. Ngexesha lokuphumla iiSea-Robbers bezihamba emva ngo’3-1. Kulo mdlalo * -Erasmus uchongwe njengoyena mdlali uqaqambileyo. “Umdlalo ubunzima, siye kwixesha lokuphumla sihamba emva ngamagowuli amathathu.  
Umqeqeshi usinike imiyalelo; iye yasebenza lo nto. Silwile ukuze sifumane inqaku,” utshilo * -Erasmus. 
“Ndicinga ukuba kwisigaba sokuqala sibethwe kukulahla iibhola kumhlaba wethu. Besisazi ukuba baza- kuhlasela baphinde bazame ukulawula umdlalo, kodwa khange sibabambe kakuhle emdlalweni wethu. Kufuneka uyilwele iPirates xa izinto zingahambi kakuhle, liqela elikhulu,” utshilo * -Erasmus. 
Ahleli kwindawo yeshumi Amabhaka-bhaka, lo gama imeko yeMaritzburg United ingatshintshanga emsileni.",Ifolosi ye-Orlando Pirates incoma umqeqeshi
"Izijwili zezikhalo, amabali onxunguphalo nokulahlekelwa lithemba ibizizinto ebezisenzeka kwicawe yaseSt Beeds kwidolophu yaseMthatha kuLwesihlanu esisuka kuye.  
ISebe lezeMfundo belibambe intlanganiso nabazali, isifundisi nabafundi bezikolo – bebambisene nombutho ongajonganga nzuzo iSizabantu, nelikhaya elinceda ukoluleka abo basebenzisa iziyobisi. Le ntlanganiso iza emva kwamaphulo amaninzi enziwe leli Sebe kwizikolo ezahlukeneyo kwingingqi yeOR. Tambo ukulwa nokusetyenziswa kweziyobisi ngabantu abatsha.  
Abazali bebesabelana ngamabali abuhlungu okukhulisa abantwana abatya iziyobisi nokuxhatshazwa ngabantwana babo ngenxa yokusebenzisa iziyobisi. UNkosinathi Zondi, nongomnye owathi wahlangulwa leli khaya eliyiSizabantu nelisebenzisana neSebe lezeMfundo, ubalisa enjenje ngobomi bakhe neziyobisi. 
“Ndikhule ndinamaphupha amaninzi ingakumbi elokuba ngumqhubi weenqwelomoya. Ndikhule kakuhle ekhayeni lam, ndikhuliswa ngumama wam. Kwenzekile zafika iziyobisi empilweni yam kwaqale kwatshintsha yonke into, amaphupha alahleka kwaze kwasweleka naloo mama wam nekwathi ngenxa yokusebenzisa kwam iziyobisi ndaqalisa ukumosha ekuhlaleni,” kubalisa uZondi. 
“Usapho lwam lathi lisokudikwa zizinto endandizenza nokubafaka ematyaleni baphela bendixelela inyani yokuba kwaloo mama ndandicinga ukuba ngumama wam kwakungenguye umama wam. Inzondo yakhula nangakumbi, ndimzonda ngokundifihlela into engaka ndifuna ukubabulala  nalapho ndaphela ndingena nangakumbi kwiziyobisi ndilimaza abantu abaninzi. Ndasisophulimthetho de ndabe ndiphuma ndingena ejele,” kutsho uZondi. “Luthe lusakudikwa ke usapho lwam lwandigxotha ekhayeni ndaya kuhlala emgaqweni, ndaphanga. 
“Kuthe ngasuku luthile, ndabona mama uthile, ndaya kuye ngeenjongo zokumkhuthuza esiya kumatshini wokukhupha imali.  
“Ekufikeni kwam kulo mama wandibuza ukuba obu bom ndibuphilayo andirhaleli na ukubutshintsha. Yandothusa lo nto kuba sasingazani, ndamxelela ukuba ndiyafuna, waze wandixelela ngeSizabantu elikhaya eloluleka abantu abatya iziyobisi,” kubalisa uZondi.  
“Ndaya ngokwenene eSizabantu futhi ndizazi ukuba ndenzela nje lo mama emva koko ndiza kubaleka ngoba ndandingaboni ndiphila ngaphandle kweziyobisi. Ndafika eSizabantu ndafakwa kwinkqubo yabo yoluleko ethatha iintsuku ezingama21 ndafumana ukolulekwa ngokwa-semphefumlweni nasengqondweni.  
“Eyona nto yaba ngumcelimngeni kakhulu emva kokuba ndincedakele kulapho kwakufuneka ndiyokucela uxolo kwabo ndandibulele izihlobo zabo kwanabo ndandibamoshile. Amanye amakhaya ayengakulungelanga ukundixolela, kwelinye icala abo ndandimosha nabo babefuna ukundibulala besithi ndiyimpimpi ndidiza amahlebo abo ngoba kwakufuneka ndibachazile xa ndicela uxolo ndibala amatyala am,” kutsho uZondi.  
UNksk. Nodada othethela iSebe lezeMfundo phantsi kwenkqubo iESSS (Educational Social Support Services) nelicala elijongana nemicelimngeni yokufunda kwabafundi phantsi kweDBST (District Based Support Team) uthi belisebe balwa kangangoko ezikolweni ukuba ziphele nya iziyobisi, kuvalelwe ngaphaya  kwezitshixo abo bathengisela abantwana iziyobisi.  
Uthi bathi bakubafumana abo bantwana babanikezele kwiSizabantu nethi iboluleke ukuze baphume kwiziyobisi. UNodada ukwacele ubambiswano kubahlali ukulwa neziyobisi, esithi ngokunokwakhe iziyobisi licebo likasathana lokohlukanisa amakhaya lisebenzisa abantwana.",Isebe lezeMfundo litshayela iziyobisi
"Abadlali basemva kumaqela ohlukeneyo kwiDStv Premiership abalali buhlayo xa beza kudlala neMamelodi Sundowns ngenxa kaPeter Shalulile – ofaka amagowuli ngendlela emangalisayo. UShalulile, 27, ufike kwiSundowns ekuqaleni kwesizini eqhubekayo emva kokuthengwa kwiHighlands Park ngenxa yeliso lamagowuli analo. Ngoku uthe chatha kwiDowns. Akoneli nje ekuwafakeni amagowuli, ukwaluncedo kwabanye abadlali ebaleni. 
Kule sizini, le ndedeba yaseNamibia seyibhakuzelise umnatha izihlandlo ezisixhenxe kwiDStv Premiership kuphela. Ngenxa yokusebenza kakuhle, uShalulile uthiwe jize ngewonga lomdlali wenyanga ekuqaleni kwale veki. Oku kwenzeka emva kokuba uShalulile efake igowuli elincede iSundowns ebethe iTP Mazembe ngo’2-1 kokwayo emdlalweni weCaf Champions League kwiveki egqithileyo. Umbuzo: yintoni imfihlelo kaShalulile? 
“Xa ndithetha inyaniso, ayikokuzilolonga neqela nje kuphela – nam ndisebenza ngokuzimisela ngamaxesha onke,” utshilo uShalulile. “Apho ndisuka khona, nalapha kwiSundowns; mna ndiyashiyeka ejimini emva kokuba iqela ligqibile kuba ndifuna ukuzilola. Soze ndiyiyeke lo nto ngoba yiyo endenze ndabukhali kanje.” 
Nangona esebenza ngokukhuthala uShakulile – kodwa ukungqongwa ngabadlali abasemgangathweni ophezulu kunegalelo kwindlela aqhubangayo. “Ndisemtsha kwiDowns. Ndisafunda futhi ndisoloko ndizixelela ukuba mandilivuze iqela ngokundinika ithuba. Into endikhuthazayo kukuba ndingqongwe ngabadlali abandikhuthazayo nabandithembayo,” utshilo uShalulile. 
Umqeqeshi waMaZulu, uBenni McCarthy, umncomile kakhulu uShalulile. “Ndiyavuyisana noPeter. Ukufanele ukuwongwa ngoba ungumdlali odlala kakuhle kakhulu. Qhubela phambili usenza njalo, ndiyayithanda indlela osebenza ngayo,” utshilo uMcCarthy, naye obeyokwamkela iwonga lomqeqeshi wenyanga emva kokuvusa AmaZulu adlale imidlalo esixhenxe engabethwanga. 
Yena uTapelo Xoki waMaZulu ufumene iwonga legowuli lenyanga. IDowns iza kuqubisana neStellenbosch namhlanje emdlalweni weDStv Premiership ngentsimbi yokuqala. Phakathi evekini, iqela likaMngqithi livuthulule iPolokwane City ngo’4-0 emdlalweni weNedbank Cup.",Yintoni imfihlelo kaShalulile oxakileyo kwiDStv Premiership?
"Emva konyaka neenyanga ezine sipapasha iphephandaba lemihla ngemihla, sifikelele kwisigqibo sokuba silitshintshe iphepha lethu. Iindleko zokupapasha iphepha yonke imihla zide zasongamela, kudala sinyamezele. Eyona nto ibuhlungu ngomsebenzi wamaphepha yeyokuba imali ayingeni ngemali elithengwe ngayo ngumthengi, ingeniswa ziinkampani ezifaka iintengiso. 
Zininzi izinto esizifundileyo kulo nyaka siphuma kuwo; ukusukela kwiindlela ezifanelekileyo zokubhala isiXhosa nokuntathela ngesiXhosa, iindlela zokusebenzisana namajelo osasazo aseMpuma Koloni, neendlela zokulondoloza amasiko nezithethe zethu ngokuzigcina kwiphepha lethu. 
Uyakuqaphela ukuba amaqweqwe ethu ezitalatweni siwothule, azakubuya kule veki izayo ekwaphaka la mathole eendaba nithanda mpela ukuncokola ngawo. 
Lona iphepha elitsha lizakuphuma ngomhla wesine kule yeThupha 2016. Kwabo basalikhumbulayo iphephandaba lethu lokuqala – Isigidimi – nakukhumbula ukuba eyeThupha yayiyinyanga yalo yokuqala pha koka-2012. Lona laliphuma kanye ngenyanga kwaye lalithengwa liphele tu. 
Sinethemba lokuba xa silikhupha kanye ngeveki eli iphepha elitsha, nakutsho nifumane ithuba lokukwazi ukulilandela rhoqo. Saqala ngesantya esiphezulu, ngenani elikhulu, ngephepha elaliphuma yonke imihla, sabona ukuba nangona nilithanda, yayininzi le nto sasilindele ukuba niyithenge yonke imihla. Maxa wambi kufuneka sicingele nomthengi, mhlawumbi masithi umthengi osesesikolweni, ekufuneka ekhethe phakathi kwe-airtime/data yeponti okanye yeponti ezimbini ezineshumi.  
Ngaloo-airtime umntu uye akwazi ukuyuruza kumnatha wonxibelelwano asenge konke akuthandayo kooFacebook nakumakhasi eendaba omnatha. Yiyo ke lo nto nekhasi lethu lomnatha lizakunikwa isihoyo esikhulu. Kroba ngoku pha ku www.iol.co.za/ilisolezwe – uzakubona ukuba sesiqalile ukupapasha nakwelacala. Iinkcukacha ngephepha lethu elitsha sizakuzipapasha ngokubanzi ngoLwesihlanu wale veki.",Kuza iphepha elitsha
"UMzantsi Afrika uthiwe qwaka qwaka yiZambia nakubeni uhambe phambili ngegowuli elinye kwisiqingatha sokuqala. IBafana ibethwe ngo’2-1 kumdlalo wobuhlobo obuthande ukubashushu eMoruleng Stadium namhlanje. Emva kokubetha iNigeria ngo’2-1 kumdlalo ohlakulela i-Afcon kwimpelaveki edlulileyo, uStuart Baxter ufake uninzi lwabadlali olungakhange ludlale kula mdlalo. URivaldo Coetzee, Lorenzo Gordinho, uTiyani Mabunda, u-Aubrey Mngoma noLebohang Manyama ngabanye babadlali abathe bafumana ithuba lokuqala umdlalo. Iqela likaStuart Baxter lidlale kakuhle kwisiqingatha sokuqala – kodwa ngelishwa kwesesibini, abakwazanga ukumelana neZambia ebinabadlali abanamava kunabo boMzantsi Afrika. 
  
Ngomzuzu wamashumi amabini ananye uLebohang Manyama uvalele emnatheni ngentloko ibhola ayinikelwe nguKermit Erasmus ekunxele. Emva koko abadlali beZambia baleqe izithunzi ixesha elide. Amakhwenkwe kaStuart Baxter anikelene ngebhola ngeyona ndlela incomekayo. Umdlalo wabo ubuqalwa emva kamnandi nguRivaldo Coetzee – obebotshwe noLorenzo Gordinho oqale umdlalo okokuqala kwiqela lesizwe. Ufumene ithuba lokongeza amagowuli u-Erasmus – kodwa ibhola yakhe ibhabhe phezulu. Nangona abadlali beZambisa bekwazile ukuxaba endleleni yaBafana Bafana ebekubonakala ukuba bafuna igowuli lesibini – kodwa ngenxa yokungafumani ibhola kakuhle – babhenele ekudlaleni kakubi. Unozinti weChipolopolo ubambe ibhola embi ebisukela nguManyama emva komsebenzi omhle owenziwe ngu-Andile Jali. 
  
UPercu Tau, oze kulo mdlalo ekhuthazekile emva kokufaka igowuli eNigeria, ebeyaluzelisa abadlali beZambia emva edibene no-Erasmus – kodwa amatyeli aliqela babethwe kukungxama nokungayilawuli kakuhle ibhola. Ukuqhelana kuka-Aubrey Mngoma noLebohang bekubonakala kwindlela abebedlala ngayo kulo mdlalo. UTiyani Mabunda noJali benze umsebenzi oncomekayo esiswini kakhulu. Bakwazile ukunqanda iibhola zeZambia ezibaleka kanti bazamile nokudala amathuba. Kuyiwe kwixesha lokuphumla iBafana Bafana ihamba phambili ngo’1-0. nto ingakho eyenziwe yiZambia ngoba ibiphantsi koxinizelelo. 
  
  
Kwimizuzu yokuqala kwisigaba sesibini, abadlali beZambia bazamile ukufaka uxinizelelo kuMzantsi Afrika. URonwen Williams uchithe imbumbulu yebhola ebikhatywe kufutshena nomhlaba wakhe. Umdlalo weZambisa uye watshintsha emva kokufakwa kwabadlali ababini. UBaxter ufake uLebohang Phiri endaweni kaMngoma. UMshimbi Stanley uphumile kwangena uPhiri endaweni yakhe. Ngomzuzu wamashumi asixhenxe, uBrown Mwila, ufake igowuli lokulinganisa. UThamsanqa Gabuza, ongene endaweni ka-Erasmus, uvinjwe nguChibwe, unozinti weZambia efikile. UMundia ufake igowuli leZambia emva kokuba uWilliams engakwazanga ukubamba ibhola. UGordinho uphose ithuba lokugqibela kwimizuzu yokugqibela kulo mdlalo. Lo mdlalo ubuphethwe yiBafana Bafana ekuqaleni kodwa izinto ziye zajika kwesesibini isigaba somdlalo. UBaxter uvumile ukuba iqela lakhe ngelenze ngcono kulo mdlalo ukuba beliwasebenzisile amathuba eliwafumeneyo. 
 
  
  
  
  
Bafana Bafana: Keet, Mobara, Gordinho, Coetzee, Hlanti, Jali (c) Mabunda, Tau, Erasmus, Ngoma, Manyama. 
Zambia: Chibwe, Chungu, Samujompa, Kampamba, Paul, Nsofwa, Sikombe, Malama, Stanly, Mulenga, Mwila",Ukhalela amathuba ayekiweyo uStuart Baxter namhlanje
"Emva kokusebenzisa amathuba ewafumeneyo, iFree State Stars iya kumdlalo wokugqibela weNedbank Cup okokuqala emva kokuhlaza iKaizer Chiefs phambi kwabalandeli bayo. IFree State Stars ibethe iChiefs ngo’2-0 othuleyo kumdlalo obubukelwe ngamaqakawaka abalandeli eMoses Mabhida Stadium kobu busuku banamhlanje. Ukubethwa kweChiefs kuthetha ukuthi kuphele naloo ntlantsi yethemba lokufumana indebe ibikhona phambi kokuvalwa kwesizini. Amathuba emdlalweni ebekhona kakhulu kwizigaba zozibini zomdlalo – kodwa yiFree State Stars ekwazileyo ukuwasebenzisa. Umdlali ohlabe ngekrele Amakhosi entliziyweni nguHarris Tchilimbou. 
URyan Moon uphose inqwaba yamathuba kwisigaba sokuqala – akuphelelanga apho ngoba iChiefs iphose phantsi amathuba angaphaya kwesihlanu ebekufaneluba iwasebenzisile. UJoseph Molangoane, uBernard Parker noHendrick Ekstein akukho nto bangayizamanga – kodwa abadlali beFree State baqinisekise ukuba iChiefs ayicholi naphantsi emdlalweni namhlanje. UThela Ngobeni, unozinti owayefudula edlalela iChiefs, ube ngumqobo namhlanje endlaleni yayo eya empumelelweni. Lo nozinti unikwe iwonga loyena mdlali obalaseleyo emdlalweni emva kokuchitha nokuba iibhola eziliqela emdlalweni. 
Emva kokungena kwabadlali abafana noLeonardo Castro, uDumisani Zuma noRamahlwe Mphahlele akubangakho mahluko kwicala lamagowuli nangoba imigudu ibikhona. Nanamhlanje uSteve Komphela uyakukhala ngento enye awayekhala ngala kule minyaka mibini igqithileyo – ukungasetyenziswa kwamathuba ziifolosi zakhe phambi kweepali. Umqeqeshi weFree State, uLuc Eymael, uphume encume olukabhulankethe emva kokuthatha iqela alise kumdlalo wamagqibela kankqoyi weNedbank Cup okokuqala kwimbali yalo.",IFree State Stars iya eKapa kumdlalo wokugqibela
"‘‘Kumnandi kakhulu ukubetha iKaizer Chiefs ngoba liqela elikhulu’’, utshilo * -Alex Shakoane emva kokuba iMamelodi Sundowns inqunqele egoqweni Amakhosi kumdlalo wamagqibela kankqoyi ngo’3-1 eMoses Mabhida ngoLwesithathu.  
IDowns zivale unyaka ngokuthatha indebe yeTelkom ekhatshwa zizigidi ezine[R4-million] ngalo ndlela inika amawaka-waka abalandeli bayo ikrismesi emnandi. Amagowuli alo mdlalo ubutak’ iintlantsi afakwe yifolosi uLeornado castro, uThabo Nthethe, uHlompho Kekane, elokubika leChiefs lifakwe nguCamaldine Abraw ngomzuzu wokugqibela.  
Lo mdlalo obuphakathi kwala maqela aphambili kwibhola yoMzantsi, uza kubhalwa kwiimbali zebhola njengomnye wemidlalo ekumgagangatho ophezulu. Omabini adlale ngokuzimisela, kodwa yiDowns ebiyifuna kakhulu kuneChiefs evuke emaqandeni ngomzuzu wokugqibela.  Uvumile umqeqeshi weSundowns, uPitso Mosimane, ukuba umdlalo wabo neChiefs ubunzima kodwa watsho ukuba akonelisekanga ncam ngumdlalo weqela lakhe.  
“Ndimvela ubuhlungu ubhuti wam[Steve Komphela] engayifumenga le ndebe.   
Kodwa noxa kunjalo nathi sinoxanduva lokonwabisa abalandeli beqela lethu,” utshilo uPitso. Bobabini aba baqeqeshi babedlala kwinqanaba eliphezulu ngeentsuku zabo zakudala, kwaye lo kaMosimane uthi uyathemba ukuba akazugxothwa ngenxa yeziphumo zale Telkom Cup.  
“Ndiyamva uSteve ngoba uyindoda ekrelekrele kakhulu, kwaye ukufikelela kwimidlalo yokugqibela kwiindebe ezimbini kwiinyanga ezintathu ayiyonto incinci, usebenzile.  
Kulula ke ukuxabela ngamazwi umntu obethiweyo, kodwa ndiyazi ukwiqela elikhulu eliphethwe ngabantu abaqiqayo. Ndimxelele ukuba ikamva liqaqambile, nakum kwathatha ixesha ukuze ndifumane indebe yokuqala,” utshilo uPitso.  
Umqeqeshi weChiefs, uSteve Komphela, ukhalele amathuba aphoswe ngabadlali bakhe neepenela ezimbini ezibanjwe nguDenis Onyango, eyona ndoda ibeliqhawe leDowns ngoLwesithathu.  
“Ibilolunye lweentsuku ezibuhlungu, kodwa kufuneka sivuthulule, siye phambili,” utshilo uKomphela.",UPitso uyamvela umqeqeshi weChiefs
"Ingathi bekuyizolo sicula oo “Thuma mina!” – kukhangeleka ngathi utshintsho luyeza kweli. Kulo lonke olo vuyo wona amaxabiso ezinto ebesonyuka ecaleni, ingakumbi umbane nepetroli.  
Siye sahlala ethembeni nangoko. Kukho uluvo oluthi “sivuyela nje ukuba uZuma emkile!” Kanti kungentsuku zatywala kwakuvela amabibi alo mongameli mtsha. Kuya kucaca okwekati ehlungwini ukuba umongameli lo zange aluphumelele ngendlela ecocekileyo ulonyulo lwakhe lokuba ngumongameli weANC.  
Ngokwephepha lethu, iSunday Independent, wahlawula imali engangeR1.5million kwinkampani yamagqwetha awaziwa njengeNgwenya and Zwane Attorneys. Bathi abagxeki bakaRamaphosa la magqwetha abhatalelwa ukudala iyantlukwano eninzi kwaZulu Natal. 
 Ininzi nje into ethethwayo neemali awathi wazibhatala amalungu eEFF kwakunye noonondaba ukuba kubhalwe kakuhle ngaye. Kuphinde kubekho noosomashishini babucala abafaka imali yenkxaso kwiphulo likaRamaphosa lokuba ngumongameli. Abanye bayifaka loo mali emva kokuba lugqityiwe ulonyulo.  
Njengabantu abampha imali, basuke bafumana izikhundla nezivumelwano zoshishino ezintle kakhulu ngexesha lolawulo lukaRamaphosa.  
Asinokuthi aba bantu babemnyoba? Asinokugqibela ngokwethu mfundi wephepha. Kodwa, kungaqhuma ikhona nje into etshayo. Into ekufuneka siyazi yeyokuba aba bantu siye sibonyule njengeenkokheli zethu bakwayiyo le nto siyiyo. 
 Ukuba sithi babolile, sibole thina kuqala. Ngoko ke singathi makagxothwe uCyril Ramaphosa? Ayihambi kanjalo nale nto sithi yipolitiki na kakade?  
Kufuneka siluluntu siqale ukuzibuza imibuzo enzima ngohlobo lweenkokheli esizifunayo. Akekho ubhetele kunomnye kwisikhokelo seANC.  
Bonke bazokutya okanye bazokutyisa abanye. Lithuba labo lokutya okwangoku. Thina masibukele. Okanye siyitshintshe yonke lo nto, sithathe inxaxheba kwipolitiki siluluntu.  
Abahlali baqale pha koomasipala, kulungiswe. Sonyuke siyokutsho nakwimibutho yepolitiki. Ikamva lethu lisezandleni zethu. Le yokube sigxotha oko, ayizosinceda. Masincediseni.",URamaphosa axhome ibhatyi?
"Ziyabetha-bethana izimvo zoluntu malunga nesigqibo senkundla ephakamileyo yeNtshona Koloni sokuba intsangu ingasetyenziswa, ilinywe emakhaya ngabantu abaselungelweni ngokweminyaka. 
ULusindiso Mayambela oneminyaka engamashumi amathathu ubudala waseSamora Machel uthi “Andihambisani nokuvunyelwa kwentsangu yenziwe ibesemthethweni kuba izakukhokelela ulutsha lakowethu lutshabalale. Abo bayisebenzisa ngendlela yokuba lichiza akukho ngxaki, kodwa ingxaki kukho abo bazakuyixhaphaza bayisebenzise njengesiyobisi.” 
URonel Venter waseBothasig uthi “Ndiyakuvuyela kakhulu ukuba inkundla ephakamileyo yeli phondo leNtshona Koloni ikhululele ukuba isetyenziswe ngokusemthethweni iMarijuana, thina silusapho lwabantu abane endlini sonke siyayitshaya. Umntwana wam yena ndiyisebenzisa kuye njengechiza lesifuba. Oku kuthetha ukuba ngoku asizokuba naxhala lakubanjwa xa siyisebenzisa.” 
Ukanti uPhinda Kula oneminyaka engama-34 waseKhayelitsha: “Mna kwelam icala ndiyavuya ukuba side savunyelwa ukuba siyisebenzise emakhaya, mna andiyiboni ngokwesiyobisi koko njengecuba. Intsangu ayinabungozi licuba elisulungekileyo alidingi kuchunyiswa ngekhemikhali, ilichiza yona izikhulela emhlabeni. 
Yenza kakuhle kwezoqoqosho – iyalonyusa uqoqosho kwaye ayibulali xa isetyenziswa ngendlela. Ayidingi ukuba umntu abenemali yokuyithenga, uyilima egadini kwa ulwaphulo mthetho lokuphangwa kwabantu ndicinga ukuba lungancipha kuba ayithengwa.” 
Uceba wakwa-Ward 96 uDanile Khatshwa uthi: “Ukuba inkundla ibone kufanelekile ukuba yenziwe ibesemthethweni intsangu, ifanele ukuba iyithathele ingqalelo into yokuba eli phondo lelona linqkenkqeza phambili ngeziyobisi, kwanolwaphulo mthetho olubangelwa ziziyobisi, apha asithethi ngesityalo esithi sakuvuthwa sisetyenziswe sisodwa, kodwa sithetha ngesityalo abanye abantu abathi sakuvuthwa basidibanise nezinye iziyobisi ukuqinisekisa ukuba bafikelela kwiqondo abafuna ukufikelela kulo. Lo nto ikhubaza imeko yokukhula kwabantu engqondweni, nemeko yokucinga kwabantu ukuphuhlisa ekuhlaleni. Bendingavumelana naso esi sigqibo ukuba besiza kuncedisana ncakasana nokunyanga izifo ezinganyangekiyo ezithe mbende kweli lizwe. Mna ngokunokwam andivumelani kwaphela nesi sigqibo ngale indlela singayo.” 
Inkundla ephakamileyo ithi ipalamente mayenze utshintsho kwisolotya lomthetho ojongene nokuthutyeleziswa kweziyobisi, kwanesolotya lomthetho elilawula ezamachiza. Oku kulandela emva kokuba igqwetha eli liRasta kwimanyano iDagga Party, uGarreth Prince nabanye, basa le nyewe phambi kwenkundla ephakamileyo besithi, intsangu mayisuswe kuluhlu lwezinto emazingasetyenziswa ezibhalwe kwisolotya lomthetho wokuthutyeleziswa kweziyobisi. 
Nangona inkundla ikhuphe esi sigqibo, indlu yowiso mthetho kwanenkundla yomgaqo-siseko kusafuneka zithathe izigqibo, kude kube ngoko ke akukabikho semthethweni ukusetyenziswa kwentsangu naphina kweli lizwe loMzantsi Afrika.",AbaseKapa bangatshaya intsangu emizini yabo
"AMAPOLISA aseMthatha avule ityala lokubulala kulandela ukubhubha ngoko nangoko  kowasetyhini onama32 eminyaka ubudala emva kokudutyulwa izihlandlo eziliqela. 
USajini Kaya Matola-Mvanyashe uthi malunga nentsimbi yesithoba ngoLwesihlanu, amanenekazi amabini bewehamba kumgaqo weenyawo ukusuka kwindlela uR61 engekude kuyaphi eMpuku, eFortgale eMthatha. 
UMatola-Mvanyashe uthi kuthe gqi indoda engaziwayo yathulula ngeembumbulu kwelinye laloo mabhinqa izihlandlo eziliqela laze labhubhela kuloo ndawo. 
“Isihlobo sobhubhileyo siye safa isiqaqa saze sabalekiselwa kwisibhedlele esikufutshane. Umrhanelwa akaziwa kwaye nonobangela wesi senzo awaziwa,” kutsho uMatola-Mvanyashe. 
Kwesinye isiganeko, kubikwa ukuba ngoLwesihlanu malunga nentsimbi yeshumi elinanye ebusuku, indoda enama43 eminyaka ubudala ifunyenwe ibhubhile ngaphakathi kwigumbi layo inamanxeba kumzimba ongentla kwilali yaseMaqhinebeni kwalapho eMthatha. 
Le ndoda kuthiwa ibhaqwe sisizalwane sayo.",Kukhangelwa obulele owasetyhini eMthatha
"Sileqa unyaka wesibini ngoku sithetha ngoSibongile Mani owasebenzisa imali kaNSFAS eyangena ngempazamo kuye akayixela.  
Ingxelo ithi intokazi yakwaMani, engumfundi eWalter Sisulu University, yangenelwa sisityhwentywe semali esizizigidi ezilishumi elinesine seerandi (R14.1m) kwikhadi lika-Intellimali, umfundi ngamnye ankinkishelwa kulo imali yesibonelelo. Imali ekufanele ingene kwikhadi lakhe liwaka elinamakhulu amane eerandi (R1400) qha.  
Kwathi ke kwakungena iR14.1million kwelakhe ikhadi, uSibongile watya tyum. Isivumelwano sikaMani noNSFAS sicace gca okomva webhokwe futhi uyayazi imali ayilindeleyo.  
Kwathi ke kwakungabikho lizwi elisuka kuNSFAS, uMani wasebenzisa eyakhe wade waphumela nakule ingeyoyakhe imali. 
Iyonke imali awayisebenzisayo ikumakhulu asibhozo amawaka eerandi (R800 000). Abanolwazi ngemiba yemali bathi iR14.1million inganceda abafundi abasondeleyo ewakeni unyaka wonke. 
 Emva kokuncokola neetshomi zakhe ngemali esekhadini lakhe, kuthiwa uMani wayidyiwaza imali. Phakathi kwezinto awayichitha kuzo kubalwa iinwele ezifakelwayo, umnxeba ophathwayo (iPhone), iziselo ezinxilisayo kwiindawo zolonwabo, itasi yodidi (hand bag), iinzipho ezifakelwayo nakwezinye izinto. 
 Ngokwengxelo yamajelo eendaba, uSibongile Mani, wayesebenzisa imali ephaya kwishumi elinanye lamawaka eerandi (R11000) ngosuku,  kwiinyanga ezintathu. 
UMani wakhuselwa ngumbutho wakhe iPasma – umbutho wabafundi ophantsi kwaPan Africanist Congress (PAC).  
Into uMani nombutho wakhe abalilisela ngayo kukuba akayibanga imali, nguNSFAS ofake imali ekhadini lakhe. Abantu abaninzi kuFacebook nakuTwitter bavumelana naye noxa abanye abaninzi bathi bekumele umazisile uNSFAS ngempazamo ayenzileyo.  
Ukusukela ngoko, zange kubekho ngxoxo eqinileyo eyayinokusityhilela inyaniso ngalo mba.  
Ukuthi cwaka kwabantu kudiza ngqo ukufa kwezazela zethu singabantu. Yinto yemihla ngemihla ukutyiwa kwemali eMzantsi Afrika ngokuba kubonakala ngathi yinto engasasothusiyo xa isenzeka.  
Mhlawumbi yiyo lo nto noMani waqonda ukuba makayitye imali yabarhafi. Ngoba imali yafakwa ekhadini lakhe, ngoku kukho uluvo oluthi kunzima ukuthi uMani wayiba imali kaNSFAS.  
Kodwa xa siqwalasela inkcaza yegama elithi “ubusela”. Siya kuphawula ukuba lithetha ngomntu osebenzisa into angenalo igunya kuyo kuba efuna inzuzo. 
UMani wayeyazi imali yakhe. Apha asithethi ngemali engaziwayo ukuba isukaphi.  
Yayicacile, ukuhlala kwakhe iinyanga ezintathu phezu kwayo kuyabonisa ukuba wayezimisele ukuyiba imali yabaRhafi. Wayiba imali kaNSFAS umfundi waseWSU! 
 Xa usebenzisa into engasiyoyakho, ungayixeli kumnikazi wayo – ulisela.  
Ukuba wayengenayo injongo yokuyiba imali, ngewathetha noNSFAS ngemali engene ekhadini lakhe kwangosuku lokuqala okanye kwiintsuku ezimbalwa xa ebona ukuba ayilungiswa impazamo.  
Ukufakwa kwemali engaka emntwini omnye akuxhaphakanga – ndiyaqala ukuva into enje.  
Kutheni engazange ayibuyisele imali kaNSFAS? Ukuba wayethathe amanyathelo ngale nto – kuze kungabikho nto eyenziwayo, namhlanje ngesikwazi ukumthethelela uMani. Singamthethelela njani umntu otye imali ebekelwe ukunceda iimpula zikalujaca?  
Isenzo sakhe sawujongela phantsi umzabalazo wemfundo yasimahla. Isenzo somfundi waseWSU sibi kakhulu. Ukungayixeli imali yabafundi engene kuye, ukusebenzisa imali angenalo ilungelo kuyo lulwaphulomthetho.  
Ukungathembakali kwakhe akubonisi kungaqeqeshwa kwethu thina bantu abatsha nje kuphela, kukwabonisa ukonakala kweengqondo zethu singabantu. 
Ukuthethelelwa kukaMani yiPasma bubudenge obuziveze ngexesha elibi kakhulu kweli lizwe. Awukho umbutho onabantu abaqiqayo onokuthethelela ukutyiwa kwemali yabafundi engaka ngumfundi omnye, kube kusilwelwa imfundo yasimahla kwelinye icala.  
Sonke singabantu baseMzantsi Afrika sinoxanduva lokukhusela imali yabantu beli lizwe. Ibilithuba elihle eli lokubhentsisa umkhuba ombi owenziwa ngamagosa kaNSFAS – kodwa ngelishwa lethu, isenzo sikaMani asisincedanga. Iyaxhalabisa indlela imibutho yabafundi eziphatha ngayo kule mihla, ingakumbi xa kukho uqhankqalazo.  
Udushe olwenziwa ngabafundi olushiya amaziko emfundo nabantu belahlekelwe zizinto zexabiso, yinto embi kakhulu.  
Ulutsha lwangoku lakusakha njani na isizwe xa lusenza izinto ezinxamnye nomthetho?  
Ukuxhaswa kwesenzo sikaMani kuthetha ukuthi iPasma ikhulisa abantu abangawuhloneliyo umthetho.  
Ukuthatha nokusebenzisa into engeyoyakho ngaphandle kwemvume lulwaphulomthetho olo.  
UMani makazincede ngokwamkela ukuba isenzo sakhe asithetheleleki, akugqiba axolise ebantwini baseMzantsi Afrika ngoba wonile.",Lisela uSibongile Mani!
"Uthi akanavalo olilungu lebhunga lomasipala ombaxa iNelson Mandela Bay okhokelwe yiDA, nangona efumana izoyikiso kubantu ababiza njengezikrelemnqa. UNqaba Bhanga okwisigqeba esikhokele lomasipala, ekhokela isebe lohlaliso loluntu, uthi akukhathaliseki nokuba angaleqwa ade abulawe umbutho wakhe uyakuvelisa nkokeli yimbi eyakuthabatha ezinyaweni zakhe iqhube nedabi lokulwisana nobuqhophololo kweli sebe. “Soyikiswa ngabantu abazindlobongela, asoyiki, sazakulwa nazo ziphele kuthi nya”.Utshilo.  
UBhanga obefudula elilungu leDA ePalamente ukuthethe oku ngethuba lo mbutho usazisa amalungu ekomiti kamasipala kuluntu lalammandla. Uthi, isebe lokuhlaliswa koluntu kakade lisebe elingafunwayo ziinkokeli ngenxa yokuba lisebe eline zishiqi zalo kwanezoyikiso. “Namhlanje kuyaphela konke oko,  loo miceli-mngeni sizakungquzulana nayo zisuka,” uthethe watsho uBhanga. Uthi izindlu ngundoqo ekufanele ukuba kubuyiselwa isidima sabantu ngazo.  
Ugxeke izindlu ezakhiwe zinkokeli zorhulumente weANC ophumileyo kulawulo lalo masipala esithi azinasidima. Uthi yena uzimisele ukusebenzela uluntu lwale ndawo ngokujika ubume bee lokishi zayo zibe ziindawo  ezikumgangatho oncumisayo kunento eziyiyo ngoku. 
“Sohlukene noonokhontrakhi abangakwaziyo ukwakha, sahlukene nobuqhophololo kwelisebe,” utshilo oka Bhanga.",Uthi akoyiki ngokoyikiswa uNqaba Bhanga
"Umbutho wamaKomanisi oMzantsi Afrika uthi ukubhubha kukaFezeka Loliwe yilahleko engathethekiyo kweli lizwe, nanjengoko bemchaza uLoliwe njengomzekelo ophilayo womntu obekhonze isizwe.  
Asaphokoka amazwi ovelwano, bambi besothukile, kukubhubha kukaLoliwe kwingozi yemoto eDikeni kufuphi neYunivesithi iFort Hare ngoMvulo. 
Iingxelo zithi lo kaLoliwe (53) ebeyedwa kwimoto yohlobo lweJeep ngethuba ikhalala indlela uR63, iyokuntlitheka ecaleni kwendlela. Amapolisa athi imoto kaLoliwe ayikhange itshayise enye imoto ngethuba lale ngozi.  
ULoliwe ebesuka kwiofisi yakhe eseBhofolo ngethuba kusenzeka le ngozi. Isabhokhwe sombutho olawulayo iANC kuzwelonke uJackson Mthembu uthi sibothusile isehlo sokubhubha kabuhlungu kweqabane labo uLoliwe.  
UMthembu uthi ukubhubha kukaLoliwe kushiye isikhewu esikhulu kakhulu kwisigqeba salo mbutho kuquka nasepalamente. Utsho esithi badlulisa amazwi ovelwano kusapho kuquka nezihlobo zikaLoliwe.  
Isithethi samaKomanisi kuzwelonke uAlex Mashilo uthi ebhubha nje uLoliwe, ebe lilungu lekomiti embaxa yamaKomanisi. 
 “Iiflegi zamaKomanisi ziza kundandela phantsi ukukhumbula igalelo likaqabane uLoliwe kumzabalazo welizwe,” utshilo uMashilo. 
 Umbutho iANC eMpuma Koloni nawo uphose amazwi ovelwano kuLoliwe, usithi igalelo lakhe emzabalazweni sokuze lilityalwe mntu. Bekungekacaci ukuba amalungiselelo omngcwabo aza kuqhuba nini kwikhaya likaLoliwe eliseQonce. 
 ULoliwe phambi kokuba abe lilungu lepalamente ngonyaka ka2014, uqale ngokuba ngunobhala kumbutho wootitshala iSADTU kweli phondo leMpuma Koloni.","Phumla ngoxolo Loliwe, ugqatso ulufezile"
"UMzantsi AfrikA uzingomba isifuba ngokuba nomgaqo-siseko onconywa zizizwe ngeziziwe ngenxa yokuba ukhusela uluntu lonke.  
Lo mgaqo-siseko, uhamba nebhili yamalungelo, upasiswe ngomnyaka ka-1996 emva kokuba uMzantsi Afrika ukhululeke kwingcinezelo yobuhlanga.  
Wonke umntu unelungelo lokukholelwa nokuba kukweyiphi na inkolo nakanjalo unelungelo lokulandela amasiko nezithethe. Iphondo leMpuma Koloni lelinye lamaphondo elisakholelwa kakhulu kumasiko.  
Ingeyonto imbi leyo, kodwa undonakele uqala xa kufumaniseka ukuba ukwenziwa kwala masiko kuchaphazela amalungelo abanye abantu. 
Ukuxhatshazwa kwaminina kusame ngeenyawo; amantombazanana aselula axhutshulwa asiwe emizini. Apho afike abengooNo-thile noomama kabani.  
Ixesha elininzi kuye kufamaniseke ukuba umntwana lowo akabe aphinde awabone amasango esikolo.  
Ndingathi urhulumente uyazenza iinzame kunye namathile-thile wokunqanda esisihelegu sokuthwalwa kwabantwana abangamantombazana kodwa usemde umgama ekusafuneka uhanjiwe. 
Yiyo lo nto umzi waseMasimanyane usamile ungagungqi emva kweminyaka elishumi elinesibini sele wasungulwayo.  
Enye yeenkqubo zeMasimanyane kukuzama ukusiphula neengcambu lo mkhwa umbi kangaka.  
USiposetu Mjolo, ongunontlalo-ntle eMasimanyane usicacisele ngale nkqubo. “Iindawo esesityantyade kuzo kuseMthatha, kuCentane, eLibode, eMount Frere, eUgie, eCala naseBathurst. Apho sifike senze uphando, sifuna ukwazi ukuba ingaba kulo ndawo zisekhona na iziganeko zokuthwalwa kwabantwana abasengamantombazanana. Emva koko siqhube imfundiso ezicacisa amalungelo abantu, ezikwathetha nangokulingana ngokwesini, sibesikwabelana nabo ngolwazi lokuba yintoni kanye kanye ukuthwala. Likhona ikhaya lokhuseleko eliseLusikisiki elenzelwe abantwana abangamaxhoba okuthwalwa.” 
Xa umntwana ethe wathwala zininzi izinto eziye zimchaphazele. Oko kuqala, ngokomgaqo-siseko, umntu ongaphantsi kweminyaka elishumi elinesibhozo akakwazi kutshata okanye kutshatiswa. Ukuxhwilwa kwabantu nokulala nomntwana ongaphantsi kweminyaka elishumi elinesixhenkxe kunxamnye nomthetho (Statutory rape).  
Ubuntwana buyanyanzeleka ukuba buphele kuye kuba kaloku ngoku sele engunkosikazi wasimathileni. Kuba baye batshatiswe nabantu ebesele kukudala besidla amazimba babasebungciphekweni obukhulu bokosuleleka yintsholongwane kagawulayo kunye nezinye izifo zangaphantsi. Baye bafumane nokuxhatshazwa kuba aba bantu batshatela kubo ixesha elininzi badala kakhulu kunabo. Ukuthwalwa kwabantwana abangamantombazana kuye kubenalo igalelo ekunyukeni kwezinga lentlupheko ekuhlaleni kuba abantwana abaphinde baye esikolweni futhi baye baxhomekeke ebayenini babo ukuze kubekho imali ekhayeni. 
Kwinyanga yoMnga kunyaka ka-2017 usihlalo wekhomishinala ye-Gender and Equality, uLulama Nare, waphefumla wathi: “Kukho isiqingatha semitshato engama-91 000 eMzantsi Afrika, abantwana abakule mitshato baphakathi kweminyaka elishumi elinesibini ukuya kwishumi elinesixhenxe. Iminyaka apho umntwana angavuma ukutshata ngokwasesikweni ilishumi elinesibhozo. Umntwana oneminyaka elishumi elinesithandathu ukuya kwishumi elinesixhenxe ofuna ukutshata kufuneka afumane imvume kwiSebe lemicimbi yezekhaya, afumane imvume ebhalwe phantsi ebazalini bakhe naye ke kube yinto ayifunayo. Kodwa le yinto engenzekiyo.” 
Ayothusa kakhulu la manini, ukuba ukrokrela ukuba kukho mntwana wumbi othe wathwalwa ungaqhagamshelana ne: 
· SAPS: 0860 10111 
· Childline:08000 55555 
· Department of Social Development KWT: 043 605 5000 
· Commission on Gender Equality: 0800 007 709 
· South African Human Rights Commission: 011 877 3622 
· Masimanyane: 0437439169 
Injongo yeMasimanyane kukusiphula neengcambu ukuxhatshazwa kwamanina nokunciphisa izinga lokosuleleka kwabantu ngugawulayo. Kubalulekile ukuba uluntu luwonwabele amalungelo alo, ingakumbi amanina kunye nabantwana. 
*UXolelwa Pona ukwicandelo lezonxibelelwano eMasimanyane Women’s International.",Ukuthwala
"Amaqela asibhoza akwiTop 8 aza kulwela indebe yeMTN 8 nezizigidi ezisibhozo zerandi (R8-m) emidlalweni ngempelaveki. Imidlalo yeMTN 8 itshayelela isizini entsha yeDStv Premiership eza kuqala kwiveki ezayo. Owona mdlalo ojongwe ngamehlo abomvu uphakathi kweMamelodi Sundowns neKaizer Chiefs ngentsimbi yesithathu emalanga ngeCawe, eLucas Moripe Stadium. Kulapho iSundowns iza kuzama khona ukufumana isiqalo esihle sendebe engekayiphumeleli nangona ikwazile ukuziphindaphinda ezinye iindebe kule minyaka elishumi igqithileyo. Umqeqeshi weDowns wesibini, uRulani Mokwena, uwuncomile umsebenzi owenziwe ngabadlali bakhe phambi kokuqala kwesizini watsho esongeza ngelithi bafuna ukwakha iqela eliza kuwasokolisa kakhulu amanye amaqela. “Amalungiselelo wesizini entsha ahambe kakuhle. Esikwenzayo ngoku kukunceda abadlali abatsha ukuze bakwazi ukuqhelana nendlela esisebenza ngayo,” utshilo uMokwena. 
Amasandawana afumene abadlali abaliqela kwaye kulindeleke athathe apho ayeke khona kwisizini egqithileyo ayivale ngendlela encumisayo. “Sifuna ukuba liqela elomeleleyo. Iqela eliza kubetha amanye amaqela ngeendlela ezininzi. Umgama esesiwuhambile uyasonelisa,” utshilo uMokwena. Emva kweminyaka engasafumani iindebe, Amakhosi akhwebe uStuart Baxter ukuze akwazi ukubuyisa isidima sawo. Okuhle ngeChiefs kukuba iya emdlalweni ikhuthazekile emva kokubetha iPirates emdlalweni weCarling Black Label Cup kwiveki ephelileyo. Akukho bani owaziyo kodwa ukuba ingayibetha na iSundowns ukuze inike ithemba abalandeli bayo abanxanelwe indebe. UBaxter uvumile ukuba iqela lakhe alikagqibeleli – kodwa ukuphumelela ingayinto entle. “Abadlali basebenza ngokuzimisela enkampini nangona singenalo kakuhle ixesha. Kunokwenzeka ukuhlangana kweqela kuthatha iiveki – kodwa ukuba singadlala kakuhle ngeCawe, mhlawumbi singalwela iindebe,” uthsilo uBaxter. 
Komnye umdlalo ngeCawe, AmaZulu adibana neCape Town City ngentsimbi yesithandathu emalanga eMoses Mabhida Stadium. Kwakutshayelela iGolden Arrows neSuperSport emdlalweni oyakube usePrincess Magogo Stadium ngo-15:00 ngoMgqibelo. Omnye umdlalo omkhulu ngophakathi kwe-Orlando Pirates neSwallows FC. Lo mdlalo ubekelwe intsimbi yesithandathu emalanga e-Orlando Stadium. Iinyoni zaseDube ziza kufuna ukuzicacisa emva kokudlala kakuhle kwisizini ephelileyo – kanti yona iPirates ifuna ukukhusela indebe yayo yokuqala phantsi kukaJosef Zinnbauer.",MTN8: UStuart Baxter uncwase ukuvula ngeMamelodi Sundowns!
"Kubhaqwe usana elisand’ ukuzalwa lusaphila kwilali yakwaSotomela kude kufuphi neyunivesithi yaseWalter Sisulu eseBika eGcuwa, libhaqwa yindoda eyolusa iigusha kwakunye neenkomo. Olu sana luyintombazana, lubhaqwe ngomhla wokuqala kule veki sikuyo. 
Isithethi samapolisa aseGcuwa uKapteni Jackson Manatha, uthi indoda iye yakhwaza abantu yakubona olu sana. 
“Le ndoda ingumelusi ibisazi bhadulela ikhangela imfuyo kweli hlathi nanjengoko besele kungorhatya ilixesha lokuvalela. Ithe yakothuka emva kokubona eli sikizi yakhwaza abafundi abathathu baseWSU ekubeni babone nabo. Abafundi baye batsalela amapolisa aseMsobomvu ngoko nangoko. Usana olo luye lathathwa lasiwa kwisibhedlele saseGcuwa nelisagcinwe khona.” 
UManatha uthi, ityala lokulahlwa kolu sana livuliwe. Akuka bikho mntu ubanjiweyo, amapolisa asenza uphando. Ayabongoza onokuba nolwazi ngomama womntwana atsalele kwisikhululo samapolisa aseMsobomvu ku047 492 0180. 
Ukanti nombutho ongenanto yakwenza norhulumente ojongene nokukhathalela abantu abosuleleke yintsholongwane kagawulayo, kwanokukhathalela abantwana iWe Care HIV and Aids, ikukhalimele ukulahlwa kwale mveku isithi, zininzi iindawo umama anomsa kuzo umntwana xa engamfuni kuno kumlahla, ndawo ezo zifana namaziko oonontlalontle  nakwizihlobo. 
UMsunguli we-We Care HIV and Aids uNokwanda Ntloko uthi: “Oku asinqweneli kubona ingakumbi kwezi ndawo sisebenzisana nazo. Nokuba umntwana ebeze ngempazamo kodwa ngoku sele ekhona. Kukwabonisa kwano kungasetyenziswa kwezikhuseli ngabantu. Imbi into yokubulala usana, lo nto iza kumngcikiva ubom bakhe bonke umntu. Ingakumbi ukuva kwakhe ukuba lusaphila.”",Kubhaqwe imveku esandul’ ukuzalwa ilahliwe eGcuwa
"Ngumqeqeshi obalaseleyo wesizini ka’2015/16 uPitso Mosimane! Oku kubhengezwe kumsitho wamawonga okusonga isizini ye-Absa Premier Soccer League ngoMvulo ebusuku.  
Akukho namnye okuthandabuzayo oko ngoba uPitso uzibonakalisile ukuba ungutshotshentla kwicala lokuqeqesha emva kokuphumelela iindebe ezine kule minyaka mithathu idlulileyo.  
IMamelodi Sundowns ithathe indebe yePSL ityeli lesibini kwinyanga ephelileyo emva kokuqokelela amashumi asixhenxe ananye amanqaku, kanti kunyaka ophelileyo iye yaphumelela iTelkom Knockout. Sisondela esiphelweni ke isivumelwano sikaPitso neDowns.  
Uyibeke yacaca okaMosimane into ethi ufuna uchatha kodwa wathi imali ayiyonto isemqoka kuye. Ayikho into ayifunayo uPitso angayifanelanga emva komsebenzi ongaka awenzileyo. Ngokuqinisekileyo iSundowns iyakuthi imlungise ngoba kufuneka iqela lilungiselele imidlalo yeCAF Champions League. UPitso ngumqeqeshi omnyama wokuqala ophumelele indebe yePSL izihlandlo ezibini eMzantsi Afrika ukusukela ngo’1996. Abadlali beDowns abafana noDennis Onyango, Thabo Nthethe noKhama Billiat baziwolele kumawonga ePSL ekuqaleni kwale veki.",UPitso ukufanele akufunayo
"Phambi kokuba singene kulo mxholo wechiza likaGawulayo, singathanda ukuthi gqaba gqaba ngalo mba wokubanjwa kukamam’ uNomasikizi Konza.  
UKonza, kwabo bangamaziyo, ngusosithili kamasipala wengingqi yase-Amathole. Utyatyekwa ngezityholo zokurhwaphiliza izigidi zeerandi. Uphume ngebheyile ye-R15 000, kwaye kulindeleke ukuba abuyele enkundleni phaya kweyeKhala.  
Okwangoku uzakuqhuba ngomsebenzi wakhe kwamasipala. Ziindaba ezinkulu ezi, kwaye zifuna ukuxoxwa banzi ngoomasipala abaphantsi kwengingqi yaseAmathole. Sakukhe sibone ukuba iyakuzala nkomoni na. Siyakuqinisekisa ukuba siyalilandela eli tyala, kwaye siniphakele ngobunjalo balo. 
Ukubuyela kumxholo wanamhlanje, ichiza likaGawulayo, sifumene imibuzo ngalo. Owokuqala uthe gqi ngentseni yayizolo kudliwano-ndlebe nejelo losasazo lasekuhlaleni nalapho bebefuna ukwazi ukuba ingaba ingxelo yethu esihloko singu “ichiza likaGawulayo lizakuvavanywa eMzantsi Afrika” ithetha ukuba siyiphumelele imfazwe? Hayi. Luvavanyo.  
Kuzakuvavanywa iHVTN702 ekukhangeleka ngathi iyakwazi ukomeleza amajoni omzimba. Into eye ingahlali kamnandi kuthi xa kusenziwa uvavanyo olulolu hlobo ngumba wokuba abantu abazakuthatha inxaxheba kuvavanyo bakhethwa njani?  
Siyakukhumbula ukuba ayikokokuqala kusenziwa uvavanyo olulolu hlobo kweli lakuthi. Umzekelo kwaZulu Natala kwakhe kwayiwa kwakhethwa abantu abahluphekayo bethenjiswa ngentlawulo xa bethathe inxaxheba. Babhatalwa, kodwa uvavanyo lona zange lusebenze. Kwashiyeka abantu besosuleleka ngugawulayo.  
Andithi kaloku xa ufuna ukujonga ukuba ichiza lizakunqanda uGawulayo kufuneka usebenzise abantu abangenaso isifo. Kufuneka ubatofe ngechiza elo, wakugqiba ubosulele ngoGawulayo, ujonge ukuba bayosuleleka na. 
 Ukuba liyasebenza, kuhle. Ukuba alisebenzi ushiyeka nabantu abasuleleke nguGawulayo. Unzima umcimbi wezinto ezinje ngoba kufuneka zenziwe.",Ichiza likaGawulayo
"Icandelo lezembaleki ayiseyiyo indawo yokhuphiswano phakathi kweembaleki nje kuphela, ngoku yindawo eguqula ubomi. Olu luluvo lwembaleki yaseNgcobo, uNksz. Faniswa Phoswayo, owaqagqiba kwelokuba abe yimbaleki eminyakeni egqithileyo ngenxa yengxaki yempilo awayenayo. Emva kweminyaka emithandathu eyimbaleki, uPhoswayo akazisoli ngesigqibo awasithathayo. “Ukubaleka asinto endakhula nayo. Ngenxa yomzimba omkhulu endandinawo, ndathi makhe ndizame apha kwicandelo leembaleki ukuze ndehlise umzimba wam. Ethubeni kodwa ndakuthanda ukubaleka ndatsho ndayimbaleki,” utshilo uPhoswayo encokola neli phephandaba. Uyakwazi ngoku uPhoswayo, 39, ukumelana noxinezelelo lokuba ngumzali, umsebenzi nomama wekhaya ngoba ukubaleki kuyithatha kuyibeke endaweni elungileyo. 
“Ukubaleka kundincedile kakhulu ebomini bam. Njengomntu osakhulayo, zininzi izinto eziphazamisa iingqondo zethu. Ukubaleka kwenza ingqondo izinze ukwazi nokuziphepha izinto ezingaphazamisa impilo yakho. “Xa ungumntu obalekayo awubinawo umvandedwa. Ingqondo yakho yakho ayithathi yonke into engenamsebenzi. Ubasempilweni xa ungumntu obalekayo futhi uyakwazi ukulawula okwenzeka emzimbeni wakho,” utshilo uPhoswayo ongumsebenzi karhulumente kwisebe lobulungisa eNgcobo. Njengokuba ukuba yimbaleki iyinto awade wayamkela, uPhoswayo sele ebaleke kwimidyarho yeembaleki eliqela ekuqala iMaster Marathon kwaye usazimisele ukuya nakwiComrades Marathon. 
“Mna ndiyakuthanda ukuya emidyarhweni yeembaleki ngoba ufumana ithuba lokudibana nabantu abasuka kwiingxaki ezifana nezakho. Uyakhula njengembaleki xa ungumntu ohambayo. Indlela obaleka ngayo iyatshintsha ngoba ufumana inkuthazo kwabanye abantu. Into endiyifunayo ngoku kukubaleka iComrades Marathon. Kangangoba ndilungiselela yona ngoku. Ngoku besibaleka kwiMasters Marathon, ndakwazi ukwenza ixesha elifunwayo kwiComrades Marathon. Ukubaleka iCamrades Marathon yeyona ebalulekileyo xa uyimbaleki,” utshilo uPhoswayo.","Ukubaleka buguqule ubomi bam, utsho uPhoswayo waseNgcobo"
"Ibhunga  likazwelonke elijongene nomgangatho kulwakhiwo lwezindlu i-National Home Builders Registration Council (NHBRC) libambisene noMasipala waseMzimvubu  kutshanje lifundise abantu abakhubazekileyo abangamashumi amahlanu (50) izakhono zolwakhiwo lwezindlu bakwidolophu yaseMaxesibeni (Mt Ayliff). 
  
Olu qeqesho, noluthathe iintsuku ezintathu phantsi kwenkqubo yezakhono zokwakha i-Home Building Technical Skills, beliquka imithetho kunye nemigaqo-nkqubo elawula lwakhiwo lwezindlu kwakunye neendlela zokwakha ezivumelekileyo. 
  
Umphathi weNHBRC eMpuma Koloni uNombasa Ngoqo, uthi eli bhuga lifumanise ukuba bambalwa kakhulu abantu abakhubazekileyo abayinxalenye yoshishino yolwakhiwo lwezindlu. 
  
“Sifumanise ukuba bambalwa kakhulu abantu abakhubazekileyo abathabatha inxaxheba kushishino lolwakhiwo lwezindlu, ngoko ke singuNHBRC sizama ukukutshintsha oku ngokuthi sibaxhobise ngezakhono ukuze bakwazi ukuzivulela inkampani zokwakha kwaye baxhamle  kumathuba emisebenzi ethi avele kwelicandelo,” kutsho uNgoqo. 
  
UNgoqo  uthi  leHome Building Technical Skills Workshop izakulandelwa luqeqesho kwizakhono eziphunyeziweyo zokwakha. 
  
“Ezinkqubo zoqeqesho zokwakha esizibonelela  kubantu abakhubazekileyo ziye zixhomekeke ekubeni umntu ukhubazeke njani. Umzekelo kuba ebasebenzisa isistulo (Wheelchair) siyanayo  i-Construction Management kunye ne- Project Management,” utshilo uNgoqo. 
  
Usihlalo weMzimvubu Disability Forum uBulelani Ndamse ayamkele le nkqubo yoqeqesho kwizakhono zokwakha esithi izakuncedisana nabantu abakhubazekileyo ukuba bakwazi uziphilisa bangaxhomekeki kwisibonelelo sikarhulumente kuphela. 
  
“ Siyalwamkela olu qeqesho luziswa nguNHBRC, kuba siyafuna ukuba yinxalenye yolu shishino lolwakhiwo qha sibethakala apha kwizakhono. Injongo yethu xa silugqibile olu qeqesho kukuzivulela amashishini okwakha nookopoletyeni ukuze sikwazi ukuxhamla kubathuba athi avuleleke kwimisibenzi karhulumente,” utshilo uNdamse. 
  
KwaseMzimvubu njalo, iNHBRC  izakuqeqesha  abanye abantu abakhubazekileyo abangamashumi amahlanu kwidolophu yakwaBhaca (Mount Frere) kwinyanga ezayo.",Baqeqeshwe ngemisebenzi yokwakha izindlu abakhubazekileyo
"IPHINDE yagaleleka kwisixeko saseMonti isihlandlo sesithoba kulo nyaka iBuyel’ Ekhaya Pan African Cultural Festival. 
Kunyaka ka2016, iBuyel’ Ekhaya ibizinyaswe ngabathandi bengoma ababalelwa kuma-23 000 abaphuma mbombo zone zeli, kwaye kulo nyaka, abantu bathenjiswa ngochatha koko sele ukubonile kulo mnyhadala. 
Kule Cawe, umhla ngowe-17 kweyoMnga, igqala emculweni uOliver Mtukudzi, uRingo Madlingozi, uZahara, uBlack Coffee, uBerita, Amanda Black, Vusi Nova, Ntando, Lady Zamar, Distruction Boyz, DJ Tira, VJ Nutty nabanye, bazakube besabelana ngeqonga lomculo eBuffalo City Cricket Stadium. 
Lo mnyhadala, ukwabandakanya icandelo lefashoni engena kunyaka wesibini iBuyel’ Ekhaya Fashion Development Programme, nalapho abayili beempahla nabathungi abasakhasayo beMpuma Koloni bezakube bethabath’ inxaxheba kuphuhliso lwesakhono nenkqubo yoqeqesho phantsi kweliso loosofashoni abadumileyo uThula Sindi noDavid Tlale. 
Abayili basafund’ukuzimela bazakube bebonisa ngemithungo yabo phambi koomakhwekhwetha abaziwayo beempahla, abaquka ozenzele igama kumazwe aphesheya uLaduma Ngxokolo, uDavid Tlale, Thula Sindi, Gert-Johan Coetzee ngokunjalo noTaibo Bacar welizwe laseMozambique. 
Lo mnyhadala uzakuqhutywa phantsi komxholo othi ‘Going Back To Our Roots’. 
Umsunguli walo mnyhadala uNomahlubi Mazwai ukholelwa kwelokuba iminyhadala kufanele ithi gqolo ikhongoza uluntu. “IBuyelekhaya imemelela bonke abo bankaba ikweli phondo ukuba babuye baze bazokutyala kuphuhliso lolutsha lweli phondo.” 
UMazwai uthi ngenxa yokuba iMpuma Koloni isaziwa njengelinye lamaphondo ahluphekayo kweli, ngenxa yokunqongophala kwemisebenzi, iBuyel’ Ekhaya inamaphulo ajoliswe ekuphuhliseni nokutyhila italente yolutsha lweli phondo. 
Amatikiti ayafumaneka eComputicket nge-R200 ukuze yona iCooler Box ibhatalelwe ngeR50. 
Ababhexeshi-theko eqongeni nguMafa Bavuma noAmanda Mzamane. 
ULondon Vinyl, Akhona Excellent noDJ Pastor bazakube bekuma-1s and 2s!",Igalelekile iBuyel’ Ekhaya Festival  ka2017!
"KWISITHUBA nje seminyaka emibini ejay’visa abaphulaphuli boMhlobo Wenene FM rhoqo ngeempelaveki, ngoku lixesha lokuba uSilulami Bunu aphume kanje. 
USlujah, 32, nanjengoko ebizwa njalo ngabaphulaphuli bakhe kuJaiva Mzansi kwiKhaya leSingqi, uyasifulathela esa sikhululo. 
I’solezwe lesiXhosa live ukuba, uSlujah ulibangise etrufm eBhisho, apho ayokwenza khona iDrive 326. 
Le nkqubo, esasazwa ngeentsuku zeveki phakathi kweyesithathu ukuya kweyesithandathu emva kwemini, ibhexeshwa nguLuks Gidane. 
UGidane, kuvakala ukuba ubuyela kuMhlobo Wenene FM nalapho aza kuqhuba khona inkqubo uSijikilanga (SJL) ekhatshwa nguZintle Mbusi. 
Oku kuza emva kokulahla kukaSiphiwo ‘Spitch’ Nzawumbi kutshanje, nabhengeze ukuba usathi xha kwezosasazo. 
“Ndiza kukhe ndithi xha kusasazo lukanomathotholo ukuze ndigxile kumanye amacandelo endinomdla kuwo,” kwabhala uSpitch kuFacebook ngethuba ebhengeza ngokulahla kwakhe. 
USlujah waqala usasazo kwisikhululo selokishi azalelwe kuyo iMdantsane FM.  
Apho usasaze iinkqubo eziliqela eziquka iBhrakfesi, iinkqubo zomjuxuzo ngempelaveki, eyeHipHop neyeReggae. 
Inkqubo yakhe yeBhrakfesi eMdantsane FM yafumana imbasa njengegqwesileyo kwiBeat Magazine Awards ngonyaka ka2015. 
Isakhono sikaSlujah sokonwabisa khange siphelele nje elusasazweni. Ukhe wadlala indima kaZigweqe nekaNceba kwibali loMhlobo Wenene FM elithi Ithini Na Le Nto? 
Ngo2016, uSlujah ukhe wazama ukungena etrufm ngethuba engenela ukhuphiswano lokukhangela umsasazi iTruFM truTalent Search, apho wabamba indawo yesibini kumagqibela kankqoyi. 
“Umhlobo Wenene FM uya kuthi ubhengeze utshintsho olukhoyo kwiinkqubo  ekuhambeni kwexesha,” kutsho othethela iSABC uMmoni Seapolelo ngethuba ephendula I’solezwe lesiXhosa. 
Abazaziyo bathi uSlujah kulindeleke athathe iintambo kuLuks ngomhla wokuqala kuTshazimpuzi, suku olo aqala ngalo uLuks kuMhlobo Wenene FM. 
Asikeva ukuba ngubani oza kuqhuba uJaiva Mzansi ngoku. Siziindlebe zakho!",Umsasazi uvalelisa kubahlobo benene!
"… ndiye ndathatha usana lwam oluneenyanga ezintathu ebhedini, ndabaleka ndingazi ukuba uyakuphuma athini kum,” kutsho uBosha. 
UBosha uthi akucinga ngendlela ahlatywe ngayo uNokuthula, asothule phezulu isikhalo. “Bendikade ndisoyika ndinemibono yokwenzekileyo kuba yonke le nto iqalele phambi kwam. 
Amapolisa kwakunye nemoto ethwala izigulane zifike ngokukhawuleza emva kokuba zitsalelwe umnxeba nguBhosha, kodwa wabe sele ebhubhile uNokuthula.  
Ngokwengxelo yosapho, uSicelo noNokuthula bebekuthanda ukuxabana. USicelo ebetyhola uNokuthula ngokrexezo nangona nje kusithiwa akazange ambambe endodeni nangosuku olunye. 
UVuyani Notshezi, osisihlobo kuSicelo, uthi uSicelo ingxaki yesikhwele ebenayo kodwa ebekwanayo nengulo ngokwasengqondweni. 
“Ebekhe abenamaxesha okubona abantu yedwa esingababoniyo thina esithi ngabantu abalala nomfazi wakhe,” utshilo uNotshezi. 
Ngethuba eyokubonwa kuvalelo lwamapolisa ngeCawe, uSicelo ubuze abantu bakowabo ukuba kwenzeke ntoni.  
“Usibuze ukuba yinyani na into yokuba nguye obulele umfazi wakhe. Xa simxelela ukuba yinyani, uthe singaphindi siyombona eluvalelweni lwamapolisa kuba naye uza kuzibulala,” kutsho uNotshezi. 
USicelo uvelile kwinkundla kamantyi waseQumrha ngoMvulo ze wabekwa ityala lokubulala. Ityala lakhe limiselwe umhla wesihlanu kwinyanga ezayo logama yena esagcinwe emapoliseni. 
Usuku lukaNokuthula lonmngcwabo alukabekwa  okwangoku.  
Ngethuba eyokubonwa kuvalelo lwamapolisa ngeCawe, uSicelo ubuze abantu bakowabo ukuba kwenzeke ntoni.  
“Usibuze ukuba yinyani na into yokuba nguye obulele umfazi wakhe. Xa simxelela ukuba yinyani, uthe singaphindi siyombona eluvalelweni lwamapolisa kuba naye uza kuzibulala,” kutsho uNotshezi. 
USicelo uvelile kwinkundla kamantyi waseQumrha ngoMvulo ze wabekwa ityala lokubulala. Ityala lakhe limiselwe umhla wesihlanu kwinyanga ezayo logama yena esagcinwe emapoliseni.",‘Tata sukumbulala umama’
"Zohlukile izinto ngoku, umasipala weNelson Mandela Bay ugxile kuqhakamshelo, ukumilisela nokuxhasa abahlwempuzekileyo.  
La ngamazwi kaSodolophu walo Masipala uMongameli Bobani, ngethuba esenza intetho yakhe kwindibano yesidlo sakusasa namajelo eendaba aseBhayi ngoLwesithathu weshumi elinesithathu kweyoMdumba. 
Kule ndibano ibibanjwa okokuqala phantsi kolawulo lwakhe engusodolophu, uBobani uncome urhulumente olawulayo ngorhulumento olungenachaphaza. 
 Injongo yale ndibano ibibanjelwe kwelinye lamagumbi kwibala lezemidlalo iNelson Mandela, ibikukuqinisa ubudlelwane phakathi kwamajelo eendaba nomasipala nokuchaza indima ehanjwe ngulo rhulumente ulawulayo kwesi sixeko kwezi nyanga zintlanu zigqithileyo, nokuba ujongisephi ngokuhanjiswa kweenkonzo ezingundoqo eziya eluntwini.  
“Bubalulekile ubudlelwane nentsebenziswano namajelo eendaba yaye ininzi into esingayenza sidibene ngaphandle kokukruthakruthana ngemiba yezopolitiko olugqibela selucima umqela ophucukileyo  owenziwe ngurhulumente wenkazathi kwesi sixeko,” uphawule watsho uBobani.  
Kwintetho yakhe uchaphazele ucoceko lwesixeko, ukudala amathuba emisebenzi, ukuqinisa amakhonkco ozakuzelwano nabatyalizimali behlabathi nokulwa amaqela oonqevu, njengezinto ezingundoqo kurhulumente osezintanjeni eNelson Mandela Bay.  
Egxininisa kumba wococeko, uBobani uyibethelele eyokuba ukuqala ngoku umasipala uzokuqinisekisa ukuba ziyaphucuka iinkqubo zokucoca kwiindawo zonke kwesixeko.  
 “Asinakuyinyamezela  eyokuhlaliswa kwabantu ebugxwayibeni, kaloku xa behlala endaweni ecocekileyo ngokuqinisekileyo basempilweni abantu abahlala kulo ndawo,” utshilo uBobani.  
Ubongoze amajelo eendaba ukuba asebenzisane nalo masipala, esoleka ngelithi uyayazi ukuba oko ayingomsebenzi oza kubalula kodwa funeka kuzanyiwe egameni loluntu lwesi sixeko.  
“Singulo rhulumente kwisithuba nje seenyanga ezintlanu sisezintanjeni, siqaphele ukuba iindlela zamandulo zokuqubisana nezinto zifadalele, yiyo lo nto sigwadla amaqhinga amatsha okulungisa imicimbi njengoko singenelele ngokukhawuleza kwintsindabadala yoosomashishini abancinci iSMME’s.  Kanti asigungqi yaye asinadyudyu lo rhulumente uzokumanya wonke umntu, ontsundu nomhlophe,” utsho uBobani.  
Egudla kwicala lezopolitiko, uBobani uthe ayiyondaba yakwamkhozi eyokuba lo rhulumente wendibanisela usazoyixhuzula imikhala yolawulo kule metro nasemva konyulo lorhulumente basemakhaya oluzayo ngonyaka ka2021.  
Ejingisa inqatha ngezinto ezisa zokuxhanyulwa kwesi sixeko, uBobani ushwankathele ngelithi lo masipala useza kubasematheni ngokuphucula iinkonzo esebenzela uluntu, engayivalelanga ngaphandle eyemanyano kwabaselulawulweni.",Bobani: Urhulumente olawulayo eBhayi akazokuyiphepha imingeni
"Igquba leembaleki zeMpuma Koloni ziza kujongisa imibombo KwaZulu Natal ingaphelanga leveki – apho zizakuthi zithathe inxaxheba kumdyarho wehlabathi iComrades Marathon.  
UDavid Gatebe noCharne Bosman – abazenzela imbali kwezembaleki ngokuphumelela kunyaka ophelileyo – bazakuzama ukukhusela iintshinga zabo kumdyarho walo nyaka ekulindeleke utsale iimbaleki zalapha kwizwekazi le-Afrika nehlabathi jikelele. 
Lo ngumdyarho onzima kakhulu futhi ofuna iimbaleki ezivuthiweyo nezizilolonge ngokupheleleyo. Kulo nyaka iMpuma Koloni izakumelwa ziimbaleki ezingaphaya kwesihlanu esingabalula kuzo uSimphiwe Majiki, uZandisile Rhubushe, uMbuyiseli Mema, uFaziel Kitching – bonke bazakube bekhokelwa nguMkhululi Jack weRainbow United Sports Club ngeCawe.  
Akuphelelanga apho, ngoba kukho namagqala afana noMndebi Zulu ophuma kwi-Oxford Striders, uMzoli Mpalala we-Old Mutual Running Club noSandile Madlala weNedbank Running Club yaseMonti. 
UMkhululi Jack, 35, uyazigxama nakulo unyaka emva kokwenza njalo ngo’2015 eseyidyongo kwezembaleki. 
 Le ndedeba yakwaJack izimisele ukwenza ngcono kunangaphambili emva kokufumana imbasa yesilivere kwiTwo Oceans Marathon ebiseKapa kwiiholide zepasika kulo nyaka.  
“Ewe, ndiyaya kwiComrades kulo nyaka. Ndilungiselela ukuhamba ngoLwesine neqela lam. Ukubaleka kwiComrades ndaqala ngo’2015, ndandingenele nje ngoko – kodwa abantu bandincoma. Amalungiselelo wethu ahamba kakuhle,” utshilo uJack kweli phephandaba kule veki. 
Intokazi yakwaRhubushe ivela kwi-Oceans abaleke kuyo iiyure ezintlanu – kodwa izakuqala ukubaleka kwiComrades.  
UMajiki ngomnye oqalayo kwiComrades noMema namanye amagqala abuyela kuyo okwesibini, bazimisele ukuzijula kolu gqatso ludumileyo ngenjongo enye: ukwenza ngcono kunakuqala.  
Lo mdyarho weembaleki uzakuqala ngentsimbi yesihlanu ngeCawe.",Zizigxama kwiComrades iimbaleki zeMpuma Koloni
"WAQALA eselula ngokweminyaka ukuthanda umculo wohlobo lweDeep House, kodwa namhlanje olo thando lukhokelele ukuba uLitha Kupelo (23) ozibiza ngelika-DeepLondon azikhuphele owakhe umculo. 
UKupelo, nokwangumfundi wezifundo zeChemistry kwiYunivesithi iNelson Mandela Metropolitan ezinze eBhayi, uncokolele I’solezwe ngentsukaphi yolu thando lwalo mculo kwanegama lakhe uDeepLondon. 
UKupelo yinzalelwana yaseMkhankatho eLibode, wakhulela kwisixeko saseMonti nalapho azinze khona ngoku. 
“Uthando lomculo lwaqala ndisemncinane, ndiphulaphula kakhulu amacwecwe weSoul Candy, ndaphela ndiwuthanda lo mculo weDeep House, ngokuba kwawona uwodwa unomyalezo okushiya uphilile ngasemphefumlweni. 
“Igama lam elithi DeepLondon lithetha ngohlobo lomculo endiwudlalayo nendiwenzayo iDeep House Music. 
“Ndathi kuba lo mculo ndiwuthanda futhi ndifuna ukhule apha eMonti, ndanombono othi Deep House East London, kodwa ndabona izokuba nde mandiyishunqule ibenguDeepLondon,” uthethe watsho. 
Uthi ukuqala ngoka-2013 besele ezixonkxela ezakhe iingoma encediswa ngumhlobo wakhe uKingwave. 
Ngoku uDeepLondon uza nengoma yakhe ethi ‘’Greatest Thing In Life” nahamba noBenathi waseGonubie eMonti kuyo. Uthi ukwancediswe nguGary Ndlovu eLegends School of Contemporary kwicala lezobunjineli. 
UDeepLondon usichubela ngale ngoma yakhe: “Le ngoma ithetha ngeyona nto yakhe yaba nkulu ebomini bomntu nawakhe wayinqwenela, ingaluthando, uxolo okanye uvuyo nokukhululeka ngokwasemphefumlweni.” 
Ubala uBlack Coffee, uVinny Da Vinci, DJ Christos, Louis Vega, uRocco kunye noMobi Dixon njengeemvumi zolu hlobo lomculo ezibe negalelo kwisakhono sakhe. 
UDeepLondon uthembisa ngecwecwe elipheleleyo ungaphelanga lo nyaka. “Ingalindeleka ekuzeni kuphela konyaka kuba ndiza kukhupha iingoma zibembini zibentathu ukuze abantu bandazi, basazi nesingqi somculo wam noko banokulindela kwicwecwe elipheleleyo,” utsho. 
Ubalule umama wakhe nabantakwabo abaquka uSizwe Kupelo njengabamkhuthaza kakhulu kule ndlela yomculo. Ukwathe uzibona eyi-DJ eyaziwayo kwihlabathi lonke kwaye enenkampani yakhe yomculo ekhulisa italente eMpuma Koloni. 
Xa ufuna ukuzivela kuncuthu lwengoma entsha kaDeepLondon, ungayisenga kwiminatha yeengoma efana no- iTunes, Traxsource, Beatport neSoundCloud. 
Ungamazi ngcono ngokumndwendwela kwikhasi lakhe likaFacebook: DeepLondon Le Vinnyl, kuTwitter: @LeVinnyl nakwi-Instagram: levinnyldeeplondon. 
simphiwe.freddie@inl.co.za",UKupelo uzikhuphele umculo wohlobo lweDeep House
"Anyotywa ngotywala amapolisa aseQonce xa esabela umkhwazo wengxolo ebangelwa yingqokelela yeendawo ezithengisa utywala kwisitalalo iCambridge. Ingxelo ithi indawo zotywala eziquka BBB, Spiders kunye neOld Fellows zibenza nzima ubomi babahlali kwisitalato iCambridge. 
Umhlali ongavumanga negama lakhe uthi bahlala besoyika ezindlwini zabo ngenxa yezinto ezingamasikisi ezenziwa ngabantu abahambela ezindawo.  
“Kudala sikhala emapoliseni, amapolisa afika apha eBBB ancokole noMike aphume ehleka, esela, angene notywala ezimotweni zawo ahambe,” ucacise watsho umhlali.  
Usomashishini ongumnikazi wendawo yokulala apha iEl Shaddai uNaomi Dos Santos uthi ngenene bunzima ubomi kwesi sitalato.  
“Benza isondo esitalatweni, bayachama, batshaya zonke indidi zeziyobisi, ingxolo yona isigxothela abantu abaze kulala apha kuba sishishina ngendawo yokulala –  kunzima kakhulu silahlekelwa yimali,” uthethe watsho uDos Santos.  
Bathi amapolisa abaxelela ukuba mabathethane nabanikazi bezindawo zotywala ukuze bavane. 
UDos Santos uthi ingxolo ephuma kwezindawo zotywala ibangela ukuhla kwenani labantu abafikayo kwindawo yakhe yokulala iEl Shaddai Guest House.  
“Ndiqeshe abantu abangamashumi amane apha, xa ushishino lungahambi ngendlela sizakunyanzeleka ukuba sivale, baphelelwe ngumsebenzi abantu,” uthethe watsho uDos Santos. 
Eminye yemiqathango egunyaziswa ngabakwa Eastern Cape Liqour Board xa ikhupha isigunyaziso sokuthengisa utywala, unyanzelisa ukuba abahlali babenolwazi ngokuvulwa kwaloo ndawo.  
“Ukuba sasixelelwe ngokuvulwa kwale ndawo sasingeke sivume ukuba sibe nendawo zokuthengisa utywala kwindawo ezisondelelene kangaka,” utsho uDos Santos. 
 Umnikazi waseBBB uMike Victor, uthi aziyonyani izityholo ezijoliswe kwishishini lakhe. “Ndiyayazi ukuba ngula mntu waseBrazil onithumele apha, andinatyala mna qha ndiyamazi ukuba unomona lo mntu ngam,” uthethe oko uVictor. 
 Usomashishini othengisa incwadi kufutshane neBBB uRadha Pillay wevenkile iPillay Stationery, uthi kunzima ukuqhuba ishishini lakhe kufutshane nezindawo zotywala. “Xa sifika apha kusasa ngakumbi ngoMvulo sifika kuzele yonke into, iikhondom, iibhotile, imichamo nezinye ezimasikizi, bahlala kanye apha emnyango apha kwam xa beselayo,” utsho uPillay. 
UDos Santos uthi ubhenele kwiinkampani zabucala zokhuseleko ngenxa yokungathembeki kwamapolisa aseQonce.  
“Ndisebenzisa inkampani yezokhuseleko ngoku kuba amapolisa awakwazi kusinceda, athi masiye kuceba okanye kwamasipala,” uthethe watsho uDos Santos.  
Ukanti othethela amapolisa aseQonce uSiphokazi Mawisa, uthi bayazazi iingxaki zala ndawo. “Kudala amapolisa esenza amaphulo okulwa la ngxaki kula ndawo, kodwa thina siyivala indawo ethengisa utywala xa igqithise kwixesha layo elisemthethweni,” ucacise watsho uMawisa.  
Uthi abahlali ababona amapolisa esenza into egwenxa efana nokwamkela utywala kubanikazi bendawo ezithengisa utywala, mabafake isikhalazo emapoliseni akufutshane nabo.  
“Mabathathe igama lepolisa, inombolo yeveni, nosuku olo yenzeke ngalo into abhale okanye aye esikhululweni samapolisa,” utsho uMawisa.",Athengwa ngotywala amapolisa aseQonce
"UGqirha owaziwayo nongumcebisi kwimpilo yezesondo, uMthembeni Tebelele, uthi abanye abantwana bayakwazi ukuya esikolweni bengafakanga kwanto esiwa phantsi kwempumlo ngenxa yokuba ingekho emva ekhaya, logama abanye abo bangamantombazana xa besexesheni bengayi kwaukuya ngenxa  yokungabinaphedzi kuba besoyika ukuhlekwa ngabanye abantwana. 
Uthi oko ke kuye kubangele imfundo iqhwalele kubantwana, kungoko umbutho wakhe ongenanto yakwenza norhulumente iMpunzana Development Association (MDA) ithe gqolo ukuhlangabezana neemeko ezikumila kunje. 
Kule nyanga yokukhunjulwa kukaNelson Rolihlala Mandela, uTebelele nombutho wakhe iMDA, utyelele kwisikolo samabanga aphantsi awaphekwa kuso ukuze abe ngulo gqirha waziwayo namhlanje, iDumalisile Primary eseVidgesville, kwilali iMpunzana eMthatha. 
Ngolu suku banikezele ngeebhokisi ezineephedzi eziza kuthi zincede abantwana xa besexesheni, izihlangu, iikawusi, amaqhina, iijezi neelokhwe zesikolo. Oku kuxabise imali engaphaya kweR72 000 yenkxasomali abathe bayifumana eluntwini, ngokutsho kukaTebelele. 
“Lo ke ngumbono wokunikezela iinkonzo ebantwini kwizinto abangenakufikelela kuzo ukuze bona bangangeni evalini njengathi. Kwaye singafuni ukuba basokole njengathi, kuthi kwakungekho nalo mathuba okubonelelwa, kwakufundwa uhalala. Sizokubacoca kwaye sizokuphakamisa ukuzithemba kwanesidima kubo abantwana. Njengokuba thina siphelele emafini, bona sifuna bakwazi ukuqabela ngaphaya kwawo,” utshilo uTebelele. 
UTebelele uqhube walumkisa abafundi abajongene nomngeni weziyobisi kuquka nokukhulelwa beselula, esithi mabazame ukuziguzula kuba oko kungabasusa endleleni. Uthi ngokumane betyelela ezikolweni kukuzama ukubaqoqosha kwanokuba baqiqe. 
Usihlalo webhodi kwesi sikolo, uXolile Nzenze, uthi oku kwakuthi kwenze umohluko omkhulu kuba isikolo besideleleka, amanani esehla kuso. 
UNzenze uthi unobangela wokwehla kwamanani kukuba abazali bebengenanto, kunzima kwaukuthenga iimpahla zesikolo  njengoko uninzi luxhomekeke kwimali yenkamnkam. 
Uthi ngoku nababemkile abantwana kwesi sikolo baza kutsho babuye babone ukuba ayafumaneka amaqithiqithi. 
Inqununu yaseDumalisile, uJongisango Mnyombolo, edlulisa umbulelo ngokwenziwe kubo yiMDA, uthi akukho kokuqala besebenzisana nalo mbutho kuba ngaphambili bakhelwa iholo kwanguwo. 
IMpunzana Development Association yasungulwa ngo2006 ngabanye babafundi abakhiwa yiDumalisile emva kokubona imeko embi kwesi sikolo neyokubona abantwana ababesazithuma emathafeni bengenazindlu zangasese. 
UTebelele ukwabulele kwabo bathe bolula isandla kwiMpunzana Development Association.",YiDumalisile eyenze uTebelele
"IPolokwane City ehleli kwindawo yeshumi elinesithathu kwiPremier Soccer League iza kufumana inkuthazo kumdlalo wayo wangoMgqibelo ophelileyo, emva kokubetha iChippa United. 
Eli qela libethe iChippa United ngegowuli elinye eqandeni kumdlalo wePSL. 
Abafana bakaJulo Leal bakwazile ukuzisusa ezembeni elijamelene namaqela ase msileni kwiPSL. NgeCawa iRise and Shine izakube ijamelene nelinye lamaqela asokolisa kakhulu, ingakumbi kukhuphiswano le ndebe, iBaroka FC. IBaroks ihleli kwindawo yokuqala kwiNational First Division, kwaye sele iyinikiwe intshinga yeNFD kule sizini. 
 IBaroka ayingomtshakazi kwiNedbank Cup. Bazenzele igama kolu khuphiswano ngokubetha iKaizer Chiefs neMoroka Swallows kwiminyaka embalwa edlulileyo. Ukuze bazibone bekule ndawo bakuyo baqale ngokubhuqa iChippa United ngamagowuli amathathu kwamabini, kumjikelo wokuqala. Okwesibini iBaroka ishiye uninzi lubambe ongezantsi xa ibetha iGolden Arrows ngamagowuli amabini kwelinye.  
Uxinizelelo olwenzeka kwiNFD mhlawumbi lungayiphazamisa iBaroka. Babethwe okwesithathu ngoMgqibelo kwiNFD xa besothuswa yiVasco Da Gama ngamagowuli amane kwelinye. Amandla abo aleli kwifolosi uThabiso Kutumela. 
 Omnye umdlalo ozakunika umdla kwiNedbank ngumdlalo phakathi kweFree State Stars neBidvest Wits, ngoMgqibelo. IStars ibambe iWits ngeqanda macala kumdlalo weveki ephelileyo, eBidvest Stadium, nto leto ithe yaphazamisa umzamo weWits wokuvala isikhewu phakathi kwayo neMamelodi Sundowns ehleli kwindawo yokuqala kwiPSL.",IBaroka izenzela igama kwiNedbank Cup
"UKUTSHINTSHWA kwegama elithi Monti okanye East London, kukubuyisela isidima sabantu abamnyama “abagxothwa ngabamhlophe” kunxweme lolwandle lwedolophu yaseMonti. 
Oku kuthethwe yingcali kwimiba yembali uMncedi Liwani, ephawula malunga nengxoxompikiswano emalunga nokutshintshwa kweMonti okanye iEast London ibizwe ngokuba kukuGompo. 
Kutshanje, iSebe lezeMidlalo, uLonwabo, ubuGcisa neNkcubeko eMpuma Koloni lipapashe izaziso eziqulathe “iziphumo zoviwozimvo” malunga notshintsho lwamagama akuMasipala waseBuffalo City. 
La magama abandakanya iEast London, King William’s Town, East London Airport neBerlin. 
Ngokoluvo obelubanjwe liSebe nyakenye, iEast London kugqitywe kwelokuba mayibizwe ukuba kuKuGompo, iKing William’s Town ibizwe eQonce, iEast London Airport ibizwe King Phalo Airport ze iBerlin ibizwe ukuba kuseNtabozuko. 
Kodwa izimvo zabantu, bephefumla kwikhasi likaFacebook woMasipala iBuffalo City, zithe gqolo ukubethana ngala magama, unomji ukwigama elithi KuGompo nelithi King Phalo Airport. 
ULouis Oosthuizen uthe: “Ndingumhlali waseEast London. Ndiyakuphikisa ukutshintshwa kwala magama. Ukutshintshwa kwamagama kuza kudala iyantlukwano kwaye kuphikise uxolelwano.” 
UThotyelwa Ndyokolo uthe: “YiQonce kakade nje iKing, iEast London kuseMonti. Khanisiyeke ngoGompo.” 
UNondumiso Misoso Xaso uthe: “Enkosi ngokutshintsha iEast London kuba ibibhidisa njengeLondon yokwenyani, apho umntu bekufuneka acacise athi East London, eMzantsi Afrika.” 
UVuyiseka Mandoko Bokwana: “Asikhathali malunga negama, kuthi iza kuhlala iyiMonti. Yizani neenkonzo, ninqabe ubuqhophololo kwanokusithengisela imisebenzi. KwaGompo ntoni?” 
UManejala wezoNxibelelwano kwiSebe lezeMidlalo, uLonwabo, ubuGcisa neNkcubeko eMpuma Koloni, Andile Nduna, uthe: “IMonti ayinantsingiselo esiXhoseni ligama elisuka kwiAfrikaans uMond (River Mouth). Kanti kuGompo ligama esisithili elalibizwa ngalo lisuka kwilitye elinomqolomba likaGompo (Cove Rock) apho amaza olwandle athi xa engena okanye ebetha ela litye enze isandi.” 
Encokolela I’solezwe lesiXhosa, uLiwani uthe: “Akukho bantu abaza apha bephethe idolophu ekuthiwa yiMonti okanye ekuthiwa yiEast London. Eli gama lithi East London ligama elifike emva kwala mfazwe yamaNgesi namaBhulu.” 
“Emva kwala mfazwe abamhlophe baye babelana ngale ndawo, ababeyithiye igama lokuba yiPort Rex. Bayenza lo nto bengazange basebenzisane nabantu abamnyama abafike bekhona kulo mhlaba. Into abantu abamhlophe abayenzayo kukududula wonke umntu omnyama onomhlaba ongaselunxwemeni, bawuthatha wonke umhlaba oselunxwemeni,” kutsho uLiwani. 
ULiwani uthi ukubuyiselwa kwesixeko kwigama elithi kuGompo kufana nokubuyiselwa kwesidima sabantsundu. 
“Igama elithi kuGompo liqhogene nabantu bemveli, abantu bengcalo yalapha kulo mmandla kuba kukho iliwa elinomqolomba owawukhamisele elwandle ekuthiwa yiCove Rock. Into eyayisenzeka kwakuthi xa kukho amaza alatyuzela phezulu, athi akubetha eludongeni lweli liwa kuvakale isandi esinabayo apha elunxwemeni esithi gompoo, gompoo. Abantu ke ngoku baqala ukubiza lo mmandla njengommandla waKuGompo,” kutsho uLiwani. 
“Nabantu abaziingqondi phambi kwethu abaquka iimbongi ootat’ uSEK Mqhayi babesithi xa bezazisa bathi baziimbongi zakuGompo, into echaza ukuba eli gama lizinzile kwimbilini yabantu beli lizwe. Ngoko ke masingahlupheki, kuba le mbali sithi iyacinywa, icime enye imbali kwayona. 
“Abantu abanqulayo, babenqula kwela litye laKuGompo. Nokuba ungaya kula ndawo uyakufika amaza ala ndawo enomahluko kwamanye into ethetha ukuba abantu abamnyama banonxibelelwano ngokomoya nala ndawo.”",‘Imbali yabantsundu yacinywa ngeMonti’
"Amanye amanina eli loMzantsi Afrika abonakala exhaphazeka kanye ngale nyanga ijongene nawo.  
Oku kulandela emva kokuba inkosikazi enamashumi amabini anesine ubudala egama linguAmanda Bono yelali yakuPongoma eXhorha, ithe yadutyulwa yabhubha yindoda encuma nayo.  
Ngokwengxelo ephuma kwisithethi samapolisa ala mmandla, uKapteni Jackson Manatha, ithi  ixhoba kwakunye nesithandwa salo baqala besedolophini eXhorha ngomhla wesithathu emva koko umrhanelwa woxutha ifowuni yexhoba wagoduka nayo.  
UManatha uqhuba athi umrhanela utsalele isihlobo sexhoba esithi ixhoba maliyokulanda ifowuni yalo.  
“Ixhoba liyile emva kokufumana umyalezo nalapho lifike ladutyulwa izihlandlo kumzimba ongentla ngumrhanelwa. Ixhoba libhubhe kwangoko kwindawo leyo yexhwayelo.”  
Umrhanelwa ulindeleke ukuvela kwinkundla yamatyala eXhorha kule veki.  
Abasemagunyeni esipoliseni bakukhalimele ukubulawa kwale nkosikazi.",Inkosikazi ibulewe sisithandwa sayo!
"Umqeqeshi weTS Galaxy, uSead Ramovic, uvakalise uchulumanco olukhulu emva kokuba iqela lakhe lothuse umzi ngokubetha iMamelodi Sundowns izolo. Iqela likaTim Sukazi liyibethe ngenqaku elinye eqandeni (1-0) iSundowns emdlalweni weDStv Premiership obubanjelwe eLoftus Stadium ebusuku izolo. URamovic ubaqhwabele izandla abadlali bakhe abenze umsebenzi oncomekayo. Akukho mntu ebelindele ukuba iTS Galaxy ingabetha iSundowns ekunzima kakhulu ukuyibethela ekhayeni layo. Isiqingatha sokuqala silawulwe yiSundowns – kodwa iTS Galaxy yenze izinto ezmbini kakuhle: ifake igowuli yakugqiba yavala emva. 
Abalandeli beDowns bacule bancama, iqela labo lizame konke kwisigaba sesibini eliqhele ukwenza emidlalweni – kodwa iGalaxy khange ivume ukuvula. Igowuli eziphumelele ngalo iindwendwe lifakwe nguLifa Hlongwane. URamovic uthe impumelelo ezuzwe liqela lakhe abazukuyivumela iphazamile iingqondo zabadlali bakhe. “Size apha sikubethelele ukwenza umsebenzi ngobumbano emva. Yonke into siyenze ngendlela ebesicwangcise ngayo phambi komdlaalo,” utshilo uRamovic. “Ndiyayincoma indlela iqela elidlale ngayo. Sidlale kakuhle kuzo zonke izigaba zomdlalo. Le yindlela eza kusinceda siqokelele amanqaku. Ewe, mandivume iSundowns idlale kakuhle. Kusivuyisa kakhulu ukoxutha amanqaku kuyo. 
“Kodwa ke isizini isaqala. Into ebalulekileyo ngoku kukuzilolonga sizame nokuphucula iindawo esenze kuzo iimpazamo phambi komdlalo wethu olandelayo,” utshilo uRamovic osindise iTS Galaxy ezembeni kwisizini egqithileyo. Umqeqeshi ukwathe zikhona iimpawu kwiqela lakhe ezibonisa ukuyibamba indlela afuna lidlale ngayo. “Sikwazile ukugcina iqela elisemgangathweni. Bakhona abadlali abambalwa esibongezileyo kwaye bayasondela kwindlela endifuna badlale ngayo,” utshilo uRamovic. Amadoda afana noBathusi Aubaas, uEbrahim Seedat, uPogiso Sanoka noGiven Msimango ngawona aqinisekise ukuba iTS Galaxy iphumelela umdlalo wayo wokuqala wesizini entsha. Ngoku iGalaxy inamanqaku amane ebhodini.",USead Ramovic ubancomile abadlali bakhe emva kokubetha iSundowns izolo
"Umbutho wabahlawuli beenkonzo zikamasipala kwidolophu yaseMthatha iMthatha Ratepayers and Residents Association (MRRA) izakungenela ulonyulo loorhulumente basemakhaya okokuqala ezimbalini kulandela ukufumana imbalelwano esuka kwikomishini yezolonyulo ezimeleyo. 
Lo mbutho uzele luchulumanco yile mbalelwano ikhutshwe kwiveki esisuka kuyo. Ukususela kunyaka ophelileyo bekusoloko kukho izikhalazo kubahlawuli beenkonzo bekhalazela izinto ezahlukeneyo kumasipala weKing Sabatha Dalindyebo (KSD).  
Ezi zikhalazo ziquka ucimicimi wombane, ukunyuswa kweenkonzo nezinye. UBoy Malgas ongusekela nobhala kulo mbutho uthi, isigqibo sokungenela ulonyulo sizelwe yintlanganiso kawonkewonke yakutshanje, kwaye bazongenela ulonyulo kuyo yonke iKSD. 
“Sithathe isigqibo sokungenela uvoto sizimele ngenxa yempathombi kooceba beendawo esihlala kuzo abathi xa sibabiza bathi abaxhomekekanga kuthi,” utshilo uMalgas. 
Lo mbutho uthembisa ngokufaka uxinzelelo kwibhunga laseKSD xa ungavotelwa kulo nyulo lwalo nyaka. Ezona zinto iMRRA ezibeka phambili ziinkqubo ze-IDP (Integrated Development Plan), iinkonzo eziya eluntwini nogutyulo lwelindle. 
 Lo mbutho uthi awupolitiki kodwa uzonceda abantu.",Bangenela uvoto abahlali baseMthatha
"Iqela lesizwe leqakamba loMzantsi Afrika liya kwindebe yehlabathi kulo nyaka lizimisele ukwenza ngcono kunangaphambili. Omnye wabadlali abanamava nokwayinkokeli kwiProteas, uFaf du Plessis, uthi iqela lakhe liya kwindebe yehlabathi liqule laligangatha – kodwa lizakube lilumkile. Kunyanzelekile iProteas yenze izinto ngendlela eyahlukileyo kwezo zangaphambili eyagqwidizayo kuzo. Umqeqeshi weProteas, u-Ottis Gibson noDu Plessis, banengcingane ethi uMzantsi Afrika ngeke unyanzeleke uqhokre imitsi engaphaya kwamakhulu amathathu anamashumi amahlanu ukuze uphumelele umdlalo ngoba ithemba labo likwindlela abasebenza ngayo abadlali abajulayo. Bekukho ukuthandabuza ngokulungela kukaHashim Amla indebe yehlabathi ngenxa yokuphazamiseka kwakhe ekuqaleni kwalo nyaka – kodwa wonke umntu olandela iqakamba unomdla wokubona indlela aza kuqhuba ngayo. Nangona kubekho ukwehla emdlalwenu wakhe – kodwa abachongi abakwazanga ukumshiya ngenxa yamava anawo uHashim Amla. 
Ekuqhokreni, iqela lesizwe loMzantsi Afrika liza kuthembela ebadlalini abafana noDu Plessis, uRassie van der Dussen noQuinton de Kock. Kodwa iimbono zisa bethabethana ngobume bukaPhehlukwayo noxa engumdlali osebenza ngokuzimisela xa engaphazanyiswanga kukonzakala. “Kwicala lokuqhokra, siza jonga imeko ngelo xesha. Lo nto ithetha ukuthi singasebenzisa uDuminy, uMiller okanye uMarkram. Siyamazi uDave ukuba udinga ixesha emdlalweni ngoba uthanda ukuqhorha iibhola ezimfutshane phambi kokuzolula iibhola xa efudumele. Yena iMiller ngumdlali oqhuba kakuhle kwiitumente ezinkulu,” utshulo uDu Plessis ethetha ngezinye zezinto ezilindelekileyo njengokuba iqela lakhe lisiya kwitumente yehlabathi. UMiller ubonwa njengoyena mdlali obaluleke kakhulu futhi ekulindeleke abenefuthe elikhulu ngenxa yendlela aqhokra imitsi engaphaya kwekhulu eyedwa.",Uqule waligangatha uMzantsi phambi kwendebe yehlabathi
"Ubawo uMava Geza ngomnye wooxholovane abazibonakalise ngesakhono sokufundisa nalapho achithe iminyaka emininzi kwizikolo zaseMpuma Koloni naseKZN. 
Emva kokungcamla kuncuthu mazangwa lwemfundo eyayitsitsa kumbele waseLovedale, ngo1965 wagqiba ibanga leshumi. Uphume apho wangena entsimini efundisa izifundo zembali kunye nezeelwimi ingakumbi kwisikolo samabanga aphakamileyo saseKuyasa. 
EKuyasa ebekunye noNjingalwazi Coax Lalendle noRigor Skosana nabanye abaninzi ababezibalule kumsebenzi wabo. ELovedale ebesaziwa ngokugcina inqanaba eliphezulu lokuziphatha kwabanye abafundi ngethuba wayengumkhokeli wabafundi. 
Phakathi koosaziwayo abaphuma ezandleni zikabawo uGeza, nguMphathiswa weziMbiwa kweli uGwede Mantashe. Engqina ezi ngxelo, uMantashe uthi ngenene le yenye yeetitshala zakhe. 
“Yinyaniso leyo wayendifundisile ubawo uGeza. Kusapho izihlobo nezalamane zakhe sithi kuzo tutwini, akuhlanga lungehliyo. Myekeni aphumle ngoxolo usebenzile,” kutsho uMantashe. UMantashe uthi eli gqala likhulise lafundisa abantu abaninzi kweli leMpuma Koloni. 
UEnoch Khumalo usebenze naye ubawo uGeza, uncoma ukuzinikela nokusebenza kwakhe nzima kumsebenzi wakhe. 
“Ndidibene naye ngo1964 eLovedale, kamva ndasebenza naye kwiSebe lezeMfundo. Ebezinikele ngeyona ndlela emsebenzini wakhe, ekhuthaza indlela yokuziphatha ekumgangatho ophezulu amaxesha onke,” kutsho uKhumalo. 
Uthi ebekho ukusungulwa kwemfundo yabadala ngurhulumente weli emva konyaka ka1994. 
“Udlale indima enkulu ukumiselwa kwenkqubo yokufundiswa kwabantu abadala. Ebeyithanda imfundo, ethanda ukusebenza kananjalo,” kutsho uKhumalo. 
UGeza ufundise eClarkbury yodumo eNgcobo nakwizikolo zaseKZN. 
Ubawo uGeza ukwalijoni likaPoqo (PAC) nanjengoko echithe ixesha elininzi lobomi bakhe kulo mbutho waseAzania. Ugxa wakhe kwiPAC, ubawo uPhathekile Khalipa uthi ngenene ibisisicaka sabantu esi.   
“Ebelijoni, isicaka esithembekileyo ebesiwenza kakuhle umsebenzi waso. Ubungekhe uwuthandabuze umsebenzi owenziwe nguye. Ebezinikele ngokupheleleyo kwiPAC,” kutsho uKhalipha.  
Uthi uGeza udibene nePAC ngexesha wayengumfundi eLovedale ngeminyaka yo1960, waza wazibonakalisa kwangoko ubunkokheli bakhe.  
Umngcwabo wakhe uza kuqhutyelwa eDimbaza ngomhla wamashumi amabini anesithoba kule nyanga.",Ulandulele eli utitshala kaMantashe
"UKUSUKA kudalo lwemisebenzi ukuya kwiintshukumo zoqoqosho, ingqungquthela yentsangu entsukumbini eza kubanjelwa eMonti, ukuqala namhlanje (Lwesine), kulindeleke ukuba idakance amacebo okutshintsha esi sityalo sibe yigolide yokwenene yaseMpuma Koloni.  
Le ngqungquthela ikhwetywe lisebe loPhuhliso lwamaPhandle kwanezoLimo eMpuma Koloni kwaye kulindeleke ukuba izinyaswe ngabathabathinxaxheba abanomdla kuphuhliso noqoqosho lwentsangu.  
INkulumbuso yaseMpuma Koloni uOscar Mabuyane kudala eyiphakamisa kumaqonga asesidlangalaleni eyokuba iphondo likulungele ukuqala iintshukumo zoqoqosho kusetyenziswa intsangu.  
Ethetha nephephandaba I’solezwe lesiXhosa kudliwanondlebe emva kokonyulwa kwakhe uMphathiswa woPhuhliso lwamaPhandle kwanezoLimo eMpuma Koloni, uNomakhosazana Meth, wathi: “Injongo kukufaka isandla kumgaqonkqubo wokukhokela uphuhliso lwentsangu ephondweni.”  
Inkosikazi yaseMakhwaleni eLusikisiki ithi yiminyaka evisayo ilima ze ithengise intsangu.  
“Sithenga imfuyo, sinxibisa futhi siphinde sifundise abanta’bethu ngale ntsangu. Ingxaki siyilimela ekufihlakaleni kuba amapolisa akafuni nokuyibona,” itshilo le nkosikazi.  
Le nkosikazi ikwathe basayilima emfihlakalweni intsangu, nangona nje iNkundla yoMgaqosiseko yagweba ngelithi kusemthethweni ukuzilimela nokuzisebenzisela ngokunokwakhe umntu.  
“Sisayifihla nangoku intsangu kuba amapolisa akafuni nokuyibona. Uncedo oluvela kurhulumente singaluvuyela kakhulu,” itsho le nkosikazi, yatsho isaleka ngelithi umxakatho wabantu abaninzi abalima intsangu emaMpondweni sele wabangela ukuba lehle ixabiso lentsangu kule ndawo. Kwiveki ephelileyo isebe loPhuhliso lwezoQoqosho, iMicimbi yezeNdalo kwanezoKhenketho eMpuma Koloni libhengeze ukuba isiza sezoshishino saseCoega eBhayi sikwiphulo lokudala imisebenzi ekumawaka amabini kushishino lwentsangu.  
Kwintetho yakhe yokuvula iPalamente yephondo ekupheleni kweyeSilimela, uMabuyane wathi: “Ishishini lentsangu alihoyekanga. Sifuna ukuya kwaba bantu bebelima intsangu, sibancede ukuze bayilime ngendlela efunekayo ukuphuhlisa abantu bakuthi.”  
Abantu abamenyiweyo kule ngqungquthela yaseMonti baquka iinkosi, amasebe karhulumente, amashishini anomdla kwintsangu, iimanyano zamafama, amaziko aphakamileyo emfundo, amaqumrhu ophuhliso, amapolisa kwanoomasipala.",Ingqungquthela yoqoqosho lwentsangu
"UKUBA uyinkokheli yeANC ethunyelwe eburhulumenteni kufuneka ucele ukukhululwa kweso sikhundla ungekanyanzelwa, okanye ukuheshe oko ngokukhululela uxanduva, uxelele uluntu lweli rhoqo ngekota yonyaka malunga negalelo lakho kuphuhliso lwabo. 
Lo ngumyalezo ophuma kuOscar Mabuyane, onguMphathiswa wezeMali kwanoPhuhliso lwezoQoqosho eMpuma Koloni. UMabuyane ukwangusihlalo weANC kweli phondo, into ethetha ukuba inganguye iNkulumbuso emva konyulo xa nje iANC ingaphumelela kweli phondo. 
Ethetha kwinkomfa yotyalomali ebibanjelwe eICC eMonti kule veki, uMabuyane uthi iphelile into yeenkokheli zikarhulumente ezithi ngelixa zingenzi misebenzi, kube kungekho nto yenziwayo ngazo. 
“Kufuneka utsho ngokwakho ukuba ucela ukukhululwa njengegosa likarhulumente. Wonke umntu makalungele ukuba ukubheka phambili kuza kuba nzinyana. Iinkokheli zopolitiko ezithunyelelwe eburhulumenteni mazikhulele uxanduva. Iinkokheli kufuneka ziyazi ukuba kunyanzelekile zixele rhoqo ngekota yonyaka ukuba zenza ntoni ukuphuhlisa ilizwe. Igalelo lakho lindawoni apha kwiNational Development Plan?” kubuza uMabuyane. 
“Ayikwazeki eyokuba kuyekwe nje amagosa akwarhulumente abekwavula zibhuqe, angahlolwa umsebenzi wawo. Ngoku sikubonayo ukuba sikuxakekisile ngesikhundla, sikuhombisile.” 
UMabuyane uthi iMpuma Koloni isezimbandezelweni nje kungenxa yokungabikho sikhokelo kwisirhulumente. 
“Ingxaki iselulawulweni, futhi ke ingxaki ekwipolitiki iza kufuna siyisombulule ngepolitiki. Ndikhe ndaya ngaphaya kuKomani apho iBMF (Black Management Forum) yandixelela ukuba usana lubeleke unina. Uboyazi ukuba ke kunzima kungathiwa usana lubeleke unina. 
“Into ebalulekileyo sisakhono sokwenza umsebenzi kumagosa karhulumente, kuba ukuba ayenzeki lo nto sakusoloko sithetha into enye qho,” kutsho uMabuyane. 
“Masiqale phaya koomasipala, silungise ukuhlala. Izinto ezincinane ezohlula oomasipala ezifana nokucholwa kwenkunkuma nokuvalwa kwemingxunya ezindleleni zizinto ebekufanele ukuba asisathethi ngazo. Iza kutyalwa njani imali koomasipala besohluleka ukwenza ezona zinto zilula?” kubuza uMabuyane. 
Ukwachaphazele nomba wabantu abashiya eli phondo beyokufuna amadlelo aluhlaza kwamanye amaphondo. 
“Sinomngeni wabantu baseMpuma Koloni abashiya eli phondo besiya kwamanye amaphondo beyokufuna imisebenzi. Ufumanise ukuba abantu bakuthi baya kwiphondo laseMpumalanga beyokusebenza ezindleleni kodwa sinazo nathi iindlela kweli phondo. 
“Xa emka lo mntu, siyachaphazeleka siliphondo kwimali esiyabelwa yinxili yesizwe. Kulindeleke  ukuba siphulukane neR5.9 billion kulo nyaka ngenxa yabantu abashiya eli phondo besiya kwamanye amazwe. Into esingayinqanda ngayo kukuphuhlisa abantu bakuthi kweza ndawo bakuzo,” utsho uMabuyane. 
Uthi ukuba abo bazizinhanha abayijonganga imeko yommelwane babo abahlelelekileyo, ilizwe lakuzibhaqa likwenkulu ingxaki. 
“Ndihlala ndisithi makuyiwe kubantu abahlelelekileyo, singalindeli ukuba beze kuthi apho sihlala khona. Mhla abantu baseDuncan Village bagqiba kwelokunqumla isitalato iOxford [besiya kwiindawo zeengcungcu] iyakuba nguqulukubhode ukuya eIndian Ocean,” utshilo uMabuyane. 
Kule nkomfa bekukwakho nobesakuba nguSekela Mphathiswa wezeMali uMcebisi Jonas ovakalise inkxalabo yakhe ngolawulo loomasipala ephondweni. UJonas uthi iinkokheli zoomasipala mazohlukane nale nto yokucinga ngeeprojekthi zeenkukhu nezehagu xa zithetha ngophuhliso lwezoqoqosho. Uthi makucingwe lukhulu kunoko.",Mabuyane: Uvula zibhuqe uphelile!
"Ikhulu lemitsi eliqhokrwe ngu-Omphile Ramela libeke iqela loMzantsi Afrika leqakamba, iSAA, endaweni entle phambi kokuba iZimbabwe iziphindezele ekuvalweni kosuku lesibini ngeCawa. 
Le kapteni yeCape Cobras iqhokre imitsi elikhulu nanye ukwenyusa amanqaku eqela lalapha ekhaya. IZimbabwe ikwazile ukuziphendulela ngokwenza imitsi elikhulu elinesixhenxe kwimijikelo eyi’45. Eyonanto incede uRamela afikelele kule mitsi kukuba nomonde xa ebephethe iphini, kuba ithathe iiyure eziliqela ukuze afike apha.  
Nabadlali abakudidi olungaphantsi benze kakuhle, uDwaine Pretorius udinge imitsi elishumi alinanye ukuba aqhokre ikhulu lakhe. URamela noPretorius baqhokre imitsi eyi’125 kwintsebenziswano yabo bobabini, kodwa uPretorius uye wawisa owakhe uthinti. Oothinti abathe balandela kumangeno oMzantsi Afrika baquka okaStiaan van Zyl nokaDane Vilas. Xa kugibisela uMzantsi Afrika kusuku lesibini khange bawe kakhulu oothinti, ngaphandle kokaTino Mawoyo okhutshwe nguDane Piedt. 
Ukubuya kukaVernon Philander kwiqela lesizwe akwenzanga mahluko kakhulu, kwimijikelo yakhe esithoba ubethelwe oothinti abalishumi elinesihlanu kuphela. UPhilander ubuyela kwiqela lesizwe emva kwexesha elide kwaye izakuthatha ithuba ukuba aphinde aqhelane nokudlala kwakhona.  
Iqhawe kwiqela laseZimbabwe ibinguBrian Chari oqhokre imitsi engamashumi asixhenxe ananye engakhuntshwanga kwade kwavalwa usuku lesibini lomdlalo.",URamela uwubeke endaweni entle uMzantsi
"Owayesakuba yikapteni yeqela lesizwe lomnyazi (netball) uZanele Mdodana, uza kuba ngomnye wamaqhawe ezemidlalo angamashumi amahlanu eli loMzantsi Afrika, naza kuthi avele kwilinge lokuqala lencwadi ethi “A Message of Hope”.  
Le ncwadi iza kube ijongene nenkuthazo kwezemidlalo. Le ncwadi ibhalwe nguKarien Basson kwaye iza kuveza abasetyhini kunye namadoda athe abalasela kwezemidlalo nabaquka ooDuane Vermeulen, JP Duminy kunye noMaryaka phakathi kwabanye.  
Kule ncwadi baza kuthi badandalazise amathemba kwakunye namaphupha abo ngelizwe loMzantsi Afrika kwakunye nabantu balo.  “Ukuba eli asilophawu lokuba uThixo ulungile, hayi andiyazi ukuba yintoni,” utshilo uMdodana.  
UMdodana (31), ophuma kwiYunivesithi yaseNMMU ukhe wadlala kwibhola yomnyazi into engaphaya kweshumi elinanye leminyaka.  
Emibini iminyaka ebeyi- kapteni yeqela lesizwe. “Liwonga elikhulu ukuba ndiphume kwilinge lokuqala lale ncwadi,” utshilo.  
Le ncwadi iza kuquka ezona zibhalo zithandwa ngala maqhawe ebhayibhileni, kwakunye nemiyalezo esuka kubo yethemba namagqaba- ntshitshi ngobomi babo. Iza kukhatshwa nayimifanekiso eza kukhethwa ngabo kwingqokelela zabo zemifanekiso, le yeyona nto iza kuyenza yohluke kakhulu le ncwadi.  
Le nto ilandela emva kokuba uMdodana ebhengeze ukuba ubeka phantsi kumdlalo womnyazi ukudedela abadlali abakhulayo.  
“Noko ingaba ndisokolisa nelizwe xa ndingavuma ukuya kwindebe yehlabathi, kodwa ndiyayazi andikhange ndidlaliswe ncam mva nje,” wongeze watsho. UMdodana uyathembisa ukuba akashiyanga kwaphela kumdlalo womnyazi, kodwa uza kuzama kwezinye iinkundla njengomqeqeshi. 
Uza kuqhubeka nomsebenzi wakhe njengomlawuli wemidlalo e-NMMU, kwaye ungumqeqeshi oncedisayo kwiqela lomnyazi lase- NMMU.  
Umphathiswa wesebe lezemidlalo uFikile Mbalula, umqhwabele izandla uMdodana ngokuzinikela kwakhe kulo mdlalo.  
“UMdodana ugqibe into engaphaya kweshumi leminyaka ebaleni lebhola yomnyazi, kwaye edlala ngokuzinikela ebalasele,” utshilo uMbalula.",Kuza kubhalwa incwadi ngoZanele
"“Yohlukana nokuthandana namanye amadoda, kuba uyindoda into oyiyo.” 
La ngamazwi athethwe ngumfana ohlasele umfundi weYunivesithi iWalter Sisulu (WSU) eGcuwa ngempelaveki. 
Lo mfundi, nowenza unyaka wesithathu kwikhampasi yaseWSU eseBika, ebehleli nabahlobo bakhe kwindawo yolonwabo eGcuwa ngethuba efumana okukuhlaselwa. 
“Bendizonwabele nabahlobo bam. Ekonwabeni kwethu ndiye ndabona omnye umhlobo wam oyintombazana, ndayokuncokola naye. Kusenjalo, kuvele kwathi gqi lo mfana wandibetha ngendindi ebusweni endibuza ukuba ndakuyeka nini ukuthandana namanye amadoda. 
“Intliziyo yam ivele yabuhlungu kuba ibindothusile into yokubethwa ngenxa yokuba ndithandana namanye amadoda,” utshilo lo mfundi. 
Lo mfundi uthi akakhange athabathe manyathelo ngokuthi avule ityala emapoliseni kuba ibisisehlo sokuqala esi ukumohlela eGcuwa nanjengoko engengowalapha ngokuzalwa. 
“Andizange ndafumana kucalucalulwa eGcuwa kule minyaka mithathu ndifunda eWSU,” utshilo lo mfundi. 
Obesakuba ngumququzeleli kumbutho i-Eastern Cape Lesbian Gay Bisexual Transgender Intersex Organisation uAbongile Matyila uthi iseninzi imfundiso efanele yenziwe ukukhuthaza abantu ukuba bakwazi ukunyamezelana. 
“Abantu mabaqhele ukunyamezelana kuba umntu sokuze umtshintshe ngendlela ephila ngayo ubomi bakhe. Ngokomgaqo-siseko wonke umntu unelungelo lokuphila ubomi bakhe ngale ndlela afuna ukuphila ngayo,” utshilo uMatyila.",Kubethwe othandana nabesini sakhe eGcuwa
"Akukho themba lokumanyana kwisizwe sabaThembu nangona sikwinzila yokungabinakokeli kuba iKumkani yesisizwe uBuyelekhaya Dalindyebo iseluvalelweni kwintolongo yaseMonti. 
Oku kudule ngethuba iinkosi ezimbini zesi sizwe uBhekizulu Sidima Mnqanqeni kunye noZilimbola Mpahlana zithe zatsibela kunomathotholo zibiza indibano engaziwayo likomkhulu.  
Ngokwesibhengezo sikaMnqanqeni noMpahlana, le ndibano ihlelelwe ukuba iqhube namhlanje. Othethe egameni lekomkhulu lesizwe sabaThembu uNkosi Daludumo Mtirara uthi abazani nayo le ndibano kwaye abayazi injongo yayo.  
“Siligxeka ngokumandla eli nyathelo lezi Nkosi kuba libonisa ukudelela amanqanaba akhoyo kubuKumkani babaThembu,” utshilo uDaludumo. Ingxelo ithi, la madoda athethe kwisikhululo sasekuhlaleni iUnitra Community Radio emema isizwe sabaThembu ukuba sibeyinxalenye yentlanganiso ezakubanjwa namhlanje eBumbane. 
UMtirara uthi abanakuyeka iziganeko ezinje eziqhubekela phambili ukwahlula isizwe sabaThembu. “Sizakubhalela kwintloko yekomkhulu lakwa- Mnqanqeni sichaze esi simanga, sibacela ukuba bathethe noNkosi Bhekizulu ayeke ukwenza ezi ntetho zilahlekisayo kumajelo eendaba,” utsho uDaludumo Mtirara.  
Isizwe sabaThembu kutshanje sahlukene phakathi ngamandla emva kokuba bebezama ukufumana iNkosi ezakubamba isikhundla seKumkani yabo eseluvalelweni uBuyelekhaya Dalindyebo. Igama likaNkosana uAzenathi Dalindyebo kunye nelo likaNkosi Mankunku Dalindyebo ngawo athi ahamba phambili kumadoda anokubamba isikhundla seKumkani lo gama iseluvalelweni.  
Eli komkhulu lithi akukho ntlanganiso ikhoyo ngomhla wamashumi amabini anethoba eBumbane, ngoko abantu besa sizwe bangazilandeli ezi ngxelo zala madoda. “La madoda omabini awanagunya lokubiza intlanganiso egameni lekomkhulu labaThembu itsho eyethu ingxelo malunga noku,” utsho uMtirara. 
Ukanti uNkosi Thandisizwe Mtirara uthi “zibubuvuvu” iingxelo zokuba ayaziwa likomkhulu intlanganiso abayibize ngomso.” Ayiyonyani leyo, izakuqhubeka le ntlanganiso nokuba abafuni kuba uBhovulengwe naye uyinxalenye yethu kule ntlanganiso, iincwadi ezimema inkosi zityikitywe nguBhovulengwe kanye,” utshilo uThandisizwe Mtirara.  
Uhambisa athi bazakuqhubela phambili nentlanganiso nokuba alizanga elinye icala lekomkhulu labaThembu. Ukanti uNkosi Daludumo Mtirara uthi bathumele iiNkosi eziquka uNkosi uZwelithobile Mtirara kunye no Nkosi uThanduxolo Mtirara kwiziko losasazo ukuba bayekuphikisa ingxelo eyenziwe nguThandisizwe neqela lakhe.",Lunqongophele ubumbano eBumbane
"URHULUMENTE okhokelwa yiCongress of the People (Cope) uza kunika ithuba ulutsha ukuba luyokufunda simahla eyunivesithi, kodwa iza kuqhawuka ibhobhile ukuba nje olu lutsha lufulathela iincwadi ngenxa yesimetsho. 
Esi silumkiso senziwe nguMongameli weCope uMosiuoa Lekota ngethuba ephehlelela umqulu wezithembiso weli qela eOrient Theatre eMonti ngempelaveki. 
“Urhulumente okhokelwa yiCongress of the People uza kunika ulutsha ukuba luyokufunda esikolweni, kodwa into esingayifuniyo yile yokuba ulutsha luye esikolweni luyokujongana namankazana. Kufuneka nifunde, ningayi esikolweni ukuyokugeza,” utshilo uLekota. 
ULekota ukwalumkise uluntu ukuba phantsi kwalo mbutho, ukufumana imali simahla iya kuba yinto yezolo. 
“Siza kuninika umsebenzi, nirhole. Asizukuninika imali simahla ukuze nithenge icuba. Asizukuninika imali yokuba nihlale phaya emakhaya, ningenzi nto. Xa usebenza uba ngumntu onoxanduva. 
“Umntu ohleli ekhaya engasebenzi, uza kuyisela utywala imali xa eyinikwa. Lo mntu makaye emsebenzini ukuze arhole.” 
ULekota uphinde wothusa elo holo laseOrient Theatre esithi makohlukwane nento yokuba kukho abantu abamhlophe okanye abelungu. 
“Akukho mntu ekuthiwa ngumlungu kweli lizwe loMzantsi Afrika. Bonke aba bantu ngabantu bebala, kodwa ke andizukungena nzulu apho.” 
Kwabo balandeli beCope bebezimase lo msitho, uLekota uthe: “Noba ningazibona ingathi nibancinane [apha eOrient Theatre] kodwa nibaninzi kakhulu. Abantu abaninzi kweli lizwe bafuna inkululeko, ubulungisa, uxolo kwanekamva eliqaqambileyo.” 
“Ndiyavuya kakhulu kuba noxa nje nibonakala ngokungathi nibambalwa, nibaninzi kakhulu phambi kwam. Kuthatha igcuntswana labantu ukutshintsha ihlabathi” 
,” utshilo uLekota. 
ULekota ukwathe umbane uza kufumaneka simahla, kodwa uluntu kuza kufuneka luwuhlawulele irhafu, ze waphinda wathi ukujongwa kwebala ebadlalini (quota system) kuza kuphela phantsi kombuso wakhe.  
Ukwayibethelele eyokuba ukuthathwa komhlaba kwabamhlophe kuyakhabana nomgaqosiseko.",‘Fundani nohlukane namankazana’
"Usapho lakwaSalaze luziphendulele kwizityholo elityatyekwa zona ngumtshana walo uKwanele Salaze, 33, obanga ngelithi wabanjiswa ngoomalume bakhe bemtyhola ngobuqhetseba bendlu. 
Kwibali ebelipapashwe kwiphephandaba I’solezwe lesiXhosa kwiiveki ezidlulileyo, uKwanele ebebanga ukuba ujikelwe lusapho lwakhe lwambambisa emapoliseni kuba lusithi wenze ubuqhetseba wathengisa indlu kamakhulu wakhe ngaphandle kwemvume yosapho. 
Kodwa ngoku uFezile Salaze (63) nongumalume kaKwanele, ebalisela I’solezwe uthi ngamampunge la athethwe nguKwanele ngabo. Uthi abasukanga bamsukela, nguye oqale uqhushululu. 
USalaze uthi basixhenxe bebonke kowabo, phakathi kwesi sixhenxe kukho nomama kaKwanele. Uthi sashiywa kuye isiqinisekiso sesiza sendlu (title deed) ngumama wakhe phambi kokuba abhubhe. 
Ecacisela I’solezwe unobangela wokuba bade bambambise uthe: “Emva kokuba uKwanele eshiyeke kule ndlu eyedwa ehleli kamnandi, mna ndihlala eKapa abanye beseBhayi, ngo2017 ndifumene umnxeba othi nanku uKwanele ebonwa ethengisa izinto zangaphakathi pha endlini.” 
“Inene xa udade wethu oseDimbaza eyokukroba wafika kukhutshwe iihenjisi zamacango, kungekho ngubo, kwaye nezitya azisekho, uKwanele ethuthile,” utshilo uSalaze. 
Uthi zange bamngxolise uKwanele, bamyeka kwaye bengamazi nalapho aye khona. USalaze uthi bothuke ku2018 xa etsalelwa yikomiti ekubeni abuye azokubhalisa, kuzokwakhiwa izindlu eDimbaza. “Ndabuya, ndacela kwikomiti ukutyikitya amaphepha la atyikitywayo, umnqa wangowokuba ndabona sele kutyikityiwe.” 
“Ndafumanisa ukuba uKwanele wanikwa isigunyaziso yinkundla ukuba abenegunya lendlu. Ukuyilandelela kwam, ndifuna ukuqonda ukuba uKwanele kwenziwe njani ukuze afumane imvume yale leta. Ndayinikwa ifayili ndajonga yabe isithi imvume uyifumene kubhuti wethu omdala oseTinarha, kukho nesazisi sikabhuti. Kodwa xa ndiqaphela kutyikitye uKwanele ezenza ubhuti ngaphandle kwemvume yakhe.” 
USalaze uthi eyona nto bambambisela yona uKwanele kukwenza umgunyathi kumtyikityo kabhuti wakhe. Uthi bazama ukumbiza uKwanele ekubeni azokusombulula le meko kodwa zange eze de babe bathatha isigqibo sokumbambisela ubuqhetseba. 
“Iyasixhalabisa imeko kaKwanele kakhulu, usuke watshintsha, ukhulele endlini samolusa ngokwethu engumntwana olungileyo. Usityabeke ngezithuko nakooFacebook kuba efuna ukusizelwa kwaye uluntu luthathe icala lakhe.” 
UKwanele uphendule kwakhona esithi ayikho loo nto ithethwa ngumalume wakhe.",Salaze: NguKwanele owenze ubuqhetseba
"Umdlali weSuperSport United, uBongani Khumalo, usebenzise umvuzo wakhe wonke wenyanga ngethuba ethengela abantu abasweleyo ukutya kutshanje. Isenzo sikaKhumalo sokubhokoxa ziipokotho zakhe siphenjelelwe lifuthe lesifo esigqugqisa ihlabathi ekuthiwa yikhorona nesinyanzele abantu bahlale ezindlini. UKhumalo, 33, uthi konke akwenzileyo ukwenza ngentliziyo yakhe kwaye akufuni kudunyiswa ngokwenza kwakhe into elungileyo. Omnye wabantu abambalwa kwezemidlalo ophokeleyo kwicala lokunceda uluntu ngeli thuba lekhorona nguKapteni weqela lesizwe lombhoxo loMzantsi Afrika, uSiya Kolisi. Ziipasela zokutya eziye zalingana amakhulu amabini wabantu azithenge ngomvuzo wakhe wenyanga. “Ndiye ndacinga ukuba mandithengele abantu ukutya. Lo nto iphuma entliziyweni yam. Mna ndinento endiyifumanayo kwaye ndinethemba lokunceda abantu abaphaya kumakhulu amathathu ngelithuba lobunzima. Ndiza kuyenza lo nto nalapho ndazalelwa khaona, eSwatini.” 
“Konke oku ndikwenza ndisisiqu – kodwa andifuni kuzukiswa ngokwenza okuhle,” utshilo uKhumalo ethetha nephephandaba langempelaveki. UKhumalo ngomnye wabadlali abahleli ixesha elide kwiPSL kwaye sele esuka kudlalela iqela elifana neTettenham kwelaseNgilane. Kanti apha ukhokele iqela lesizwe, iBafana Bafana, waze wadlalela neBidvest Wits phambi kokubuyela kwiSuperSport United edlala kuyo phantsi kukaKaitano Tembo. Kule sizini, Amatsatsantsa a Pitori sele efake indebe yeMTN 8 engxoweni. Nangona iKaizer Chiefs isahleli kwindawo yokuqala – kodwa iSuperSport United ifuthela emagxeni kwindawo yesithathu emva kokuqokelela amashumi amane amanqaku. UKhumalo uthi usenomnqweno wokufumane enye indebe kwiSuperSport. Yonke imidlalo ye-Absa Premiership yahlehliswa ngenxa yekhorona. Akukacaci okokuba imidlalo eshiyekileyo iya kudlalwa nini na ngoba uMzantsi Afrika usazama ukulwa ukunwenwa kokosulelana kwabantu.",UBongani Khumalo ubhokoxe iipokotho zakhe ethengela abantu abasokolayo ukutya!
"Ibanjiwe indoda ebekukudala ifunwa ngamapolisa ephondo ebandakanyeka ekubulaweni ngokungenalusini kwabantu abathathu, ixhegwazana kwakunye nabazukulwana balo ababini. 
 Oku kwenzeka ngoNovemba ka2019 kwilali yaseTsojana eTsomo, nalapho aba babhaqwa emva kweveki bedada ngaphezulu emlanjeni kwaye besabotshelelwe izandla ngasemva ngocingo. 
Amaxhoba ngumakhulu uBuyelwa Malila, 71, uAthi Zondi, 17, kwakunye noAsemahle Mtsorha, 16 nowayekwinyanga yakhe yokubeleka njengoko wayekhulelwe.  
Ngethuba I’solezwe lincokola nosapho kunyaka ophelileyo, othethela usapho uKhayeni Malila wadiza ukuba kwanyanzeleka ukuba imveku le ikhutshwe esiswini sikanina phambi kokuba bangcwatywe ngethuba bekhutshwa kulo mlambo.  
UKhayeni wathi yeyona nto yaye yabaxhela nangakumbi leyo belusapho. Ingxelo ephuma kwiSithethi samaPolisa ePhondweni, uBrigadier Tembinkosi Kinana, ithi umrhanelwa lo ubanjwe kwilokishi yaseZibeleni kuKomani ngoLwesihlanu kwiveki ephelileyo kumzi othile wegqirha. 
Intsusa yokubulawa kwala malungu osapho mathathu kulandela emva kokutyelela kwenqwelo yamapolisa kwikhaya lakwaMalila ngethuba abecuphi beyokwenza uphando lwabo malunga netyala elalifakwe lelinye lamaxhoba abulawayo elokuba udlwengulwa ngumalume wabo.  
Imizimba le yamaxhoba yabhaqwa ngumelusi wemfuyo ngethuba eqokelela imfuyo kumlambo obizwa ngokuba yiMhlahlane River kwaye nemoto ekukholelwa ukuba yasetyenziswa kolu lwaphulomthetho yabhaqeka kude kufuphi nalo mlambo.  
UBrigadier Kinana uthi owona nobangela wokubulawa kolu sapho usaphandwa.   
Umrhanelwa uvele phambi kwenkundla zamatyala ngoMvulo eTsomo ngezityholo abekwa zona zokubulala. Kulindeleke aphinde avele kwakule nkundla nalapho eza kunikwa ithuba lokufaka isicelo sebheyile, nanjengoko eseseluvalelweni.  
UMkomishinala wephondo uLeiutanant Liziwe Ntshinga uthi yiyonanto iphambili ukuhoywa kwamatyala axhaphaza abasetyhini.  
Ukwancome noogxa bakhe abasebenza bengalali bekhangela abarhanelwa.",Indoda eyabulala eTsomo ibhaqwe emzini wegqirha!
"Nanku umzukulwana engena endlwini ezinzulwini zobusuku; unxile umnyama, akazazi negama. Asakungena ungqala ngqo kwisitovu okanye ifriji, ukhangela into esiwa phantsi kwempumlo.  
Asakungayifumani angqale ngqo kwigumbi likamakhulu, amvuse ngelithi ‘kuphi ukutya kwam!?’ phambi kokuba amkhabe ambulale umakhulu wakhe. 
Nanku utata womntwana eyokulanda umntwana wakhe ononyaka kuphela kuninakhulu eKhayelitsha; amthathe iveki yonke ambuyise sele esithi umntwana akaphefumli. Asiwe kwisibhedlele esikufuphi. Kufunyaniswe ukuba umntwana ebedlwengulwa, ngutata wakhe ke phofu. 
Nanku uIyapha Yamile, uneminyaka emine, uphantsi kwamadoda amane amdlwengulayo. Bagqithiselana ngaye. Ade abhubhe umntwana. Ezandleni zabo. 
Nanku umama oneminyaka engamashumi amahlanu, akaphilanga ncam ngokwasengqondweni. Eleke litshona ilanga amakhwenkwe elali, pha kwaBhaca, aye afike kwakhe azinike ngaye.  
Maxa wambi ade ambethe. Ummelwane kudala eyibona le nto, ilali iyayazi. Kodwa koyikwa la makhwenkwe. 
Nanku umakhulu, kuCentane, sele esazi ukuba qho ngokuhlwa kuzakukhatywa umnyango wakhe kungene indoda, maxa wambi amadoda, aza kumdlwengula. 
Nanku umntwana, uneminyaka emihlanu, uhleli nomalume wakhe. Umalume wakhe umjonge, wamjonga, wade wambonela ukumxhela lo mntwana, atye namalungu athile omzimba wakhe. 
Nanku umntwana omncinci ezidlalela esitratweni nezihlobo zakhe elokishini. Ndoda ithile imbone, imrhuqele bucala, imhlabe kabini, kathathu osogqiba ifunxe igazi lalo mntwana de abhubhe. 
Nanku umhlali. Nanku urhulumente. Nanku umhleli. Naba bonke babukele. Bathini? 
Bathi makuthandazwe. Bathi kuyagwetywa. Bathi uSathana ufikile emhlabeni. 
Ayikho lo nto. 
Ukuba uyaqaphela, yonke le mizekelo ingentla ibandakanya indoda. Indoda isuka ebukhwenkweni. Inkwenkwe ngunyana womntu. Umntu sithi. Ingaba sibakhulisa njani abantwana bethu?  
Lifikile ixesha lokuba iingxaki zethu sizivume ukuba zezethu kwaye sizilungise ngokwethu. Akukho ngelosi izakwehla isilungiselele.  
Sithi kwanele!",Masithandaze?
"Unyhamnyheko oluzibone luphakathi kwalo usapho lakwaNyezi, eMqanduli kwilali yakuGengqe kothuse intlaninge yabantu basekuhlaleni nakwiindawo eziyingqongileyo.  
Oku kulandela emva kokufunyanwa komzimba womkhonzi waseZCC nowalahleka eMoria ngomhla we-4 kweyoMsintsi kulo nyaka. Umzimba kaMandla Nyezi ufunyenwe ngakwindawo yokulahla inkunkuma kumasango aseMoria sele itshoba lilele umbethe ngomvulo weveki ephelileyo.  
Ingxelo yekhaya ithi umzimba ufunyenwe sele umoshakele kwaye akukhange kubekho ndlela yokuba usiwe kwiziko loqhaqho zidumbu ukuze kuhlolwe unobangela wokusweleka kwakhe lotata. 
Ujijiswano phakathi kosapho luqale kwakufika umzimba wale nkonde kwindawo yongcino-zidumbu eMqanduli.  
Kuvakala ukuba amalungu osapho ohluke kubini, ixhego eli belinendlu enkulu kwakunye nesithembu.  
Ukungavisisani ngendawo yokungcwabela le nkonde inemizi emibini kunye nekhaya layo elikwakule lali kudale isankxwe kolu sapho nalapho kuthiwa umfazi wokuqala ongenakuchazwa ngelokumkhusela uthe wagunyazisa ukuba makungcwatyelwe kwakhe ebeka izizathu ekuquka kuzo ukuba nabantwana kweli khaya kwanokuba ngumfazi ofike kuqala ekhayeni esithi kusesikweni ukuba ibenguye ozakungcwaba umfi.  
Ukanti nomfazi omcinci naye ongenakuchazwa ngelikhusela igama lakhe, uvakalise ukuba naye unelungelo lokungcwaba indoda yakhe kwaye akanako ukuyakuzila komnye umzi enomzi wakhe naye.  
Le ngxoxo-mpikiswano ikhokelele kwisivumelwano sokuba umfi angcwatyelwe ekhayeni lakhe, njengeyona ndawo ifikelelayo kuye wonke ubani onqwenelela ukulindwendwela.   
Esi sigqibo sishiye usapho lwendlu enkulu lubambe ongezantsi kuba beselihlabele mgama kumalungiselelo esingcwabo, kunye nengcwaba elo besele lombiwe nto leyo inyanzelise ukuba liphinde liditywe. 
Ngethuba lesifihlo nebesingoMgqibelo esiwushiyayo eliphehandaba lizibonele ngokwalo ukuba eneneni izinto azingemntaka’Ngqika phakathi kwale mizi mibini. Oku kudizwe kukuba sibone inkonzo yesifihlo iqhuba kwiindawo ezimbini ezahlukileyo ngaxesha nye kube kungcwatywa umntu omnye.  
Ingwevu yelikhaya engumkhuluwa womfi, ibibonakala ngokuhlukuzelisa intloko ukungahambisani nesi senzo. Ithethe yathi “Andinako ukuthetha okwangoku kuba sisiphithi phithi ekhapha nangaphaya (esolatha umzi wendlu encinci noxa engawubizanga) kukho enye inkonzo njengokuba sikwenye nje. Kusafuneka sithethe sisodwa kuba impendulo yam kweliphepha iyakubangela enye iyantlukwano.”  
Ngenxa yokumoshakala komzimba ukhawulezile ukufihlwa. Inkonzo yomlindo yenziwe sele kufihliwe ze kwathyilwa ilitye ngomhla wesifihlo xa kuqukunjelwa inkonzo yalenkonde emangcwabeni. Umfazi omncinci wale ndoda ufike ekhatshwa sisithuthi nangamalungu osapho. 
Emva kotyhilo-litye sibonakele siqhwitha kwakhona isithuthi sisingise apho besivela khona. Ngenxa yokunqongophala kwabantu bokuzityanda igila ngelokunika ingcaciso kulentsinda-badala, umqhubi wesithuthi okwalilungu losapho uhlebele I’solezwe ukuba ixhego ngoku belisaphila belixabise ukuhlala kulendlu incinci nto leyo ilukuhle ingqondo yabantu babona kufanelekile ukuba kungcwatywe kwindlu encinci. Le ndedeba iqhube yathi le nkosikazi yesibini ithe ayinako ukuyakuzila emzini womnye umfazi naye engumfazi efana naye. 
Le mbambano ineziphumo ezibi ezingafanelekanga, ngenxa yomninimzi ongakwazanga ukwenza ubumbano phakathi kwamalungu osapho lwakhe.   
Usapho luphela luxabana ngezinto ebezimele ukuba zilungiswe ngumninimzi esaphila ukuze kungabikho bantu bazakukhombana ngeminwe xa ethe waxwaya itasi zakhe waya kwantsonga-nyawana.",Ingxabano ngomzimba womfi waseZCC
"Kwiveki enye, iChippa United ityikitye unozinti onamava uPatrick Tignyemb emva kokuvuselela isivumelwano sengqesho sikaClinton Larsen.  
UTignyemb ebekade edlalela iBloemfontein Celtic kodwa ngoku kulindeleke ancede iChippa United ezipalini kwilinge layo lokulwela iTop 8 kwisizini ezayo.  
Lo nozinti waseCameroon wagxothwa yiCeltic ekupheleni kwesizini egqithileyo emva kokubandakanyeka kumlo wabadlali abebengabhatalwa ngabaphathi beSiwelele. 
 ULarsen umamkele ngezandla ezizishushu uTignyemb owakhe wasebenza naye kwiCeltic. “Ungumdlali onamava endicinga okokuba uya kusebenzisana kakuhle neqela.  
Ndisebenzile naye ngaphambili kwaye ndiyakholwa yindlela azimisela ngayo emsebenzini wakhe,” utshilo uLarsen.  
Naye usihlalo weChippa United, uSiviwe Mpengesi, umamkele ngezandla ezifudumeleyo unozinti wakhe omtsha, watsho esithi ubukho bakhe buza kuqinisekisa uzinzo kwisizini ezayo. 
Kwiveki ephelileyo, iChippa United yandise isivumelwano sengqesho sikaLarsen ngeminyaka emibini emva kokuyisindisa ezembeni kwisizini ka2018/19.  
UClinton Larsen ulwamkele uxanduva alunikwe ngumphathi wakhe watsho ethembisa ngelithi sobe ingenzeki into efunwa liqela lakhe. 
 “Eli qela likhethekile, linabadlali abasemgangathweni ophezulu futhi linabalandeli abalithandayo kakhulu. 
 Kuyandichulumancisa kakhulu ukuba lapha. Ndiyambulela usihlalo weChippa United ngokundithemba kwaye sobe ingenzeki le nto ayifunayo,” utshilo uLarsen. Ukuba bekungekho ngenxa yokugxothwa kwabaqeqeshi nokuthengiswa kwabadlali – iChippa United ngeyikhule kakhulu.  
Akukho badlali abatsha abangabanye ababhengeziweyo kodwa kulindeleke babekhona abadlali abathengwayo phambi kokuqala kwesizini entsha.",UMpengesi ufuna uzinzo eqeleni lakhe
"Inkokeli yesizwe samaKhoi-San uChristian Martins uthi isikhululo seenqwelomoya saseBhayi masithiywe ngegama leNkosi yesi sizwe eyabhubhela eAustralia uDavid Struurman. 
Oku kuvela logama kuqhutywa ingxoxo ebanzi ngokuthiywa kwezikhululo eziquka esaseBhayi, esaseKapa, eMonti nesaseKimberly ukuba zinikwe amagama amatsha.  
“Ngubani onokuphikisana nombono wokuba esi sikhululo saseBhayi sithiywe ngoDavid Stuurman, iNkosi yethu eyazibalula ngokuphikisana norhulumente wobandlululo.” 
UStuurman wazibalula ngokukhokela idabi lokulwa amakoloniyali kwimfazwe zeFrontier phakathi ko1799 ukuya ku1803.  
“Yenye yeenkokheli zokuqala ukuvalelwa kwisiqithi iRoben Island ngenxa yokungathobeli ulawulo lwabamhlophe ngelo xesha, uqhawule kaninzi eluvalelweni esiqithini ebonisa ukungathobeli kwakhe,” uthethe watsho uMartins. 
Ngenxa yokubandlongondlongo kukaStuurman nokuqhawula izihlandlo esiqithini wathunyelwa kwilizwe laseAustralia. Ipalamente kazwelonke eKapa igunyazise ingxoxo evulelekileyo ngokutshintshwa kwamagama ezi zikhululo zeenqwelomoya. 
Isizwe samaKhoi-San eKapa simemelela ukuba isikhululo seenqwelomoya eKapa sithiywe ngenye inkokheli yesi sizwe uKrotoa owazibalula naye ngokulwela inkululeko yabantu bakhe.  
“Nobawo uNelson Mandela ekuthiywe ngaye umasipala waseBhayi, angasingqinela kwelokuba esi sikhululo saseBhayi sithiywe ngale nkokheli yesizwe samaKhoi-San uDavid Stuurman,” utsho Martins.  
UStuurman wabhubhela kwisibhedlele saseSydney eAustralia ngomhla wamashumi amabini anesibini kwinyanga yoMdumba ngo1830.  
“Oku kuyakwenza ukuba iqondakale indima edlalwe sisizwe samaKhoi-San kumzabalazo wenkululeko yelizwe loMzantsi Afrika, kufike ixesha lokuba sinikwe imbeko nathi sisisizwe samaKhoi-San eMzantsi Afrika,” utshilo uMartins. 
 Kwiveki ephelileyo eKapa kuphunywe kuxatyanwa emva kokungaboni ngasonye phakathi koluntu lesizwe samaKhoi-San kunye neenkokheli zemibutho yezopolitiko equka iEFF.  
Umongameli wombutho weEFF, uJuluis Malema, ngowokuqala ukumemelela ukuba isikhululo seenqwelomoya saseKapa sibizwe ngegama likaWinnie Madikizela-Mandela. 
UMhlalutyi wezoPolitiko uJudith February ugxeka isebe lenkcubeko kweli ngelithi kumele ukuba likhokele umcimbi wokuthiywa kwakho kwezi zikhululo. 
“UMphathiswa uNathi Mthethwa unoxanduva lokuqinisekisa ukuba yonke le nto yokuthiywa ngokutsha kwezi zikhululo yenziwa ngendlela eza kumanyanisa abantu belizwe loMzantsi Afrika,” uthethe watsho uFebruary. 
Iinkokheli zesizwe samaKhoi-San ezifana noSarah Baartman ziyinikiwe imbeko ngokuthiywa komasipala ombaxa egameni lakhe, kodwa uMartins uthi akwanelanga oko.",Masibizwe ngoDavid Stuurman isikhululo saseBhayi
"UTHEMBINKOSI Emmanuel Thwala, nowaziwa njengendima yakhe kaMondli Mdlalose kumdlalo oqhubayo kwiSABC 1 -uZalo, uthi ngamanye amaxesha uye angakholelwa ukuba udlala neengqanga ezifana noo-Mlangeni Nawa kunye nooLeleti Khumalo.  
UThwala, 29, uthi ukulinganisa kumaqonga emiboniso, kudala iliphupha kuye.  
Lo mdlali oyinzalelwane yakummandla wakwaHlathini, eyiHlabathini phakathi koMnambithi neDundee eKZN, ebencokola neli phephandaba izolo.  
“Ukudlala ecaleni kwabantu abafana nooTat’ uMlangeni Nawa (odlala uDhlomo kuZalo) kuliwonga. Uthi uNawa nguye oman’ ukumphakela kuvimba wakhe wamava. “UTat’uMlangeni uman’ ukundicebisa ngeemeko zeli qonga sikulo, kwaye akaphelelanga ukundicebisa ngekhono, kodwa ekwandicebisa nangobomi gabalala,” utshilo.  
UThwala, akube ephumelele amabanga aphakamileyo eSigweje, wayokufundela isidanga se-Retail Business Management kwiYunivesithi yaseRhawutini. Uthi uthando lwakhe lokudlala iqonga lalingaphelanga.  
“Abazali baye bafune wenze into yabo kuba eyokulinganisa kwimiboniso, ibiyenye yezinto.”  
UThwala uzichaza njengozithuleleyo kodwa nomntu obathandayo abantu nokuhleka. Uthi yena wohlukile kuMondli amdlala kumabonakude, nanjengoko uMondli engumntu ongaqhelisiyo nohlala ezenza umntu omdala.  
Kodwa uthi kuninzi akufunde kwindima ayidlalayo, nanjengoko imfundise okuninzi ngomsebenzi owenziwa ngamapolisa.  
Lo tata kubantwana ababini, uyakuvuma ukuba ngumntu ongaqheleki lula kubantu abangamaziyo.  
Uthi angathanda ukudlala kwimidlalo emininzi, imiboniso kunye nemidlalo yeqonga. Uthi angathanda ukudlala kwimidlalo efana neSibaya kwixesha elizayo. Sele ethe tshe kwimidlalo efana ne-Generations noRockville 2 ngokunjalo nakwiintengiso eziliqela.  
Obungakwazi ngoThwala: “Ndiyakwazi ukuzoba, ukubumba izinto zomdongwe nokwenza imixhentso yesintu.”  
Ungadibana naye kuFacebook: Thembinkosi Thwala Facebook Page: Thembinkosi Mondli Thwala Okanye ubukele umdlalo Uzalo kuSABC 1, rhoqo ngoMvulo ukuya ngoLwesithathu ngo-20h30.",Sazana noMondli woZalo
"IBE bubusuku angasokuze abulibale kubomi bakhe uNathi Mankayi wengoma ethi Nomvula emva kokuba ewole iimbasa ezintlanu kumawonga eSouth African Music Awards (Sama) e-ICC eThekwini ngoMgqibelo. 
UNathi ufumene iimbasa zeBest R&B/Soul/Reggae Album, Best Newcomer, Best Artist, Best Supporting Full Track Music Download neBest Selling Album of The Year. 
UBlack Coffee ebesezithendeni zikaNathi nanjengoko efumene iimbasa ezine. UBlack Coffee ufumene ezi mbasa emva kokuba ebesandula ukuwongwa yi-International Achievement Award ngecwecwe lakhe elithi-Pieces of Me. 
Nalu uluhlu lwezinye iimbasa: 
Best Album of the Year: Pieces of Me (Black Coffee) 
Best Duo/Group of the Year: Big Nuz (For the Fans) 
Best Newcomer of the Year: Nathi (Buyelekhaya) 
Best Male Artist of the Year: Nathi (Buyelekhaya) 
Best Female Artist of the Year: Zonke (Work of Heart) 
Best Rock Album: Desmond and the Tutus (Enjoy Yourself) 
Beste Pop Album: Karlien Van Jaarsveld (My Hartjie) 
Best Pop Album: Tresor (VII) 
Beste Kontemporer Musiek: Elvis Blue (Erens in die middle van nerens) 
Best Adult Contemporary: Judith Sephuma (One Word) 
Best African Adult Album: Dizu Plaatjies & Friends (Ubuntu-The Common String) 
Best Alternative Music Album: Petite Noir (La Vie Est Belle/Life is Beautiful) 
Best R&B/Soul/Reggae Album: Nathi (Buyelekhaya) 
Best Rap Album: Emtee (Avery) 
Best Kwaito Album: Big Nuz (For the Fans) 
Best Dance Album: Black Coffee (Pieces of Me) 
Best Traditional Faith Music Album: TYGC Family (The Journey Begins) 
Best Contemporary Faith Music: Ntokozo Mbambo (Spirit and Life) 
Best Maskandi Album: Imithente (Ichakijana) 
Best Jazz Album: Marcus Wyatt & The ZAR Jazz Orchestra (One Night in the Sun) 
Best Classic Instrumental Album: Wouter Kellerman (Love Language) 
Best Live Audio Visual Recording: Jimmy Dludlu (Live at Emperors Palace) 
Best Collaboration: Dbn Nyts (Shumaya) 
Best Music Video of the Year: Jack Parow & Freshly Ground (Army Of One) 
Best Produced Album: Zahara (Country Girl) 
Best Engineered Album: Black Coffee (Pieces of Me) 
Best Remix of the Year: DJ Sliqe (Do Like I Do Remix) 
isibhalo@inl.co.za",Ubusuku angasokuze abulibale uNathi
"IiNkosi zeelali zaseXhorha zithi akukho ntsebenziswano izakwenzeka phakathi kwazo kunye nesebe lentsebenziswano kurhulumento nemicimbi yemveli ngeengxaki ezambethe iilali zaseXhorha. 
Oku kusemva kokuba umphathiswa weli sebe uFikile Xasa etyelele iiwadi ezintathu zala ndawo ememelela iiNkosi ukuba zincedisane norhulumente ukulwa uqhankqalazo oluqhutywa ngabahlali. 
UNkosi uVuyani “Zwelikhanyile”Gwebindlala uthi abakhange banikwe mbeko ngumphathiswa nesebe lakhe malunga nale ngxaki.  
“Asikwazi kusebenzisana naye engakhange eze kuthi amamele avelise isicwangciso sabo kuthi ukuze kusonjululwe le ngxaki, kona kubi kakhulu kubantu bezi lali zethu,”utshilo uGwebindlala.  
Lo ka Gwebindlala utyhola ela sebe ngelithi lingene kwezi hlali lingabaxelelanga beve sele kukhwazwa intsebenziswano phakathi kwabo norhulumente eqongeni.  
“Mna andikhange ndiye nokuya kule ndibano ndive ngabantu besithi umphathiswa uthi iiNkosi mazincedise, kunzima ukunceda ungakhange waziswe ngendlela eyiyo,”uthethe watsho uGwebindlala. 
UGwebindlala uthi, le ngxaki yambethe kanye ii,lali zakhe ezintlanu kwaye naye uxhalabile malunga noku.  
“Okona kuphambili ndizakukwenza apha kukucela eli qela liqhankqalazo sithethe kuvulwe oku kwezikolo abantwana baqalise ukufunda ,” utsho umhlekazi.  
INkosikazi yeNkosi uNo-ofisi Gwebindlala uthi ungcamle ngokwakhe ubukrakra bolu qhankqalazo.  
“Ndihlawule imali engangamashumi amahlanu eerandi ukuze ndikwazi ukugqitha kubantwana abebevale indlela besithi mandiyithenge indlela ukuze ndigqithe,”ucacise watsho uGwebindlala. Le ngwevukazi ithi inyanzeleke ukuba ihlawule imali ukuze igqithe kwelo qela labaqhankqalazi. 
Umphathiswa uXasa utyelele la ndawo ekuqaleni kwale veki esiya kucenga iiNkosi zemveli ukuba zingenelele ukulwa uqhankqalazo oluxake abantu kula ndawo.  
“IiNkosi ziyinxalenye yolawulo lukarhulmente kungoko kumele ukuba zidlale indima ukulwa iingxaki ezisekuhlaleni ngoku- kodwa kwiindawo ezihlala kuzo ezi Nkosi,” utshilo uXasa. 
 Le ngxelo ithi zizikolo zamabanga aphakamileyo ezine eziquka iNgangolwandle, Gwebityala, Zwelenqaba kunye neqela lezikolo eziphakathi zivaliwe kule ngingqi kwaye akukho sisombululo sibonakalayo. Ingxaki yombane, indlela namanzi zezona zibangela olu qhankqalazo lungenalusini. 
Othethe egameni lesebe uMamnkeli Ngam uthi, ngabantu abatsha abaphembelela le ngxaki.” Usodolophu usixelele ukuba umbane ophehlwe ngelanga ubufakiwe kwezinye iindawo abantu abatsha abawufuna besithi bafuna ukuba kufakwe umbane wakwa Eskom, ziingxaki ezinjalo ezilibazisa isisombululo kule ngxaki.",‘Asimxhasi uXasa’
"Inkundla yengingqi yaseMthatha ive ukuba uLubabalo Vukulwana (26) welali iNgweni kufuphi neSakhela eMthatha, wabulawa ngenxa yokuba ababulali bakhe babefuna ukubonisa ukuba aphila njani ama-28. 
UVukulwana wabulawa kwikhaya lakhe, emva kokuhlatywa waze waqangqululwa isibhokhwe. 
La madoda uKhusela Mkhuliswa (21) no-Unathi Sititshi (21), bebevele enkundleni yengingqi eMthatha ngoMvulo ngeliyofaka isicelo sebheyile, logama abatyholwa naye uMasixole Silo (26) waphuma ngebheyile kwiveki ezimbini ezidlulileyo. 
Ingxelo zithi abarhanelwa babesela utywala nexhoba (uLubabalo Vukulwana), baze bamhlaba kumzimba ongentla, bamqhawula umqala okwebhokhwe bandula ukumqangqulula bamkhupha amathumbu nentliziyo. Esi sehlo senzeka kwikhaya likaVukulwana. 
Injongo zolugebengo yayikukufundisa uMasixole Silo ukuba liphila njani i28 (uhlobo lwabantu abakhohlakeleyo, abanesisekelo sasejele). Amatyala ajongene nabarhanelwa asixhenxe ubuncinane, aquka ukubulala, ukuzama ukubulala, ukuzama ukudlwengula, ukuxhomisa kuxhotyiwe kabini, ukuphazamisa ingalo yomthetho namanye. 
Ngethuba bevela enkundleni, uThembisa Ntloko ongumtshutshisi uxelele inkundla ukuba, amatyala enziwe ngabarhanelwa anobuzaza kwaye bayasichasa isicelo sebheyile bengumbuso. 
Umphandi wetyala uZandisile Baliso, uxelele inkundla ukuba abarhanelwa mabangayinikwa ibheyile ngenxa yobuzaza betyala abajongene nalo, kwaye uMkhuliswa akaqali ukubulala umntu nanjengoko wayekhe wagwetywa ngo2013, ekwajongene namanye amatyala ongezelelekileyo aquka ukudlwengula, ukubaleka ejele. 
Ukanti ukwathe uSititshi naye unamanye amatyala awaxoxayo aquka ukuhlaba umntu. Kwangobusuku bunye, abarhanelwa bangena kulo Ntombovuyo Mfeya bamhlaba amanxeba asixhenxe ekunye nesinqandamathe sakhe bathatha nonomyayi abaliqela. 
Ngenxa yokuphela kwexesha, igqwetha labarhanelwa uBuntu Qakumbana, ucele eli tyala limiselwe umhla weshumi elinanye kwinyanga ezayo. UMantyi uGugulethu Namba kunye nomtshutshisi uThembisa Ntloko, bavumelene ngalo mhla. Kusenjalo usapho lukaVukulwana owaxhelwayo okwebhokhwe luthi alukaxoli nangalomzuzu. 
UNomazaza Vukulwana olilungu losapho uthe: “Sisaxhelekile kakhulu yindlela awabulawa ngayo umntwana wethu. Asirhaleli baphume abarhanelwa benza isikizi elibi.”",Uhlatywe wakhutshwa amathumbu ngama-28
"Kuthi bantu basezilalini, ingakumbi ezibomvu njengeziya zakowethu, akukho nto ingasimangaziyo sakufika ezidolophini ezinkulu njengeKapa eli. Yonke into ifika isitshintshele, ukususela ebantwini ukuya kokusingqongileyo ngokubanzi. 
Ivukuthu ndikhula ndilazi njengentaka yasemaweni nengena budlelwane nabantu. Umntu limbaleka esekude, kungabikho nokuligibisela.  
Ezimbalini zakwaSirayeli umoni olihlwempu kwakufuneka eze nevukuthu liphila, lingenasiphako, ukuze afumane ukucanyagushelwa isono sakhe.  
Eza kulifumana phi ngeenyawo? Awalapha eKapa amavukuthu ayafana njee nenkukhu, nasezinkukhwini eziya zimathileyo kuthiwa ngamalegoni.  
Abhadaza phakathi kwabantu. Indlu yam inemihlisela ngathi liliwa lamaxhalanga kukunyelwa ngamavukuthu akhisela eluphahleni.  
Yingqabe ke mna intaka endiyazi ngokwakhisela endlwini, hayi ivukuthu. Noonomgrwabayi namahlungulu alapha angangentambanani. 
Phaya ekhaya ndimke iibhokhwe zam zibalekele eMnga, emaweni amakhulu anamatyholo amabi.  
Zibalekiswe yile mbalela ke. Izifede zamakhwenkwe am ebesithi esuka kuziphuthuma zibe ziphinda ziwazimela kwaloo mini. Ndasuka ndathi maziyekwe zihlale apho, zimane zisiya kukrotywa.  
Ezalapha ke iibhokhwe zidla emigqomeni; zimdaka kukudla kwiindawo zokulahla inkunkuma.  
Ndimangale ngenye imini ndizibona ziwela umgaqo zisebenzisa indawo emiselwe oko, ziziwelela zingaqhutywa mntu.  
Ndatsho ndathi zesaKapa ke ezi iibhokhwe, hayi eziya zam zibalekele emaweni. Nenkomo zalapha ziwela ngemicangcatho elungiselelwe ukuwela abantu oohola bendlela! 
Kwelakuthi ayiphakwa imbiza igqitywe; kushiywa nokuba yingcucu kulungiselelwa umhambi onofika elambile. Ukuba ufike emzini kusidliwa uyanconywa kuthiwe imfene yakho iyakwaz’ uphala; ubizelwe esithebeni.  
Apha zikrwelwa zigalelwe amanzi, zihlanjwe zibengezele ngathi zange zaya eziko. Nokuba ufike kusidliwa akubizelwa sithebeni.  
Unikwa indawo yokuhlala uhlohlwe iindaba ungakhange wanikwa namanzi la kanonkala. Ziintloni ke kum ezo, angeke kuhle noko kutya kukho umntu oxwebise umlomo ndisidla. 
Abantu balapha abafuni kuqhelwa. Andazi ke luhlobo olunjani na lwabantu olu lungafuni kuqhelwa ngabanye.  
Ukuqhela umntu sisithuko apha, kuthukwa ngayo loo nto. Mna ndikhula ndingayazi into yokuba kukuthuka ukuqhela umntu. Kuba nzima ukumbuza umntu walapha sele umfanisa, kuba kaloku uza kuthi uyamqhela.  
Njengokuba sifuna amacebo ala mbalela ibalekise iibhokhwe zam nje, loo macebo anqabile apha kuba kaloku abantu balapha ngaba bangafuni kuthethiswa ngabantu abangabaziyo kuba besithi abafuni kuqhelwa.  
Sele ndangena ke nam kulowo mkhuba wabo, andithethisi mntu apha. Kanti ke xa ndiphaya ekhaya ndikhwaza nendingamaziyo odlula ngendlela, ndimve ukuba ungumntu waphi esiyaphi na.  
Injongo yaloo nto ke kukunikana amacebo, maxa wambi umntu wasemzini uthwantuliswa yingxaki.  
Akavulwa njee umntu acande ilali ayokuyikhupha engakhange abuzwe mntu, ngathi lilanga licand’ isibhakabhaka. 
Andimntu ulihilihili. Andizange ndake ndaya nakweliphi na ilizwe. Sele ndilunge ndinjalo ke kambe. Andingethandi ukubona izimanga zamanye amazwe ndisaxakwe zezalapha.  
Kambe ke kwanele kwezi sele ndizibonile, ngoku ndingxamele ukubuyela kwelakuthi elinto zalo ndizaziyo, ndiyophila ubomi endikhulele kubo. Zindoyisile ezedolophu. 
Izinja zalapha zixabanisa abamelwane kuba ziyazindela. Ziyaphitshwa oku komntwana echophe ebaleni. 
Andizange ndayenza ke mna into yokuphipha inja kwandiseyinkwenkwe. Ndaphisa ngayo endaka ndanayo ukuqaphela kwam loo nto. Suka! Izinja ezichopha etheni nasebaleni kodwa izicithi zikhona!  
Ukuba ndandikhulele kweli lizwe ngendingazange ndiyazi imvelaphi yeqhalo elithi “ukwehla nomcinga”, kuba azinja zalapha azihlisi nto namcinga. Goba msenge iibhokhwe zikutye! 
Owenu kwisiXhosa, Nxuba.",Wabhidwa zinto zedolophu nolali!
"Umqeqeshi weOrlando Pirates, uJosef Zinnbauer, uyivuyele impumelelo ezuzwe liqela lakhe phambi komdlalo awuchaze njengowona ubalulekileyo kwiveki ezayo.  
Phantsi kwegama lakhe, iPirates iphumelele imidlalo emibini kakuhle kakhulu kwemine edlalwe ukusukela mhla wathatha iintambo kuRhulani Mokwena esiphakathini kwinyanga yokugqibela kunyaka ophelileyo.  
Kweminye imidlalo emibini, iBucs idlale ntanganye kodwa umahluko obonakalayo phantsi kwendoda yaseJamani kukuba (iPirates) ifaka amagowuli futhi iphumelela ngamagowuli amaninzi.  
Ayikabethwa ukusukela oko efikile uZinnbauer kodwa kwakufuneka isebenze ngokuphindeneyo ukuze livale umsantsa ophakathi kwayo namaqela afana neKaizer Chiefs, iMamelodi Sundowns neBidvest Wits.  
Uvuye kakhulu umqeqeshi emva kokuba iPirates icambalalise iPolokwane City ngo4-1 emdlalweni weAbsa Premiership obubanjelwe ePeter Mokaba Stadium ngoLwesibini ebusuku. 
Noxa iPirates iwulawule umdlalo ukusukela ekuqaleni kodwa kusekho iindawana ezingekathi ncam (umqeqeshi) acinga ukuba ziza kuthatha ixesha. 
 “Indlela esidlale ngayo isiqingatha sokuqala yeyona esifuna iPirates idlale ngayo. Esikubone kwisigaba sesibini bekungekuhlanga ncam kodwa ndiyayazi akululanga ukudlala imidlalo emibini kwiintsuku ezintathu,” utshilo uZinnbauer emva komdlalo.  
Kwiveki ezayo, iBucs iza kudibana neSundowns emdlalweni obalulekileyo.  
“Sinomdlalo obalulekileyo kwiveki ezayo. Umdlalo wethu uyaphucuka kodwa sidinga ithuba lokuzilungisa ezinye izinto,” utshilo iZinnbauer.  
Emdlalweni ozayo, iPirates iza kuthembela kuGabadinho Mhango ofake amagowuli amathathu eyedwa emdlalweni ebethe kuwo iPolokwane. Okucacileyo kukuba uMhango uzimisele ukuyinceda iPirates ekwindawo yesihlanu kwaye ngoyena mdlali osele efake amagowuli amaninzi (10) kwiPSL ngoku. 
Kweminye imidlalo eqhubeke ekuqaleni kwale veki, iSundowns ibambene ngeqanda neBidvest Wits emdlalweni obuseLoftus Stadium.  
Lo nto ithetha ukuthi iDowns iya emdlalweni weCAF isahleli kwindawo yesibini, ilandelwa yiWits kwindawo yesithathu. Yona iBloemfontein Celtic izibethele iStellenbosch ngo’2-1 emdlalweni obuseKapa. 
Imidlalo yePSL: 
Mgqibelo: Baroka FC vs Polokwane City @Peter Mokaba Stadium, 15:30; Highlands Park vs Stellenbosch @Makhulong Stadium, 15:30; Chippa United vs Mariburg United @Sisa Dukashe Stadium, 20:15 
Cawe: Kaizer Chiefs vs Cape Town City @FNB Stadium, 15:30; AmaZulu vs SuperSport United @King Zwelithini Stadium, 15:30; Bloemfontein Celtic vs Black Leopards @Dr Molemela Stadium, 15:30 
isibhalo@inl.co.za",UZinnbauer ugxeleshe ukudibana neSundowns
"INGXAKI yoMzantsi Afrika ayiyoNkandla. Ingxaki yeli lizwe yingxubakaxaka yobunkokeli.  
Oko kuthethwe yinkokeli yeDA uMmusi Maimane kubafundi baseFort Hare eMonti. UMaimane ebephelekwe yinkokeli yeDA eMpuma Koloni * -Athol Trollip, usihlalo walo mbutho kwakweli phondo uVeliswa Mvenya kwakunye noYusuf Cassiem okhokele iDASO kuzwelonke.  
Uthe, iinkokeli ezasisilwela inkululeko yeli zazinenjongo yokukhulula eli kwingcinezelo zingayazi ukuba le nkululeko izakuphela ixhanyulwa ngabathile kuphela.  
Ugxeke ulawulo lwaseFort Hare esithi, “Utata uMandela soze ayikholelwe into yokuba iyunivesithi eyavelisa yena seyilawulwa ngoonqalintloko abangakhathalelanga mfundo Singazikhohlisi sithi nguJacob Zuma kuphela ingxaki kweli, yi-ANC iphela.”  
Uthe, “Kukho amasela athi angabafundi naphakade nanjongo ikukuququzelela ezolonwabo kuba befuna ukutya imali, maninzi la mantshontsho kaJacob Zuma”  
Ukhuthaze abafundi ngelithi mabazibandakanye nedabi lokulwelwa impilo engcono yabantu bonke beli lizwe.  
Ugxeke ukohlulakala kweANC ekugcwaliseni ibala lemidlalo eBhayi kwimpelaveki egqithileyo esithi, “Bekuye iintshomi neentsapho zamalungu eenkokeli zeANC kuphela phaya. Bayaxoka ngoku bathi abantu bebeye elwandle, bekumele ukuba bazibuze ukuba kutheni abantu bekhetha ukuya elwandle endaweni yokumamela uZuma.”  
Ukwathe, ingxelo evezwe ziinkcukaca manani kweloMzantsi Afrika ibonakalisa ukuba ngabantwana bezinhanha kuphela abanekamva elihle.  
UMaimane uthe, “Into eyenza ukuba iANC ingafuni ukuba abantsundu bafunde kukuba bazakuyibona into yokuba iyabacinezela.” 
 Uqhube wathi, iphulo labafundi elithi #FeesMustFall aliphelelanga nje kwintlawulo kumaziko emfundo ephakamileyo, “Ungekhasi elilandelayo lenkululeko yokunika amathuba afanayo emfundo kubafundi abakwii yunivesithi zeli.” 
 Ulumkise abafundi, esithi, bazakufakwa phantsi koxinezelelo kuba bekhankasela iDASO “Bazakufika basithuke, bathi singumbutho onobuhlanga, inganoyikisi lo nto,” utshilo uMaimane. 
 UMvenya ukhuthaze abafundi esithi mabangavoteli iDASO kuphela kumaziko emfundo baphinde bavotele eminye imibutho yopolitiko ekuhlaleni kuba umgaqo ohanjwa ngumbutho okhokeleyo kuchaphazela nokuqhubeka kumaziko emfundo. Ukanti uTrollip uncome inkokeli yeDASO eFort Hare uBusi Mashiqa ngendima ayidlalileyo yokukhokela iDASO.",‘UMzantsi Afrika unengxaki yobunkokeli’
"Iqela lomnyazi leli le-Spar Netball Proteas lenzelwe itheko lokuthi ndlela ntle kubo njengokuba bejongise imibombo kwindebe yehlabathi. 
Indebe yehlabathi izakudlalelwa eSydney ukusuka kumhla wesixhenkxe ukuya koweshumi elinesithandathu ka-Agasti, kwaye umbutho we-Netball South Africa kunye nabaxhasi beqela ivenkile yakwa Spar baye benza idinala yokuthi ndlelantle kwaba badlali babiza kwakunye neentsapho zabo. Umphathiswa wezemidlalo inkcubeko nolonwabo, eRhawutini uMolebatsi Bopage ebenikeza intetho ephambili. 
UBopage uthe umpathiswa wezemidlalo uFikile Mbalula kunye nesekela lakhe, uGert Oosthuizen bamcelile ukuba agqithise umyalezo wethemba kweli qela. 
“Umphathiswa kwakunye nesekela lakhe bebengathanda ukuba bebe yinxalenye yethu ngobu busuku banamhlanje, kodwa ke bebebambeke yimibhiyozo yosuku luka- Madiba ebekufuneka beye kuyo kuzwe lonke. Kum into yokuba sithi ndlela ntle kuni kanye ngolu suku lokuzalwa kuka Madiba, yinto edibanayo ukuba iqela elikulo mgangatho wenu libhiyozele ibhola yomnyazi kanye ngel ithuba sibhiyozela iqhawe elayibeka yacaca ukuba ezemidlalo zidlala indima enkulu ekumanyeni ilizwe. 
Ikapteni yeli qela yase- Austria nesandula konyulwa uNorma Plummer uye wathumela umyalezo wakhe nothe wabhengezwa kubantu abaeekhona kuba yena engakhange akwazi ukuzimasa lo msitho. UPlummer uthe uziva ewongeke kakhulu ngokwenyulwa njengekapteni yeqela lesizwe lalapha ekhaya, “Sinabadlali abadlala kakhulu kweli qela kwaye balambele ukufunda nokuza neziphumo, ndingathanda ukubulela * -Netball South Africa ngoku- ndinika eli wonga lokuqeqesha,” utshilo uPlummer. 
Eli qela sele lintingele eNew Zealand nalapho lizakudlala umdlalo wokuzivavanya kunye nee-Silver Ferns zase New Zealand. Emva koko bazakuhlala kwela cala kunye nomqeqeshi uPlummer balungiselele indebe yehlabathi.",Iqela lesizwe lomnyazi kwindebe yehlabathi
"Sikhe sambona esabelana ngeqonga neemvumi ezifana nooDj Cleo, ongasekhoyo uBujo Mujo, uDj Monde, uArthur Mofokate kuquka noMzekezeke. 
UMaphelo Mbingeleli, odume ngelikaDj Pelloz, yinzalelwane yaseTsomo apha eMpuma Koloni. 
Lo somashishini ophume izandla nosele ezinze eNgcobo apho anothotho lwamashishini afana neziko lokwenza iinwele nendawo yokushicilela, uthethe wenjenje, “Ndiqale ukubayinxalenye noshishino ikakhulu kwicala lezolonwabo ngethuba ndingumhlali eRhawutini, apho bendidla ngokujija amacwecwe noDj Smokey noDj Dash kwi-5th Element Entertainment ngo-2005.  
Ndathatha isigqibo sokubuyela ekhaya, ndafika ndasungula iPelloz Records evelise uSiyabonga “Samora” Mooi noMzwakuthi “Dj Sash” Mbingeleli”. 
Iqumrhu likaDj Pelloz ngaphandle kweloshicilelo lweemvumi, libolekisa ngezandi zomculo, liqeshisa ngooDj, liqeshisa ngeentente, liyahombisa kwimitshato nemicimbi yesintu, bakwenza imiboniso eshicilelweyo  bekwasungula nakwicala lobuchwepheshe. 
“Bangaphaya kweshumi abantu abaqeshwe isigxina kumaqumrhu am, lishumi elinesihlanu abantu abafumana amathuba ethutyana. 
Onke la mashishini aseNgcobo indawo ethwaxwa yintswela ngqesho, kodwa ubukho bam apha bubelulutho kubantu abangamashumi amabini anesihlanu mhlawumbi ebebenolala bengatyanga ngenxa yokungabikho kwengqesho .“ Utshilo uDj Pelloz. 
Lo DJ ukhuphe icwecwe elitsha kraca elithi “ Iqobokazana” akhatshwa kulo nguSamora. Kwinyanga ephelileyo uDj Pelloz ubambe iminyhadala yokuzalwa kwakhe eNgcobo, eMthatha, eGcuwa, eMonti naseKomani apho enze ezibukwayo noDj Abza wesikhululo iVukani Fm, eCala. 
Ukuqhagamshelana noDj Pelloz ungaya kwikhasi lakhe likaFacebook Maphelo Dj Phellos Mbingeleli.",Ungene zwabha kwezoshishino uDJ Pelloz
"Ibizele imi ngeembambo icawa yaseShekaina Healing Ministries eKapa kwinkonzo yesikhumbuzo kaRev. Nkomfa Deon Mkhabile othe wasutywa kukufa kwiveki ephelileyo emva kwengulo emfutshane.  
Abalandeli bakhe, abahlali kunye nebandla lakhe ngokubanzi bathethe ngale ndedeba nalapho bebebalisa ngendlela abutshintshe ngayo ubomi babantu.  
URev. Wilson Ntozakhe Siko nongomnye wabahlobo bakaNkomfa, uthe wazene nomfi kwiminyaka engamashumi amabini egqithileyo.  
“Akulahlekelwangwa usapho nje kuphela kodwa nathi silahlekelwe kuba ebengowethu sonke nanjengoko ebesiphilisa nangomculo wakhe,” utshilo uSiko.  
Watsho esithi bebeyazi ukuba xa behleli noNkomfa kuza kuhlekwa oko kwaye ebengumntu onendlela yakhe yokwenza izinto.  
“Umhlobo wam zange wazenza umntu angenguye kwaye ebeyimela inyaniso okanye lo nto akholelwa kuyo,” utshilo uNtozakhe.  
Omnye wabalandeli bakaNkomfa uthe ngethuba esiva ngomphanga zange akholelwe.  
“Kube nzima kakhulu ukuyikholelwa ukuba uMfundisi akasekho kuba abantu kudala bexoka esaphila besithi ubhubhile.”  
UMonwabisi Ngece noneminyaka engamashumi amabini anesithathu ube mthanda uMfundisi nendlela ebesenza ngayo izinto.  
“Ngubani ongamlibala uMfundisi emva kokukhusela inkosikazi yakhe kwiinyanga ezimbalwa ezigqithileyo, bendimthandela ukumela inyaniso kuba abanye abantu babengasokuze babe naso isibindi sokumela inyani nanjengoko wenzayo yena,” utshilo uNgece. 
 Kule nkonzo yesikhumbuzo, izithethi ziye zanikwa ixesha elincinane logama iimvumi zinikwe ixesha elide ukuba zicule nanjengoko kucacisiwe ukuba unobangela woko kukuba uNkomfa ebewuthanda kakhulu umculo.  
UZukhanye Mgoqi uthe zange wabonana noMfundisi ubuso ngobuso kodwa umculo wakhe kunye neentshumayelo zakhe bezimphilisa.  
“Ndithi ndakubasengxakini ndidlale umculo wakhe emva koko ndizive ndingcono kakhulu kwaye bendimamela neentshumayelo zakhe,” utshilo uMgoqi.  
Watsho esithi eminye yemithandazo kaNkomfa ebimenza azive ekufutshane noThixo ngulowo uthi “Thixo thandazeka xa ndikuthandaza” nalapho athe nangona ehambile kodwa umculo wakhe uza kushiyeka ubaphilisa.  
UNkomfa uza kungcwatywa ngomhla wamashumi amabini anesithandathu (26) ngoLwesihlanu nalapho inkonzo yakhe iza kuthi ibanjelwe kwibala laseDal Jousaphat ngaseMbekweni.",Kubanjwe inkonzo yesikhumbuzo kaNkomfa
"Akukho nto ingako enokuthethwa ngomdlalo weBaseball, eMpuma Koloni, ngoba ayingomdlalo odlalwa ngabantu abaninzi – kodwa lo nto ayithethi kuthi awukho okanye abantu abanawo umdla kuwo. Ngosuku lweNkcubeko ulutsha lwaseMdantsane, kwaNU-17, luchithe imini yonke ludlala iBaseball kwibala lasekuhlaleni. Injongo yokusingatha itumente ibikukukhumbula lo 
umdlali wakudala weBaseball – uMongezi Mali. Imbali ithi uMali ngomnye wabadlali bokuqala abazisa iBaseball kwiilokishi zaseMdantsane nakwiphondo leMpuma Koloni ngokubanzi. Ngabantwana abangaphantsi kweminyaka elishumi elinesithathu ukuya kwelishumi elinesihlanu abaphume kwizikolo ezahlukeneyo eMdantsane abakhuphisene ngoMgqibelo weveki ephelileyo.  
Emantombazaneni kwi-Under-13 indebe ithathwe yiNkululeko JSS, emakhwenkweni kuphumelele iSiyavuya JSS. Kinqanaba lamakhwenkwe angaphantsi kweshumi elinesihlanu ngeminyaka – kuphumelele iSiyavuya JSS. “Yonke into ihambe ngendlela ebesicwangcise ngayo,” utshilo uLwazi Mlondolozi.",Ukhunjulwe eMdantsane owakhulisa iBaseball
"Iqela lebhola yomnyazi laseMpuma Koloni labaminyaka ingaphantsi kweshumi elinesithandathu ligqibele kwindawo yesithathu, labuya nembasa yebronze emva kokubetha iRhawuti ngo’15-7. Oku kudlala kakuhle kweqela lalapha kulenyusele eli  kwindawo yesithathu, belikwindawo yesine kunyaka ophelileyo. 
 Lona iqela labaminyaka ingaphantsi kweshumi elinesine khange liqhube kakuhle kuba ligqibe ukhuphiswano lukwindawo yesibhozo, kumdlalo wokugqibela neNorth West.  
Ukubethwa kwabo yiNorth West ibiyinto ekunzima ukuyamkela, kuba umdlalo ubutakisa intlantsi macala omabini. Iqela belikhuthazwa yinkxaso yabazali abebekhwaza emacaleni. UMzukisi Nqwata osuka eMonti, nonentombi yakhe uLiyema ebidlala kweli qela ngomnye wabazali abakuthathele ingqalelo ukubaluleka kwenkxaso yabazali kwaba bantwana. 
 “Njengabazali bakhe sinethemba lokuba uLiyema angakwazi ukuya kumela uMzantsi Afrika ngenye imini. Silapha kuba siqaphele into yokuba udlala ngcono xa sikhona simbukele. Kuthi le nto ayikho mayelana nokuba libethiwe okanye liphhumelele iqela lakhe kodwa imayelana nenkxaso esimnika yona,” utshilo. 
 URachel King, ongumama kaZena King odlala ngasemva naye unento entle ayithethileyo encomekayo emva komdlalo: “Ndicinga ukuba iqela liqhube kakuhle kakhulu ukuza kuthi ga ngoku xa uqwalasela into yokuba abadlali baziqeqeshe iiveki ezintandathu kuphela, abafani namanye amaqela abenexesha elininzi lokuziqeqesha. 
 Okwi-ofisi yonxibelwano ephondweni * -Andile uthi basaqhuba kakhuhle abantwana ukuza kuthi ga ngoku, ingakumbi kwihockey nevolleyball. 
“Namhlanje lusuku lokugqibela lwale midlalo, imidlalo esiza- kuthatha inxaxheba kuwo ngumbhoxo nevolleyball,” utshilo.",IMpuma Koloni ibuye neBronze kumnyazi
"KWAMKELWE ngezandla ezishushu ukuvulwa kwesikhululo esitsha samapolisa eSamora Machel nekukholelwa ukuba siza kuphungula umthwalo kwisikhululo saseNyanga, edume ngokuba likomkhulu lobundlobongela kwihlabathi. 
UMphathiswa wamaPolisa uBheki Cele uvule isikhululo samapolisa esiza kuba namapolisa angama116 nezithuthi ezingama54 kwisikolo samabanga aphakamileyo iSophumelela ngoLwesibini. Ebekhatshwa nguMkomishinala wamaPolisa uKhehla Sitole noMkomishinala wamaPolisa kweli phondo uKhombinkosi Jula. 
Esi sikhululo kudala salindelwa ngabahlali. Emva kokuba iNyanga yabhengezwa njengekomkhulu lobundlobongela, kwenziwa uphando olwafumanisa ukuba isikhululo samapolisa sinoxanduva olungapha kwaso nanjengoko zininzi iindawo ezixhomekeke kuso. 
Owayesakuba nguMphathiswa wamaPolisa uFikile Mbalula wachazela inginginya yabahlali baseNyanga, eZolani Centre, kweyeDwarha kulo nyaka uphelileyo ukuba siza kwakhiwa isikhululo saseSamora Machel kwaye sele siboniwe nesiza. 
Ukususela ngoko, oko abahlali bale ngingqi yambethwe bubundlobongela balindela esi sikhululo. 
Evula esi sikhululo ngokusesikweni, uCele utyikitye isifungo asifundele oonondaba esithi: “Luvuyo kum ukuvula esi sikhululo sitsha esiza kunceda abahlali bale ndawo abangama40 000 ukususela namhlanje. Esi sikhululo siza kuba namalungu angama116 nezithuthi ezingama54 eziza kusetyenziswa ukukhusela ubomi babahlali,” waze watyikitya. 
UCele uxelele abahlali ukuba, ukuba bebenendlela yabo beziza kuba nezikhululo zonke izitalato zaseNyanga. “Sifuna iphele into yokuba iNyanga ibelikomkhulu lobundlobongela,” utshilo. 
Usihlalo weCPF yaseNyanga uBuyisile Makhasi, uthe siza kwenza umahluko esi sikhululo kubahlali balapho ekunyanzeleka ukuba baqeshe izithuthi besiya eNyanga, besiyela izinto ezifana nokugunyazisa izazisi. 
“Iza kucuthela amapolisa aseNyanga umsebenzi. Iza kuphela intsokolo yokuqesha izithuthi ngemali abangenayo abahlali balapha.” 
Umhlali waseSamora, uAngelina Mtalane, 63, uthe: “Kudala sasokola apha, sikhwela sisiya eNyanga. Into ebuhlungu yeyokuba sifike zingekho izithuthi zamapolisa apho. Kudala sasidinga isikhululo samapolisa kule ngingqi. Siza kutsho sikwazi ukunqanda ubundlobongela busenzeka. Kaloku thina ubukwazi ukuyibona into isenzeka kunyanzeleke ufowunele eNyanga. Xa efika amapolisa ibe ngathi zange kwenzeka kwanto.” 
Omnye umhlali, uLuvo Stofile, uthe uyakwamkela ukufika kwesikhululo, esithi kuza kwehla nezinga lokuqhekeza eSamora.  
“Kaloku bayayazi ukuba zikude iiveni zamapolisa. Ziza kutsho zizulazule nalapha ezitalatweni ngoku. Lo nto iza kwenza bacinge kabini abo bathanda ukuqhekeza izindlu zabantu,” utshilo. 
Ngokweenkcukacha zobundlobongela zalo nyakamali, kubulewe abantu abangama308 eNyanga ukususela kwekaTshazimpuzi ukuza kuma kweyoKwindla kulo nyaka. 
Elo nani lelona liphezulu kwizikhululo zonke zaseMzantsi. Kufunyaniswe ukuba kubulawa abantu abangama57 ngosuku.",Iza kuyeka ukuba likomkhulu lobundlobongela iNyanga
"Kutshiswa amavili amadala eemoto kwizitalato zedolophu kwirenki endala yaseMthatha ngoonotekisi, naku- N2 osuka kwicala laseThekwini ongena kwidolophu yaseMthatha. 
Kuvakala ukuba oku kulandela emva kokuba bathe aba notekisi babamba intlanganiso yokuza nesisombululo  emva kokuba bathe basuswa kwiirenki abasebenzela kuzo ngumphathiswa wamapolisa kazwelonke uBheki Cele ngezidubedube zabo. 
Iivenkile ezikufutshane kwezi renki kuye kwanyanzeleka ukuba zivalwe kwasekuseni.  
Isithethi samapolisa ephondo uKapteni Khaya Thonjeni uthi kuyabonakala ukuba bapheka imbiza engavuthwayo. “Bonke abayinxalenye yokuzisa ucwangco besebenzisana namapolisa bayijonge ngelihlo elibanzi yonke into eyakuthi ibe ngumqobo ukuza nocwangco kule dolophu.”  
Uqhube esithi lothi litshona eli lanamhlanje uLwesihlanu ibe ingabo abatshotshentla, besebenzisana namapolisa aseKSD Law Enforcement.  
“Kungakhona ulibaziseko kubantu abadlula kule dolophu, sicela ukuba basebenzise ndlela zimbi,” utshilo.  
“Sifuna uxolo, uzinzo nocwangco naphi na kule dolophu. Asinasiqinisekiso sokuba ngoobani abaphembeleli bolu dushe, ukuba ngoonotekisi okanye asingabo kwisinina,” utshilo.",Yingxaki izixholoxholo zoonoteksi eMthatha!
"Amasandawana abuyele phezuli kwi-Absa Premier Soccer League emva kokubetha iMaritzburg United ngo’2-1 emdlalweni obumhle kakhulu eHarry Gwala Stadium ebusuku namhlanje. Itsazise igazi kuqala iMamelodi Sundowns ngegowuli elihle elifakwe nguLebohang Maboe – ofumene ibhola ephucukileyo kuGaston Sirino emva kokudlalelwa nguNascimento. Yona iTeam of Choice igodule ngegowuli lokubika ekhaya elifake kushike embalwa kuphele umdlalo. Lizamile kekambe iqela lika-Eric Tinkler – kodwa imizamo yalo ibingonelanga. Ukuphumelela kweDowns namhlanje kuthetha ukuthi isusa i-Orlando Pirates ebihleli phezulu. 
Amaqela axhwithene zizuka emdlalweni – kodwa ngabafana bakaPitso Mosimane ebekufanele bafake amagowuli aliqela emva kokufumana amathuba aliqela abangawasebenzisanga kakuhle emdlalweni. Kwimizuzu emihlanu yokuqala, uMaboe uyibeke endaweni entle iSundowns ebisebenzela ukuya emdlalweni weCAF Champions League ongempelaveki isendaweni entle kwiPSL. Igowuli lize emva kwemizamo nomsebenzi omhle obusenziwa nguThemba Zwane, uEmiliano Tade noMaboe phambili. Nakubeni kungene kuyo igowuli kwangoko emdlalweni, okuncomekayo kukuba iMaritzburg khange iyekelele. Ikwazile ukungena kwiindawo eziyingozi – kodwa uDenis Onyango ukwazile ukuyithintela. UTade ufake igowuli lesibini kwatsho kwayiwa kwixesha lokuphumla iDowns ihamba phambili ngo’2-0. 
Baqhubele phambili abadlali beTeam of Choice abalwela ukusinda ezembeni. Kubekho ithemba xa uFurtune Makaringe efaka igowuli kushiyeke imizuzu esibhozo emdlalweni – kodwa ngelishwa layo iMaritzburg, ayikwazanga ukuyoyisa iDowns ebidlala ngabadlali abalishumi ebaleni emva kokukhutshwa kukaGaston Sirino ngekhadi elibomvu nguVictor Gomes emdlalweni. Imeko yeMaritzburg United ayikaphuucuki emva kokubethwa emidlalweni emibini elandelelanayo. 
   
Maritzburg United: Ofori, Kunene, Xulu, Allie, Sanoka, Makaringe, Matsi, Kutumela, Kateregga, De Reuck (Zakri), Shandu  
Amalalela: Mpandle, Figuareido, Zakri, Mokate, Farmer, Moseamedi, Mekoa. 
Mamelodi Sundowns: Onyango, Coetzee, Nascimento, Morena, Langerman, Kekana, Mabunda, Zwane, Sirino, Maboe, Tade. 
Amalalela: Pieterse, Manyisa, Mahlambi, Mkhulise, Lebusa, Lakay, Arendse.",Ibuyele endaweni yayo iDowns emva kokubetha iMaritzburg United ebusuku namhlanje
"Umbutho we EFF ufikelele kwisigqibo sokuxhasa umbutho we Democratic Alliance eNelson Mandela Bay, Rhawutini, ekuRhuleni nase Tshwane. Oku kudizwe ngumongameli walombutho uJuluis Malema ngethuba ebethetha namajelo endaba eAlexander. ”EKZN sixhase I IFP eRusternberg sixhase umbutho wabahlali olwela ukugqithiswa kwenkonzo, oku kusemva kokuba sithathe isigqibo sokuba asifuni zikhundla kuyo yonke lento sizakuyivotela lemibutho,”uthethe oko uMalema. 
 Oku kwenze ukuba kusombuluke kuphele ukuqaqaditsha kubantu beli malunga neyona nto izakwenzeka kulawulo lomasipala abaphambili eMzantsi Afrika. “Sijongene nenkuntsela ezimbini apha kodwa kufuneke ukuba sikhethe eyona kuntsela ingcono kunenye ukuze kusetyenzwe,kuba asinakukwazi ukuba sibe ngokhwele ecingweni kuyo yonke lento,”utsho uMalema.Umongameli we Cope uMousia Lekota uthi lentsebenziswano izakuvula amathuba okumiselwa korhulumente ongqongqo kweli. 
 Ukanti inkokheli yombutho we DA uMusi Maimane kwelinye icala  usungule urhulumente wentsebenziswano kunye nemibutho emincinci equka iFreedom Front Plus,Congress of the People,United Democratic Movement kunye ne African Christian Democratic Party. ”Akukho sivumelwano sifikelele kuso nombutho we EFF kuphela baqinisekise ukuba baza kusivotela basixhase ngevoti yabo kuphela,”utsho uMaimane. Inkokheli yombutho we Freedom Front-Plus uPeter Mulder kwelakhe icala uthi akuyompazamo ukuzimanya kobu budlelane. ”Sikulungele ukungena kwesisivumelwano nge njongo zokuba kuzuze abantu belilizwe ngobuninzi babo,”uthethe watsho uMulder.I ACDP yona inethemba lokuba ubuqhopholo buzakusitshulwa nengcambu ngenxa yalentsebenziswano.",Imibutho emincinci kweli izimanye ne DA
"ILIZWI linye, liqhutywa ngemva lumanyano oluthi makehle esikhundleni uMongameli Jacob Zuma. 
Imibutho yezopolitiko ephikisayo kwaneendibanisela ezichasene noZuma, bezingungelene ePitoli ngoLwesithathu kumngcelele omemelela uZuma ukuba ehle esikhundleni. 
UMongameli weUDM uBantu Holomisa, uthi bafuna ukubonisa uZuma neANC ukuba lifikile ixesha lokuba ehle esikhundleni uZuma. 
“Silapha ukuthumela ilizwi, ukuba konakele. Kunjenje kweli lizwe kungenxa kaZuma. Ngoku, siza kuceba indlela yokuya kumkhupha ePalamente eKapa. Siyaya naKwaZulu Natal, siyokubaxelela ukuba akukho ndawo singaxhaywa kuyo,” kutsho uHolomisa. 
UPhumzile Van Damme weDA uthi lo mngcelele awuqhutywa bubuhlanga, koko kukukruquka kwabantu sisikhokelo sikaZuma. 
Inkokeli ye-EFF uJulius Malema uthi baqonde ukuba mabangadlali ngexesha labo, base uxwebhu lwezikhalazo “kumntu ongenabudlelwane neencwadi”. 
“Sifuna ukukhusela ikamva labantwana bethu. Ukuba kuthiwa sinobuhlanga ngenxa yokuba sifuna uZuma ahambe, siyazingca ngobobuhlanga,” utshilo uMalema. 
Ethetha kumbhiyozo wosuku lokuzalwa lweminyaka engamashumi asixhenxe anesihlanu kaZuma, eKliptown eSoweto, ilungu lekomiti embaxa yeANC uNomvula Mokonyane uthi lilungelo labo abantu ukubamba umngcelele.  
“Lilungelo elalwelwa nguMongameli Zuma. Kuxhomekeke kubo ukucinga ukuba bangajikela inkqubo yedemokhrasi kuba uZuma wonyulwe phantsi kwalo nkqubo,” utshilo uMokonyane ngethuba ethetha noonondaba.",‘HAMBA ZUMA’
"Xa kudibana iKaizer Chiefs neChippa United emdlalweni ojongwe ngamehlo abomvu kunyanzelekile kubekho eliphumelelayo. Abaqeqeshi bamaqela omabini, uStuart Baxter noGavin Hunt, baphantsi koxinizelelo ngenxa yeziphumo ezingancumisiyo emidlalweni yokuqala yesizini. Amakhosi angene nzima kwiTop 8 kwisizini egqithileyo ngenxa yokungakwazi ukuphumelela imidlalo phantsi kukaHunt. Phambi kokuqala kwesizini, iChiefs ifumene abadlali abatsha ebekucingwa ukuba baza kuyifunqula ukuze idlale ngendlela eyahlukileyo kunesizini egqithileyo. Kusenzima kakhulu kwaye lo imfake engxakini uBaxter ngoba abalandeli abasayiboni eyona nto ayenzayo. 
Nangani iChiefs isatsala nzima – kodwa yena umqeqeshi usenalo ithemba. “Ndiyathemba abalandeli baza kusixhasa bayiqonde nendlela esiyihambayo. Xa benokulixhasa iqela, lingakwazi ukunyusa umxakatho,” utshilo uBaxter ethetha kutshanje. Amakhosi aphumelele umdlalo omnye, adlala ntanganye kwemithathu aze abethwa kwemibini. Noxa ingekaswabuluki nje nayo iChippa United, okuhle ngoHunt kukuba unikwe inkxaso epheleleyo nguMnu. Chippa Mpengesi odume ngokugxotha abaqeqeshi rho emidlalweni yokuqala yesizini. Kulo nyaka wogqithwe yiTS Galaxy, iMarumo Gallants noSwallows FC esezenze iinguqu kubaqeqeshi kule sizini. 
“Ndiyavuma iqela aliqhubi ngendlela eyamkelekileyo – kodwa sinethemba leziphumo ezihle emva kokubona umsebenzi owenziwe ngabaqeqeshi ukusukela oko kuqale isizini. Ndisazibophelele ekumxhaseni umqeqeshi njengokuba ndanditshilo phambi kokuqala kwesizini. Sinqwenela ukubona iqela liphumelela emizameni yalo. Sicela wonke umntu abenomende ngoba thina baphathi siwubonile umsebenzi owenziwa ngabaqeqeshi nabadlali ukusukela ekuqaleni kwesizini,” utshilo uMpengesi kule veki. Kunyanzelekile iChippa iphumelele ukuze ikwazi ukusuka kwindawo embi ekuyo ngoku. Amakhosi aza kuzama ukuphepha ukubethwa nguHunt obewaqeqesha kwisizini egqithileyo. 
Imidlalo yeDStv Premiership: 
Lwesihlanu: Sekhukhune vs Cape Town City @Ellis Park Stadium, 15:30; SuperSport United vs Baroka @Lucas Moripe Stadium, 17:00; Kaizer Chiefs vs Chippa United @FNB Stadium, 17:30 
Cawe: Swallows vs Stellenbosch @Dobsonville Stadium, 15:30",UBaxter ungantywiliselwa nguHunt emdlalweni weDStv Premiership ngempelaveki?
"Isebe lezeMfundo eMpuma Koloni lithi ukuncipha kwenkxasomali yokuthuthwa kwabafundi iza kuphazamisa inkqubo yokudityaniswa kwezikolo njengoko eli Sebe lizimisele ukuhlengahlengisa inkqubo yezemfundo. 
Oku 
kuvele kwindibano nooNondaba kwiziko iMandla Makupula Institution eMonti ngoLwesibini, nalapho uMphathiswa wezeMfundo uFundile Gade ebechaza ngokulungela kweMpuma Koloni ukuvula izikolo zika2022. UGade uthi la masebe mabini aza kuqinisa iindlela zentsebenziswano ukuze kungabikho nkcithomali. 
Eli sebe belikhuphe umpoposho othi kwiminyaka emithathu ezayo liza kuvala izikolo ezibalelwa kwi2000, ngokuthi lidibanise izikolo ezingenawo kakuhle amanani wabafundi. 
Impumelelo yeli phulo ibigxile kakhulu kwimo yezothutho, ijonge ukuthutha abafundi ekuza kunyanzeleka ukuba baye kwisikolo esikude. 
Kodwa ngokutsho koMphathiswa weli sebe, kulo unyaka le nkqubo iza kuphazamisa kuba isebe alinamali ngokwaneleyo yokuthutha abafundi. 
Kunyaka ophelileyo, iSebe lezoThutho nelisebenzisana nelo lezeMfundo linciphise inani labantwana abathuthwayo ngomyinge ka14 weepesenti ukusuka ku120 000 laya kuthi xhaxhe ku103 000. 
“Sidibene neSebe lezoThutho sabonisana ngendlela esiza kusebenzisana ngayo kulo nyaka ukuqinisekisa ukuba abafundi abayidingayo inkonzo yezothutho bayaxhamla. Sizama kangangoko ukuvala izikroba ezingunobangela wokuba kubekho ilahleko,” utshilo uGade. 
Ukanti umphathiswa wezoThutho kwakweli phondo uWeziwe Tikana-Gxotiwe uthi uza kusungula uphando emva kokuba uphando lwenkampani uEnerst and Young kwakunye noMphicothi Zincwadi befumanise ukuba kukho abanikinkonzo abahlawulwa ngaphaya komsebenzi abawenzayo, ngelixa abanye befumana imali encinci kuleyo ibafaneleyo. 
UTikana-Gxothiwe uthi olunye uphando liyakunceda ekuphuhliseni inkonzo yokuthuthwa kwabafundi ngokuthi livele nesisombululo kwimingeni evezwe luphando oseluqoshelisiwe. 
Bangaphaya kwe800 abafundi abangekabhaliswa, nekulindeleke ukuba babhaliswe emva kokuvulwa kwezikolo. UGade ukwathe isebe lezeMfundo linezithuba ezibalelwa ku54 000 kwizikolo zeli phondo.",Isebe lezeMfundo lizimisele ukuhlengahlengisa inkqubo yezemfundo
"UKUBA xa ufunda eli nqaku ufumana ubunzima nokonqena, yazi ukuba uphethwe bubuvila, ngokokutsho komfundi ophumelele emagqabini kulwimi lwesiXhosa uSesethu Zweni waseSenyukele Senior Secondary eMaXesibeni (Mount Ayliff). 
UZweni uwongwe ngembasa yokubalasela kwisiXhosa kumsitho wokubhiyozela iziphumo zebakala leshumi elinesibini (Grade 12) obubanjelwe kwihotele i-ICC eMonti kwiveki ephelileyo, emva kokuphumelela ngomyinge ka-94% kwisifundo sesiXhosa. 
Ngunyaka wamashumi amabini anesibini lo, umbhali kwanomakhwekhwetha kwisiXhosa uNelson Njengabantu Yapi, ngokubambisana neSebe lezeMfundo ephondweni, enikeza iwonga kumfundi kaGrade 12 othe wagqwesa kulwimi lwesiXhosa kwiphondo laseMpuma Koloni liphela. 
Ebalisela I’solezwe lesiXhosa, uZweni uthe: “Ndiziva ndonwabe kakhulu leli wonga. Ewe bendiyazi ukuba ndiza kuzuza iziphumo ezincumisayo kwisiXhosa, ngenxa yokuzimisela kwam ekusifundeni nasekusihlalutyeni, kodwa andikhange ndiyicinge eyokuba ndigade ndibengumfundi ogqwesileyo kunabanye.” 
“Ngethuba ndifumana umnxeba ondibizela kumsitho wamawonga wabafundi abaphumelele emagqabini, bendiyazi ukuba sinye isifundo endisiphumelele kunazo zonke – sisiXhosa,” kutsho uZweni. 
UZweni uthi utitshala wakhe wesiXhosa ebemkhuthaza ukuba afunde nangakumbi. 
“Ebeyazi ukuba ndinolwazi oluphangaleleyo kwesi sifundo, ethe gqolo ukundikhuthaza ukuba ndenze nangakumbi.” 
“Into endiyithandayo ngesifundo sesiXhosa kukuba sifundiswa ngolwimi lwethu lwenkobe, nto leyo eyenza lula apha kum ukuba ndazi into ekuthethwa ngayo. 
Nangoku ndiye ndingabakholelwa abantu abantetho isisiXhosa, abathi kunzima ukubhala isiXhosa. Kunzima njani? Kuba lulwimi lwakho olu! Othi isiXhosa sinzima wenziwa nje bubuvila,” kutsho uZweni. 
“Abafundi banako ukusidelela isiXhosa kuba ilulwimi lwabo, kwaye basoloko bekhalaza ngephepha lesibini (imibongo, iinoveli) kwiimviwo zesifundo sesiXhosa besithi linzima. Andiboni nto enzima phaya, kuba kubuzwa le nto uyifundileyo kufunwe ukuba hlalutya.” 
Ngonyaka ka2017, uYapi wathi: “Ixesha lihambile, ndiyaguga ngoku. Iinjongo zokuba ndikhuphe eli wonga, kukuba ndifuna ihlumelo kulwimi lwesiXhosa. Ndiyacela kurhulumente wephondo laseMpuma Koloni, kwanoluntu ngokubanzi ukuba luzinike uxanduva lokukhulisa futhi nokugcina ulwimi lwesiXhosa.” 
“Ndixhalabile kakhulu, kuba ulwimi lakowethu luyakhukuliseka. Masizinike uxanduxa, senze iinzame zokuba luhlale luhleli ulwimi lwethu. Enye into ephinda indixhalabise kukuba abafundi abafumana eli wonga, abalandeli makhondo anesiXhosa xa beseYunivesithi,” watsho uYapi. 
UZweni uthi uzimisele ukwenza ezeNzululwazi kwezeeLwandle iMarine Science, kodwa usalinde iziphumo zesicelo sakhe eyunivesithi.",‘Livila othi isiXhosa sinzima’
"INKULUMBUSO yaseMpuma Koloni uPhumulo Masualle ukholelwa ukuba xa into ingonakelanga, ayifanelanga kutshintshwa endaweni yoko kufuneka kuqinisekiswe ukuba kuqhutywa ngalo mqela nempumelelo. 
Le ntetho kaMasualle ikekelela kanye kwiziphumo zebakala leshumi elinesibini (Grade 12) apho iphondo leMpuma Koloni lithe lafumana umyinge ka-70.6% kwiimviwo zika2018. Ezi ziphumo zenze imbali nanjengoko eli phondo lingazange layizuza impumelelo efana nale. 
Kunyaka ophelileyo, uMasualle ebesoloko enethemba lokuba “uzinzo” olukhoyo kwisebe lezemfundo lakuza neziphumo ezihle.  
UMasualle ebekwasoloko ekholelwa ukuba iinguqu zakuza xa kumiliselwe imigaqo hayi xa kujongenwe okanye kutshintshwa iziqu. 
“Uyitshintshelani xa ingonakelanga into. Ungayitshintsha into kuphela xa kukho undonakele. Ndinethemba lokuba izinto ziza kuqhuba ngokwezicwangciso. Umbuso wona uza kutshintsha kweyeSilimela kulo nyaka, kodwa into ebalulekileyo kukuqhuba ngokwezicwangciso zeenkqubo ezimiselwe ukuphucula imfundo,” utshilo uMasualle. 
Izolo amagosa eNdlu yoWiso-Mthetho eBhisho ebethe bhazalala ephondweni ehlola ukulungela kwezikolo umhla wokuqala wokufunda kulo nyaka. 
UMasualle uthi kukho izikolo apho izixhobo zingekafikeleli. “Zizikolwana ezimbalwa kakhulu apho izinto zazo sele zifikelele kuzo. Ngokuqinisekiswa lisebe lezemfundo, zonke izixhobo ebekufanele ukuba zisesikolweni ngomhla wokuvulwa kwezikolo, umhla wamashumi amabini kule nyanga awunakufika ungenzekanga lo msebenzi,” utsho uMasualle. 
“Ndithethile namagosa ezemfundo kuba into esemdleni kum kukuba kwenziwe isicwangciso sokuqinisekisa ukuba umsebenzi omhle osele wenziwe uyaqhuba.” 
Ethetha ngempumelelo ezuzwe liphondo kuGrade 12 ka2018, uMasualle ukhumbule ongasekhoyo uMphathiswa wezeMfundo uMandla Makupula. 
“Le mpumelelo siyiqhwabela izandla kongasekhoyo uMphathiswa wezeMfundo uMandla Makupula. Ndiyamazi ukuba asingomntu othanda ukunconywa kodwa ndiyayazi ukuba ngechulumancile yile mpumelelo. 
“Ngo2016 sahlala phantsi, senza isicwangciso esithi ngo2018 izinto kufuneka zitshintshile kwisebe lezemfundo. Le mpumelelo ifana nesithembiso kubantu baseMpuma Koloni, asikwazi tu ukohlukana nayo. Abantu beli phondo balindele lukhulu,” utshilo uMasualle. 
“Ixesha lokuphuma kweziphumo zikaGrade 12  ibisoloko iyincindi yekhala kubantu abathanda iMpuma Koloni, kodwa ngenxa yomsebenzi wamagosa ezemfundo kwanabafundi bakaGrade 12 ka2018 ngoku sikwixesha lethemba. Ngoku sikwimeko yokulungisa ubume nesidima.” 
Uthi uzinzo esebeni luncedisile kakhulu kwezi ziphumo, “kodwa into esingenoyitshintsha kukuba ixesha lalo mbuso (ka2014-2019) lifikelela esiphelweni ngoku”. 
“Into elindelekileyo kukuba urhulumente okhokelwa yiANC aqhube nalo mqela sele wenziwe. Ngaphandle koko, kwisebe lezemfundo kukho amagosa aqeshwe ngokusigxina nendingenamathandabuzo kwelokuba enza umsebenzi ekudala ewazi.” 
sithandiwe.velaphi@inl.co.za",Masualle: Uyitshintshelani xa ingonakelanga!
"UCHUKU nentiyo yamakhosikazi aseWhittlesea kunyanzeleke ukuba ixelwe kumapolisa ale ndawo emva kokukruquka kwenkosikazi yelali yale dolophu eyucwa ngamanye amakhosikazi ngenxa yokuba iphila nentsholongwane yesifo sikagawulayo.  
Igama lale lali asinakulixela ukukhusela isidima sale nkosikazi nanjengoko ingezonjongo zayo ukuthiwa pa-ha kwemeko yempilo yayo.  
Inkosikazi eneminyaka engamashumi amane (40) ikhale esimantshiyane ngethuba ibalisela I’solezwe lesiXhosa ngendlela ethe yaphatheka ngayo, ithukwa ngamakhosikazi amabini ale lali ngenxa yokuba iphila nentsholongwane yesifo sikagawulayo.  
Le nkosikazi, etshate nendoda ebhujelwe ngumfazi, ithi iqale ukuba lixhoba lezithuko kwilali yayo ngenyanga kaCanzibe kulo nyaka.  
“Mna nditshate nomyeni sele ebhujelwe ngumfazi, ngoku lo mama ungummelwane uyandibuza ukuba ndiyayazi na ukuba lo mfazi ubhubhileyo womyeni wam wayephila nentsholongwane yesifo sikagawulayo.  
“Into endavele ndambuza yona ke mna kukuba babemvavanyile na igazi ukuze bazi ukuba uphila nentsholongwane yesifo sikagawulayo. Zange andiphendule wavela wahleka lo mama. Kulapho ndaqala khona ukungcikiveka, ndihlekwa ngamakhosikazi amabini alapha elalini, maxa wambi endithuka,” itshilo le nkosikazi, yatsho isithula phezulu isikhalo.  
Le nkosikazi ixelele I’solezwe ukuba iphila nayo intsholongwane yesifo sikagawulayo, noxa nje oku engakuxeleli umyeni wayo. 
 “Ewe ndayokuzivavanya ndafumanisa ukuba ndiphila nentsholongwane kagawulayo, kodwa umyeni wam akayazi lo nto.”  
Uthi wathi emva kokukruquka zizithuko zala makhosikazi, wayokumangala emapoliseni. “Amapolisa azenzile iinzame zokuthibaza la makhosikazi andithukayo kodwa akayeka, aqhuba nokundithuka,” itsho le nkosikazi.  
Le nkosikazi ngenxa yokuziphendulela kwezi zithuko, ibanga ngelithi yabethwa yenye yala makhosikazi. Ikwabanga ngelithi enye kula makhosikazi idlisela ngelithi inyobe ngamawaka amahlanu eerandi (R5 000) enkundleni, ngoko ke ityala alizukuhambela ndawo. 
 La makhosikazi ebevelile enkundleni, kodwa imihla yokuvela kwawo yahlukene. Ngomhla wamashumi amabini anesibini kule nyanga kuza kuvela le nkosikazi ingummelwane wexhoba, ze ngomhla wesine kuvele le nkosikazi ibibethe ixhoba. Ixhoba libanga ngelithi la makhosikazi atshintshe ingxelo enkundleni, esithi athukwe yile nkosikazi imangeleyo. 
 “Bathetha into engekhoyo emva kokundithuka, emva koko  abonqena ukundixelela ukuba banyobe inkundla. Into endiyifunayo mna bubulungisa kuba akekho umntu onelungelo lokundithuka ngempilo yam,” itshilo le nkosikazi. 
 Iinzame zokufumanaa uluvo kwisithethi samapolisa aseWhittlesea uNamhla Mdleleni ziphanzile ngethuba sibhala eli nqaku.  
sithandiwe.velaphi@inl.co.za",Usisigculelo sezithuko ophila nogawulayo
"UThulani Mbenge uyakhula emanqindini. Kwiveki ephelileyo, le ndodana yaseMdantsane yenze imbali ngokubetha imbethi manqindi yaseMexico engazange yabethwa egama linguDiego Cruz kumlo obukwiholo lembali iEmperor Palace.  
UMbenge uye kumlo nendedeba yaseMexico enethemba lokufumana le ntshinga yeWBC kwididi leWelterweight emva kokuba uDiego Cruz engabufumenanga ubunzima obamkelekileyo esikalini.  
Le mpumelelo izuzwe nguMbenge imfake kuluhlu lweembethi manqindi zeli lizwe loMzantsi Afrika ezifana noo-Azinga Fuzile nezinye ezineentshinga ezimbini ukuya phezulu (Intshinga yoMzantsi Afrika nentshinga yeWBC International). 
UMbenge, 25, ophumelele lo mlo ngamanqaku emva kwemijikelo elishumi elinesibini, ubulele kakhulu umthelekisi wakhe uMnumzana uRodney Berman emva komlo. 
 “Ndiyabulela kuMnu. Rodney Berman ngokundinika eli thuba. Nakumqeqeshi wam uPeter Smith.”  UMbenge uyincomile indlela alwe ngayo uCruz.  “Andifuni ukuxoka, yimbethi manqindi elushica uCruz. Ndifunde lukhulu kulo mdlalo. Ndithi enkosi nakubalandeli bam ngokundixhasa,” uvale ngalo mazwi. 
UMbenge ebesilwa umlo weshumi elinesithathu njengembethi manqindi ehlawulwayo yaye uyiphumelele yonke loo milo.  
Kanti uphulukene nomlo wakhe wesithandathu uDiego Cruz, nobedlala umlo wakhe wamashumi amabini anesithandathu aphumelele elishumi elinezibhozo waze wadlala ntanganye kwemibini. 
Ezinye iziphumo zale tumente: 
UDeeJay Kriel uyikhusele ngempumelelo intshinga yakhe yeWBC International kudidi lweNgcongolo emva kokubetha intshatsheli yoMzantsi Afrika, uXolisa Magusha, ngamanqaku.  
Ibilityeli lesibini enyathelana ngentupha la matyendyana nowokuqala umlo waphunyelelwa kwangulo kaKriel.  
UKevin Lerena ubethe uDimytro Kucher wase-Ukraine ngamanqaku eqinisekisa ukuba uyikhusela ngempumelelo intshinga yakhe ye-IBO kudidi leCruserweight.  
URowan Campbell ubethe uMasixole Botile wazinqandela kumjikelo wesibini kumlo wodidi lweMiddleweight. 
isibhalo@inl.co.za",UMbenge yintshatsheli entsha yeWBC evunyiweyo
"UGqr. Nokuzola Mndende 
Ndiziva ndingenakuthi cwaka xa ndifumanisa ukuba uNgconde, uTogu, uMzukisi Faleni ongumsasazi kwicandelo lenkolo kuMhlobo Wenene ugqiba kuphumelela izifundo zakhe zobugqirha kula dyunivesithi yaseNtshona-Kapa apha kule yoKwindla. Ndithi kuwe Mkwayi ‘Huntshuuu’ kwedini ungapheleli apho ke uxelele nabanye ukuba yintoni kanye le ubuyiphanda, waze wayihla amahlongwane xa bekutheni kuqala. Uxelele uluntu ukuba yintoni emabayijongisise bayihlalutye kuba kaloku ezinye izinto sithi xa sithetha kweli lethu icala lesintu kuthiwe azibhalwanga. Omnye umntu uyakubuza ukuba yintoni le ebangele ukuba ndingakwazi ukuthi cwaka ngale thisisi yakho ndibe elo xesha ndisithi ndiluKholo Lwemveli qwaba, inyani engasoze ijikwe mntu ke leyo, izizathu zam ke zininzi. 
Njengoko ke sisazi ukuba xa umntu ethweswa ubugqirha (PhD) xa ethe waphumelela kuphando oluthile luze lube nabavavanyi bangaphandle kwedyunivesithi leyo ubufunda kuyo (external examiners) babe besuka apha kweli lizwe lethu (national), kuye, kuphinde kubekhona nabangaphandle koMzantsi, kuze kubekhona nabaphesheya kwezilwandle, bayixikixe nkalo zonke lento uyithethayo baphume ngazwinye. Mna kaloku isupervisor yam yayinguNjingalwazi David Chidester, ezangaphandle yanguNjingalwazi Isabel Phiri waseMalawi noNjingalwazi Jacob Olupona waseNigeria kodwa ozinze eMelika, waze omnye yanguNjingalwazi Rosalind Hackett wakwiDyunivesithi yaseTennesse eKnoxville eMelika. 
UTogu lo uthe noxa bekungelula kuye ukuthetha phandle kubantu baseNtshona abacinga ukuba isintu sethu sasingento phambi kokuba bafike, waphelisa yonke loo nto, banqwala bathi ‘hayi sikuvile Ngconde’. Kaloku kusoloko kusithiwa isiNtu siyacinezela koomama ngaphezu kwezinye iinkolo neenkcubeko ezafikayo apha, bade abanye bathi oomama abantsundu bancedwa kukufika kwesilungu batsho bakhululeka, amampunge odwa. 
Uphando lwakhe ke uTogu luye lwagxininisa kwindlela uYakobi (Jacob) waseBhayibhileni nabanye ootata abayivelela ngayo imontlalo yoomama okanye abantu ababhinqileyo, waze wayiqhathanisa nendlela ukumkani uPhalo wamaXhosa awayeyivelela ngayo imontlalo yoomama ngokwesintu (Comparative analysis between the Biblical Jacob of the Old Testament and Old Testament of King Phalo of AmaXhosa). Uyivelele yacaca gca into yokuba eyethu imontlalo kwantlandlolo noxa utata eyintloko yekhaya ngokwemontlalo yesintu (patriarchy), ibiyinto engacalucaluliyo, umntu ebenendawo yakhe ngokwendlela azelwe ngayo (birthright) nokuba sesiphina isini. Uyayibonakalisa lo kaTogu into yokuba ukumkani uPhalo ebengazange wenza izigqibo yedwa nabantakwabo ebakhuphele ngaphandle oodadewabo noodade boyise. Ude ayicacise into yokuba izinto ebekumelwe zenziwa ngodadobawo ebengazichaphazeli azenze ngokwakhe kuba ebeyazi inkolo yesintu ukuba ithini kwanokuba iziphumo zakuthini xa ephuma ecaleni. 
Uyayibonakalisa lo kaNgconde nento yokuba ngexesha likakumkani uPhalo intlonipho ebantwini abadala kuquka oomama yayiyintsika yesizwe esakhekileyo hayi le yanamhlanje apho ufumanisa ukuba abantu abadala nabangomama bazizigculelo zokunukunezwa, beholongwa esidlangalaleni ngabantu abathi ngamadoda, loo nto beyenza egameni lenkolo eyafikayo yaze yanyhasha ubuntu bomAfrika. Namhlanje sinezidlwengu, ababulali bemiphefumlo yabantu abangakwazi nokuzikhusela phofu besithi baziinkokheli zangomso ezimise ngobudoda bazo. 
Undicubhula xa esithi izinyanya zomzi ontsundu azithi ze zisebenze zibe ziyavuswa kwabafileyo, zisebenza gqathu kula ndawo zikuyo. Yiyo ke le nto ndiyifunde ngomdla omkhulu let hesis yakhe uMkwayi lo kuba uveza iinyani zokuba oomama bacinezelwa yinkcubeko yobukoloniyale (colonial African culture) eyenza uninzi lwamadoda antsundu namhlanje akope zonke ezi mfundiso zoYakobi abe ngathi ayalwa kukho umoya mhla engena ebudodeni. Amadoda anamhlanje athukela ngaphezu koomama. 
Camagu Togu oneendlebe uyakuva abuyele emthonyameni abuze intsusa nonobangela, angxengxeze kuzokulunga isizwe. Ithesis efana nale kaTogu ndiyikhuthaza ukuba ifundwe ukuze ulutsha luzokuvuleka amehlo lubheke phambili luqiqe kakuhle kuzokuphuhla obona bungcambu bobuzwe bethu obusekelwe kwingcambu zethu. Loo nto iyakwenza kucace ukuba lomkhuba wokucinezelwa komama esiXhoseni ngumgqakhwe otata bakudala babenesidima imizi iqinile iluqilima. 
Camagwini. 
Njingalwazi Nokuzola Mndende (PhD in Religious Studies – UCT) ubhala njengomphathi weCamagu Heritage Institute and a scholar of African Theology)","HUUUNTSHU! TOGU, GQIRHA MZUKISI FALENI"
"Phambi kokuba ndityatyadule ngalo mba ndicela ukuqala ndivakalise indlela endicingela ukuba imfundo ingayo okanye ebekufanele ukuba ingayo esizweni. 
Xa isizwe sithumela abantwana baso kumaziko emfundo ndicinga ukuba sikuba iinjongo zazo kukuba sibe nabantu abaza kukwazi ukusombulula iingxaki esihlangabezana nazo nesiza kuhlangabezana nazo. Uya kuzibuza ke nawe mntakwethu ukuba zeziphi ezi ngxaki sijongene nazo njengabantu abamnyama, ingaba uhlobo lwemfundo esilufunxe kumaziko wemfundo lunalo na ulwamvila lokusombulala iingxaki zethu nokusiphuhlisa njengomzi ontsundu? 
Ngala mazwi andizami kujongela phantsi igalelo lemfundo kumzi ontsundu kuba ndiyazi into yokuba ngale mfundo sinezi thwalandwe, kwaye siyakwazi ukuqhakamshelana nezinye izizwe kodwa ngokwam akuphelelanga apho . 
Thina bantu bantsundu sikhulela phantsi kweemfundiso ezimbini. 
Imfundiso yokuqala siyifumana ekhaya, kumalungu osapho, ezihlobeni kunye nasekuhlaleni. 
Le imfundiso yasekhaya inezinto eziyihlobisayo ukuze ibeyiyo, ezinye ngamasiko, izithethe, iinkolo, iinkolelo kunye nenkcubeko. Kodwa ke indlela esizenza ngayo namaxesha ayohluka kwisizwe ngasinye nangokufuthelwa zindawo esihlala kuzo. 
Imfundiso yesibini yile siyifumana kumaziko wemfundo egunyazisiweyo ngurhulumente, olu ke uhlobo lwemfundiso kuthiwa alunakhaya lolomntu wonke, nangona nje mna ndingakholelwa ncam hayi kuba ibuhlabana nale yasekhaya, kodwa kuba ndisazi ukuba mfundiso nganye enikezelwa esizweni isuka kumnombo waso onamagangxa, amachule kunye nendlela yemo mpilo yaso esekelezelwe kwindlela esasijonga ngayo okanye esijonga ngayo impilo. 
Umzekelo, xa sithatha umntu ontsundu ofundiswe ingqiqi buThixo ngokwa sesikolweni esigunyazisiweyo ngurhulumente, ubuya indlela abona ngayo imiba yenkolo ibutshintsha kunangaphambili, umoya wakhe wenkolo wobe sewubufuthelwa zimbono zababhali kunye nezabaxhonxi bakhe, lo nto imenza abebujongeka ngelinye iliso ngabo bangakhange bafumane elo thamsanqa lokuya kufuthelwa zimbono nengcamango zezinye izizwe, naye ngokunjalo ababone abo nesizwe sakhe benkolo imi ndawonye ingakhuliyo, ingahambi namaxesha. 
Umbuzo wam kwakubanjalo uthi ngubani na onoxanduva lokukhulisa inkcubeko, amasiko, izithethe, inkolo yakhe njalo-njalo xa ingengobemi nabahlali besosizwe? 
Le meko iyasiphinda naxa kufanele sixoxe ngophuhliso lwempilo-ntlalo yomntu ontsundu, naxa kufuneka size nezisombululo kwiingxaki esihlangabezana nazo ezinje ngentswela ngqesho, ukungabina lwazi kunye nezifo, singazi nokuba kufanele sisebenzise obuphi ubugcisa, kukho abemveli kunye nesibufumana kumaziko wemfundo . 
Lo nto nje iyodwa inegalelo kwindlela olurhuqa ngayo unyawo uphuhliso kwisizwe sakowethu kuba ixesha elininzi silichithela ekuphicotheni ingxaki de singabi saba nawo amandla wokuza nesisombululo kuba aphelele ekucingeni ingxaki ukuba iyintoni, yenziwe ngantoni, kanjani, khona ingabe ifuna ukungenwa njani kukho ezimfundiso sinazo zimbini? 
Yiyo le nto sisemva kwezinye izizwe ngobuchwepheshe nasekuveliseni iinkcuba-buchopho kuba sime esiphambukeni asazani ukuba singobani, sivela phi, kwaye sisingise phi, singumntu wonke ekuthiwa singuye. 
Xa ndizithoba ii-emere ndithi isizwe esingayihoyanga imbali yaso iye iziphinda-phinde. 
– Bavuyise Raphael Diko",IZIMVO:  Ukufa kwesazela somntu ontsundu kwaqala mhla wabeka umcondo esikolweni
"Emva kokugqushalaza ixesha elide ngenxa yokunqatyelwa lithuba lokudlala, uJeremy Brockie noGeorge Lebese bade bakhululeka emva kokuvuma kweMamelodi Sundowns ukuba bahambe ngomhla wokugqibela wokubhaliswa nokuthengwa kwabadlali ngamaqela adlala kwiPSL.  
Sekulithuba elide uLebese ezama ukuhamba kwiSundowns kunzima. Ngoku uza kufumana ithuba lokuvuselela ikhono lakhe lebhola ekhatywayo kwenye indawo.  
ULebese washiya iKaizer Chiefs isaqeqeshwa nguSteve Komphela ngelithi ufuna ukuya kwiqela eliza kumnika ithuba lokudlala.  
Izinto azimhambelanga kakuhle kwiSundowns eye yabolekisa ngaye kwiSuperSport United kwisizini egqithileyo, kodwa ngelishwa lakhe, nalapho izinto azimhambelanga kakuhle. Akukacaci ukuba leliphi iqela aza kulidlalela kodwa kulindeleke alifumane ingaphelanga inyanga. 
Naye uBrockie owathengwa kwiSuperSport ngezigidi zeerandi kudala ekufuna ukuhamba ngenxa yokunqatyelwa yimidlalo.  
Ngoku uza kudlalela iMaritzburg United emva kokubolekiswa ngaye yiSundowns. Kucacile oko kwenzeke ngenxa yokunqaba kwamaqela ebenokumelana nemali ebethengiswa ngayo.  
UBrockie uzenzele igama njengomnye wabadlali abaphambili eMzantsi Afrika kwicala lokufaka amagowuli esekwiSuperSport.  
Ukufika kwakhe kwiTeam of Choice kwakuba luncedo kakhulu kuyo emva kokusinda ezembeni kwisizini egqithileyo.  
“Liye lavela ithuba lokufumana uBrockie ngemboleko. Emva kokubonisana nomqeqeshi wethu, siye savana ukuba uBrockie ngumdlali ofunekayo kwiqela lethu,” utshilo uQuintin Jetto, umanejala weMaritzburg United kwincoko yakhe neKickOff. 
“Bekungekho nzima kwaphela ukumfumana uBrockie ngoba omabini amaqela ebezimisele ukuthengiselana. UJeremy ufuna ukudlala, iSundowns ifuna adlale nathi siyamdinga umdlali onokufaka amagowuli. Naye umdlali uthe uyakufuna ukuza kuthi,” utshilo uJetto.  
Abadlali abaliqela abafana noAubrey Ngoma, uLucky Mohomi, uJose noAli Meza ababhaliswanga yiSundowns. Kunokwenzeka bakhululwe ukuba akubangakho qela elifuna ukubathenga.","Ekugqibeleni, uBrockie noLebese bade bakhululeka"
"Abadlali abaziwayo abakhululwe yiKaizer Chiefs kwinyanga ephelileyo abafana no-Itumeleng Khune, uMandlala Masango kunye noTefu Mashamaite akukacaci nangoku ukuba bayophelela phi na njengoko bekhululekile ukuba bazibandakanye nalo naliphi na iqela abalifunayo. Ingxelo ithi yena uMasango uza kubuyela kwiChiefs. kodwa kuthe cwaka ngekamva likaKhune obesoyanyaniswa neDowns. Kanti yena uMashamaite usame nematha emva kweendaba ebezimoyamanisa neqela laseMelika kwiveki ephelileyo. Ukanti ifolosi  yeBafana Bafana uKatlego Mphela uyekile ukuziqeqesha neqela leYunivesithi yasePitoli. Ingxelo ejikeleza kumajelo eendaba idiza ukuba akubonakali ngathi  uMphela nobekhe wabonakala emabaleni eTuks ebutsheni bale veki angatyikitywa  leli qela. 
Kuvakala ukuba uMphela khange abonakale emabaleni kwezi ntsuku zimbini  zidlulileyo. Ukanti iMaritzburg United ngomso iza kubhengeza umntu oza kungena endaweni  kaSteve Komphela njengomqeqeshi. UMandla Ncikazi nobencedisa uKomphela njengomqeqeshi nguye ekukholeleka ukuba angavala esi sithuba, aze ancediswe nguFadlu  Davids. 
IMaritzburg United ishiyeke ingena mqeqeshi emva kokushiya kukaKomphela ngoku ngxamisekileyo kweli qela.  IMaritzburg United ibilindele ukubhatalwa nguKomphela, kwaye ijonge ukuthabatha  ingalo yomthetho. “Andinakutsho ukuba ngubani oza kuba ngumqeqeshi omtsha, kodwa  siza kubhengeza yonke into namhlanje xa sikhupha ingxelo yoonondaba,” utshilo  uKadodia.  Ukanti * -Ernst  Midderndorp nobesandula kugxothwa yiChippa United phantsi kwezityholo zokunga  hloniphi abadlali nabalawuli kweli qela kukho amarhe ebekhe amdibanisa nento  yokuba angaphinda abuyele kweli qela. UBennett Chenene usiwe kwiqela labancinci  leSupersport United. 
Ukanti uChenene kunye noThabiso Nkoana kuthiwa baziqeqesha  phantsi kweqela labakhulayo, nelijongwe nguRicardo Katza. UChenene ebekhe  wadityaniswa nokuya kwiqela lePolokwane  City njengenxalenye  yotshintsho lwabadlali. Nalapho aMatsatsantsa ebejonge ukufumana uPuleng  Tlolane. Ukanti inzalelwane yase Zimbabwe  edlala kwiqela leKaizer Chiefs uOvidi Karur, unikwe ithuba lokuba atsale umdla  womqeqeshi omtsha uSteve Komphela. UKaruru besele kuvakele ukuba ngomnye  wabadlali iChiefs eza kubolekisa ngabo kwamanye amaqela e-PSL.  
Le dyongwana  nebisuka kudlala eBelgium ifike ekuqaleni kwesizini ephelileyo kwiChiefs,  inikwe ithuba lokuba isebenzise eli khefu ukutsala uSteve acinge kabini ngokumsa  kwenye indawo. Enyanisweni uKaruru khange afumane thuba lokudlala kakhulu  kule sizini iphelileyo. Uqale kwimidlalo emibini wangena phakathi kowesithathu  isizini yonke. Lo mdlali uneminyaka engamashumi amabini anesithandathu, odlala  esuswini uza kube nethemba lokufumana ithuba ebaleni kule sizini.",Gqaba-gqaba kwiPSL
"EMVA kwethutyana abathandi bakaOros Mampofu bengasomboni koomabonakude babo, baza kuchulumanca kukumbona ngale ntlwa yanamhlanje kwiRhythm City. 
  
UMampofu osandul’ ukubangutata kusana oluyintombazana, uza kube ebukelwe ngabathandi beRhythm City ngoLwesine, umhla we16 kuCanzibe. 
Uza kudlala indawo yegatyana laseMpuma Koloni elinguBanele, osapho lwakhe luxhomekeke kwimali yesibonelelo sikarhulumente ukuze luphile. 
  
UBanele unomdla kwimbali yamandulo, ingakumbi eyaseAfrika kwaye ke ibali lakhe liqala kanye emva kokufumana ibhasari yokufunda kwiYunivesithi yaseRhawutini. 
UBanele ngowokuqala kusapho lwakhe ukuya eYunivesithi, oku kulithamsanqa kuye kodwa kukwabeka uxinizelelo olungaphaya nanjengoko usapho lwakhe lonke lujonge kuye. 
Ukubeka isonka etafileni uwedwa ayiyondlwan’ iyanetha, ngoku uBanele uzibona esebenza njengomqokeleli wezinto ezisebenzileyo ukuze ziphinde zisetyenziswe (recycle) ukuze athumele imali ekhaya. 
  
“Ndiyavuya kakhulu ukuzibandakanya neRhythm City ndidlale indawo kaBanele. UBanele usibonisa izinto esihlangabezana nazo, ingakumbi singabafundi. Ndiziva ndithobekile kukunikwa le ndima,” kutsho uMampofu. 
  
Ingaba ke ngoku uBanele uza kumelana njani nolu xinizelelo lungaka? 
Ungaphoswa yiRhythm City ngentsimbi yesixhenxe kwi-etv.",Baza konwabela uOros kwiRhythm City namhlanje
"INKUNDLA yamatyala engingqi yaseGcuwa igwebe indoda enamashumi amane anesibini ubudala emva kokuba le ndoda ifunyenwe  inetyala lokudlwengula umntwana wodade wayo oneshumi elinesihlanu leminyaka ubudala. 
Le ndoda iza kuchitha iminyaka esibhozo entolongweni. 
Isithethi samapolisa aseGcuwa neziphaluka uKapteni Jackson Manatha sithi umakhulu wexhoba, okwangumama kogwetyiweyo  uthe emva kokufumana ezi ndaba zokuba umzukulwana wakhe ulixhoba lokudlwengulwa wazisa emapoliseni. 
Oku kwenzeka kwinyanga yoKwindla ngo2017 kwilali yakuKhabakazi, eThafalofefe kuCentane. 
Ityala lavulwa kuCentane ze lathunyelwa kwicandelo elijongene nokukhusela abantwana abaphethwe gadalala kwakunye namanina eGcuwa. 
Ogwetyiweyo akachazwanga ngegama ngenjongo yokukhusela ixhoba.  
—",Ugwetyelwe ukudlwengula umtshana wakhe!
"UWelcome Madoda Yose, 60, ojongene netyala lokubulala owayencuma naye kudala uLindelwa Peni, ngethuba evele phambi kwenkundla izolo eMonti, uxelele igqwetha lakhe ukuba akayifuni ibheyile.  
UYose bekulindeleke ukuba afake isicelo sebheyile izolo. INkundla iye yalimisa ityala ilimisela umhla weshumi elinesithandathu kwinyanga kaOkthobha.  
Le ndoda, nebisebenza njengomqhubi wezithuthi zikawonkewonke eMonti, ijongene netyala lokubulala uPeni ngesizathu esingekaziwa yinkundla nalusapho.  
UPeni wabhaqwa emva kweentsuku ezintathu wabe egqityelwe ukubonwa ekhwela kwikhwantam yale ndoda.  
Ingxelo eyaphuma kwilungu losapho ithi sele beneminyaka emihlanu bengasancumelani ixhoba nale ndoda, kwaye obanjiweyo ebehlala nenkazana yakhe.  
Usapho luthi nalo lusothukile sesi sihelegu. UPeni wabhaqwa kwihlathi laseChicken Farm ngaseMdantsane enenxebakazi emva kwendlebe kwaye nemilenze sele ityiwe zigrogro zehlathi.  
Wathathwa ngamapolisa emva kokuba le ndoda ichazile ukuba iwuse phi umzimba wexhoba.  
Amanina kwakunye namadoda emibutho eyohlukeneyo ebengungelene nayizolo njengeveki ephelileyo phambi kwale nkundla yaseMonti bezokuxhasa usapho lakwaPeni.  
Bebekwalwela nokuba inkundla imnike isigwebo esiqatha obuleleyo. UPeni uyangcwatywa ngoMgqibelo kwikhaya lakhe kwaWelithinta eTsholomnqa.  
Ngasemva ushiya iintwazana zakhe ezimbini, oosisi bakhe kwakunye nomama wakhe ohlutshwa sisifo seswekile.  
Kusenjalo, kwilali yakwaMdeni eGcuwa kubulewe owasetyhini onamashumi amathathu anesibhozo naye ebulawa yindoda ekuvakala ukuba wayencuma nayo kwiminyaka edlulileyo.  
Ixhoba libulewe ngoMgqibelo. Ingxelo ephuma kuCol Tembinkosi Kinana ithi ixhoba libhaqwe yindoda encuma nexhoba emva kokuba engabambi fowuni yakhe.  
Le ndoda ithe lakungayibambi ifowuni ixhoba yayokukroba kowalo yafika yabona loo mbono sele sibhubhile isithandwa sayo kwaye sibotshelelwe izandla sinamanxeba okuhlatywa. 
 Umrhanelwa ubanjiwe ulinde usuku lwakhe lokuvela ezinkundleni. UMkomishinala wephondo uNjengele Liziwe Ntshinga uzikhalimele ezi zehlo zithe gqolo zisenzeka zokubulawa kwamanina.  
Ukwaqhwabele izandla amapolisa aseGcuwa ngokuthi akhawuleza abamba orhanelekayo.",Akayifunanga ibheyile obuleleyo eMonti
"Umdlali-siswini omtsha, uBhongolethu Jayiya, uthi ukudlalela iqela lebhola ekhatywayo elifana neKaizer Chiefs yayiliphupha lakhe esemncinane. Njengokuba etyikitye isivumelwano sengqesho namhlanje – kuye kufana nokuzalisekiswa kwephupha lakhe. Amakhosi abhengeze lo kaJayiya njengomdlali wawo kwikhasi lonxibelelwano uTwitter namhlanje. Oku kulandele iingxelo ezithe ndii ezithi lo mdlali ufunwa ngamaqela amakhulu afana neKaizer Chiefs, iMamelodi Sundowns ne-Orlando Pirates. 
UJayiya udlalele iCape Town City kwisizini ephelileyo – kodwa iye yamkhulula emva kokungavumelani naye kwiingxoxo ezithe zakhokelela ekukhululweni kwakhe. Mithathu iminyaka uJayiya azakuyihlala kwiChiefs. “Ndaqala ukuva ngomdla wayo iChiefs ekupheleni kwesizini yePSL ka-2016/17. Iphupha lam lobuntwana lizalisekisiwe namhlanje kwaye ndonwabile kakhulu. Ndingxamele ukudlala ebaleni kwaye ndizimisele ukulincedisa eli qela ukuze libuyele kwiintsuku zalo zolonwabo,” utshilo uJayiya. 
Nangona lo mdlali engayidlalanga yonke imidlalo yeCitizens – kodwa wazenzela imbali ngokufaka amagowuli amathandathu kwimidlalo ayidlalileyo. Eminye yemidlalo awagqwesa kuyo ngulowo wafaka amagowuli amathathu kuwo eyedwa xeshikweni iCity idlala neChippa United kulo nyaka. “Besisoloko sixoxa noBhongo kwezi veki zimbini zidlulileyo. Sithethe neCape Town City kuqala ethe yasinika ingxelo epheleleyo ngalo mdlali. Siye saqwalasela izinto ezithile apha kuye phambi kokumthatha,” utshilo uBobby Motaung kwingxelo ebhaliweyo ekhutshwe yiChiefs. 
 
Camaldine Abraw of Kaizer Chiefs challenged by Traore Moussa of Asec Mimosas during the 2016 CAF Champions League football match between Kaizer Chiefs and Asec Mimosas at the FNB Stadium in Johannesburg, South Africa on March 12, 2016 ©Samuel Shivambu/BackpagePix 
Ukufika kukaJayiya kulandela ukutyikitywa kwabadlali ababini uTeenage Hadebe obedlalela iChicken Inn noPhilani Zulu obedlalela iMaritzburg United. Kwangaxeshanye, Amakhosi akhulule uCamaldine Abraw obeyifolosi yeli qela kwiisizini ezimbini ezidlulileyo. Nangona iChiefs seyibhengeze abadlali abathathu ukuzothi ga ngoku – kodwa kulindeleke yongeze abanye abadlali phambi kokuvulwa kwesizini entsha.",Bhongolethu Jayiya: Ibiliphupha lam ukudlalela iKaizer Chiefs!
"AKUSENTSUKU zingaphi imvumi yeAfroPop, uNtando Bangani, ikhuphe ukracaza wecwecwe lesibhozo elikwabalisa ngothando. 
UBangani udize ezi ndaba kutshanje ngethuba etyelele izakhiwo zephephandaba I’solezwe eMonti, nalapho asibalisele ngengoma ethi ‘Mbali’ ekweli cwecwe aliphekayo. 
Uthi kule ngoma ubalisa ngobomi bokukhula kwakhe esoyika ukuzibika emantombazaneni, namanye amabali angothando wabanye abantu. 
“Ndenza ingoma yesibhozo ngoku. Ndifuna ukwenza iingoma ezilishumi elinesibini, ndicaphula kwezo zakudala ndizithandayo. 
“Ndibalisa amabali angam nalawo ndiwava kwabanye abantu ndiwadibanise, ndiphume nengoma,” kutsho uBangani. Simbuza ngomculo awumamelayo, uthe iingoma nesingqi sikaSjava asithandabuzeki. “Nokuba ungavala amehlo, uSjava soze ungamazi kuba unesingqi sakhe esohlukileyo, nongasoze usiphazamise nayo nayiphina imvumi. Yiyo loo nto kwicwecwe lam elizayo ndizixelele ukuba mandikhe nditshintshe kulo Ntando waziwayo noye ngelinye ixesha angohluki kwabanye.” 
UBangani uthi uRobbie Malinga ngunobangela wokuba acule umculo wothando. 
“Xa bedibana nam ndandingekho kumculo wothando nokucula ngesiXhosa. Yonke le nto ndiyiqale ngo2002 ukudibana kwam nabo, ndaze ndakhupha icwecwe lokuqala ngo2003.” 
UBangani uthi nangona kulungile nje ukucula ngezothando, kodwa kukho izinto ezibalulekileyo ebomini ezingezinye. Ubalise ngecwecwe lakhe elithi ‘Mayibuye’ alikhuphe kunyaka ophelileyo, elibalisa ngedabi elithe mbende eli loMzantsi Afrika. 
“Eli cwecwe lichukumisa umcimbi obalulekileyo eluntwini, umcimbi womhlaba. Asokuze kuthethwe ngomhlaba nje, loo nto ithetha ukuba umhlaba ukukuphila kuthi,” utshilo. 
“Abantu badinga ukubanomhlaba ukuze bakwazi ukuphila, de baphilele nezizukulwana zabo ezizayo,” ubuye watsho. 
Le nzalelwane yaseBhofolo eyaziwa ngeAfroPop, ivakalise ukuba umculo awumanga ndawonye, kwaye uthi naye njengemvumi kufanele ahambe namaxesha. 
“Ndiyayithanda iAfroPop kodwa ndicinga ukuba ifanele noko itshintshe ngoku, makubekho umfutho ongomnye ngoku,” kubalisa uNtando. 
Uthi kwicwecwe lakhe elilandelayo angathanda ukusebenza nezinye iimvumi. Ubalule uThandiswa Mazwai, uRingo Madlingozi noZonke Dikana njengabasengqondweni yakhe. 
Uyakuva kwangathi xa icwecwe liphumile! 
simphiwe.freddie@inl.co.za",Lisendleleni icwecwe lesibhozo likaNtando
"Abafana Bes’thende bayantwizisa emva kokuba bekhutshiwe kwiNedbank Cup. Iqela likaSteve Komphela likhutshwe ziidyongo, iVaal University of Technology, ephumelele ngo’6-5 kumapela emva kokuba umdlalo uphele ebambene amaqela ngamagowuli amabini macala (2-2) eDobsonville Stadium namhlanje. INedbank iyaziwa njengelona khuphiswano olushiya abantu bebambe ongezantsi. Amaqela amakhulu asoloko ebangamaxhoba wamaqela amancinci adlala kumanqanaba asenzantsi. Namhlanje iGolden Arrows ibe liqela lokuqala elidlala kwi-Absa Premiership elikhutshwe liqela elidlala kwiSAB League. UKomphela unike abadlali abaninzi abangaqhelanga ukudlala ithuba lokuqaala umdlalo namhlanje – kodwa kuye kwacaca okokuba ubanike ngosuku olubi. 
Phambi komdlalo, kubekho ukutsarhana ngamazwi phakathi kukaStanley Nkoana weVUT noKomphela. UNkoane uthe uza kubetha uKomphela nesosilungu sakhe esikhulu. Abadlali beVaal bathezele emnxebeni kwangoko emdlalweni; ngomzuzu wesine bebehamba phambili ngegowuli elifakwe nguLeuba Tema. Bazamile ukunyusa umxakatho Abafana Bes’thende – kodwa yabe imile ithe gomololo iVaal University. Ufake igowuli lokulinganisa uSibusiso Mokondo emva kokufumana ibhola kuSibusiso Sibeko. Kuthe sekungaseni, uMichael Gumede  ubeke phambili iArrows ngegowuli alifake sekushiyeke imizuzu emine kuphele umdlalo. UReitumetse Hlongwane ufake elokulinganisa kushiyeke imizuzu emibini qha kuphele umdlalo atsho amaqela abambana ngo’2-2. Iphumelele kumapenela iVUT ngo’6-5. Kweminye imidlalo, AmaZulu avuthululwe ngo’4-1 yiBloemfontein Celtic. Wona Amavarara abethe iSuper Eagles ngo’1-0.",USteve Komphela woyiswe ziidyongo ezidlala kwaSAB League
"Le yimifanekiso ethathwe kule mpelaveki, I’solezwe lesiXhosa","NgoLwesihlanu wale veki iphelileyo kuvulwe le nyanga yoMsintsi, ekwayeyezokhenketho, ngumasipala ombaxa waseBuffalo City"
"Amabutho akhe phantsi isitya sigcwele nangona ibingawo adlale umdlalo oncomekayo. Ekugqibeleni, iWarriors FC yeyona ekwazileyo ukuphumelela umdlalo ngamagowuli amabini kwelinye (2-1) emdlalweni weDStv Compact Cup obushushu ngendlela emangalisayo eMoses Mabhida Stadium ngorhatya lwanamhlanje. Ukuphumelela kwayo iWarriors FC kuthetha ukuthi iza kudibana neCoastal United ebethe iDinaledi FC ngamagowuli amathathu eqandeni emdlalweni wokuqala weDStv Compact Cup. Nangona Amabutho ewe phantsi kwiinzame zawo zokuya kumjikelo wokugqibela weDStv Compact Cup – kodwa ngawona adlale umdlalo ongcono. 
Oyena mdlali obe ngumqobo endleleni yaMabutho ibe ngu-Itumeleng Khune – ofumene ithuba elihle lokuvuselela isakhono sakhe sakubamba ezipalini. Isigaba sokuqala siphele iWarriors ihamba phambili ngegowuli elifakwe nguSiyethemba Sithebe – obinze ngomkhonto ekhaya ngempazamo. Amazamile Amabutho ukuhlasela esebenzisa uRitchie, uPeprah noMmondi – kodwa uHappy Jele, uNjabulo Ngcobo noThabo Matlaba bebevale mba. Amaqela abuyele ebaleni kwisigaba sesibini umfutho uthande ukuba phezulwana. Ilelo nelo iqela belifuna ukuphumelela. Abadlali baMabutho, bekhokelwa nguPule Mmodi, bebeyinto ibila kwiWarriors FC ehlangulwe nguKhune amatyeli amaninzi. 
Emva kwethuba abadlali bezama, uNkosinathi Sibisi ufake igowuli lokulinganisa. Afumene amandla Amabutho ngakumbi okuhlasela – kodwa umdlalo ude waya ekugqibeleni engakwazanga ukufumana igowuli lempumelelo. Ukungena kukaFortune Makaringe noRuzaighh Gamildein kuwufunqule umdlalo weWarriors FC eye yafumana igowuli elifakwe nguMonnapule Saleng umdlalo usiya ekupheleni. Ngoku iWarriors FC iza kulungiselela ukulwela isigidi sonke serandi xa idibana neCoastal United emdlalweni wokugqibela kwiveki ezayo. 
Warriors: Khune, Njabulo Ngcobo, Mako, Jele, Matlaba, Lorch, Nkosingiphile Ngcobo, Blom, Hotto, Dolly, Peprah 
Amabutho: Mothwa, Xoki, Sibisi, Ritchie, Dube, Memela, Qalinge, Potsane, Claasen, Letoalo, Mulenga.",Amabutho awe phantsi elwile kwiWarrios FC isindiswe nguKhune
"UXolisani “Nomeva” Ndongeni akanawo umnqweno wokulwa no-Azinga Fuzile onyukela kudidi lweLightweight.  
La matyendyana akhulele phantsi kwesandla sikamanejala ka-Azinga Fuzile, uMzamo Njekanye, eDuncan Village Boxing Association (DVBA). 
 Ngonyaka ka-2015, uNdongeni wemka eDVBA, emva kokulwa imilo elishumi elinesixhenxe. Wazimanya neHotbox Gym, eRhawutini, phantsi kwesandla sikaCollin Nathan. 
OkaNdongeni uthi kunganzima ukuvuma ukulwa no-Azinga Fuzile.  
“Akukho mbethi manqindi ndiyoyikayo – kodwa andinawo umnqweno wokulwa no-Azinga Fuzile. Ndimthatha njengomninawe wam uFuzile ngoba sisuka kude sobabini. Ukhulele phambi kwam. Ukuba kunyanzekile ukuba silwe, kungafuneka ibenkulu inzuzo kulo mlo,” utshilo uNdongeni. 
Le ndedeba ikholelwa ukuba ukuxhimfana kwezona mbethi manqindi ezinesosakhono zaseMzantsi Afrika kunciphisa amathuba okuba neentshatsheli zehlabathi.  
“Ndiyavuma kugcwele ompondozihlanjiwe kudidi lweLightweight, kodwa ukuxangxathana kwethu sodwa kunciphisa amathuba okuvelisa iintshatsheli zehlabathi,” utshilo uNdongeni. 
Nangona echasene nokuthelekiswa kweembethi manqindi zaseMzantsi Afrika ezikwizinga eliphezulu, uNdongeni uthi akayoki nenye.  
“Ewe, ukuxhimfana kwethu sodwa akulincedi ilizwe, kodwa andoyiki nanye imbethi manqindi,” itshilo le nzalelwane yakwaBhaca. 
UNdongeni, 28, unqwenelele impilo entle uSimphiwe Vetyeka osesibhedlele emva kokutshayiswa yimoto kwekaTshazimpunzi.  
“Ibihlungu into eyehlele ubhuti Simphiwe [Vetyeka], makakhawuleze aphile,” utshilo uNdongeni. 
Le ntandane yabalandeli bamanqindi ezinze eMonti ithi iphupa layo kukuqabela eqongeni nentshatsheli yeWBO kwihlabathi uRay Beltran.  
“Iphupha lam kulo nyaka kukulwa nentshatsheli yeWBO, uRay Beltran”. 
UNdongeni akakoyiswa kwimilo engamashumi amabini anesine asele eyilwile njengembethi manqindi ehlawulwayo.",Unomeva uthi akafuni ukulwa noFuzile
"Uchacha kuhle kwisibhedlele saseMthatha iBedford uNkosi Nonkonyana, emva kokungeniswa kuso kulandela ukubandakanyeka kwakhe kwingozi yemoto, ngenjikalanga yangoCawe. 
Ngokwengxelo lo kaNonkonyana ugaxeleke kule ngozi ekunye nomqhubi wakhe, esendleleni ebuya eMthatha, esingise kwikhaya lakhe eliseFlagstaff. 
Isakhwankqisekile indlu yeenkosi zemveli eMpuma Koloni zindaba zokulimala kwale nkosi ekwalibambela nobhala kule ndlu. 
Usihlalo wendlu yeenkosi zemveli eMpuma Koloni uNkosi Ngangomhlaba Matanzima uthe, bothuke kakhulu beziinkosi emva kokufumana ezindaba kodwa zehla izibilini bakufumanisa ukuba noko akalimalanga ngamandla.  
“Noko uyathembisa kuba uyazithethela kwaye utsho ukuba akukubanga kakhulu,” uthethe watsho uNkosi Ngangomhlaba.  
Uqhube wathi, “Besikunye kwiintlanganiso kwaye ziseninzi izinto ezidinga ubukho bakhe kanti nomsebenzi wakhe mnintsi kakhulu. Simnqwenelela ukuba aphile ngokukhawuleza khon’ ukuze abuyele enkomeni.” 
Ubongoze uluntu ukuba luqaphele ezindleleni maxa onke, esithi malithobele  imithetho yezendlela ngamaxesha onke. 
Isithethi sesebe lezeMpilo kweli phondo uSiyanda Manana ungqinile ukuba uNkosi Nonkonyana uchacha kuhle kwisibhedlele saseBedford.",Ugaxeleke engozini uNkosi Mwelo Nonkonyana
"EMVA kokuphakamisa igama lakhe ngengoma ethi Africa Unite kumculo weKwaito, uNavada uphinde wabuya nengoma entsha kwakhona. 
Ingoma yakhe ethi ‘Umincil’ uBaby’ sele ifumaneka kumaqonga omnatha athengisa iingoma. 
Le ngoma ibalisa ibali leqabane elinovalo kuba libona uqhogwano phakathi kwesithandwa salo nalowo esisebenza naye. 
“Sukoyika kuba ubona ndisebenza nomnye umntu kuba ungazi okuqhubeka phakathi kwethu,” kucacisa uNavada ngale ngoma, esithi abathandanayo badinga ukuthembana naphantsi kweyiphi na imeko. 
UNavada, ogama lakhe lokwenene linguSiyabulela Joni, ongumyeni notata, waqala ukucula kwiminyaka engaphaya kweshumi eyadlulayo. 
Wangena kwezomculo ngokuqala ngokuqeqesha abantwana abaselula ngomdaniso. 
Ubalisa athi kwaphambi koko ifuthe besele livakala. “Ndandiye ndikhalise umculo ndiphinde ndiwujayivele,” esitsho ngoncumo. 
Uthi amathuba waqala ukuwafumana phantsi kwesandla esiluqilima segqala lezolonwabo eMpuma Koloni uKoko “K.K” Godlo. 
Icwecwe lakhe elithi ‘Africa Unite’ elaliphethe umyalezo ohlanganisa ama-Afrika ngexesha lezixholoxholo zeXenophobia ka2008, lamphathela imbasa yeBest Dance Song kwiKumkani FM Music Awards neyalandelwa yiBest Kwaito Song kwiiECMA ngo2015. 
Ezinye iingoma eyaziwa ngazo le mvumi yakuQoboqobo ziquka Incindi, Esontweni, Ebumnandini, Lobola, Bulisa, Wintersummer, nezinye. 
Usebenze neemvumi ezifana noSuper, Mavie M, Cee *  Gee, DJ Mnce noCrazy Tulz ukubalula kwabambalwa. 
Kule ngoma ethi ‘Umincil’ uBaby’ usebenze nemvumikazi uZoe Daka. 
UNavada ucela inkxaso ukuze abenako ukushicilela ividiyo yale ngoma. 
Ungancokola naye kwikhasi likaFacebook elithi: Iphupha Productions. 
simphiwe.freddie@inl.co.za",Ingoma kaNavada imemelela ukuthembana kwizithandani
"UGqirha uMhlobo Jadezweni oligqala lokufundisa isiXhosa esikolweni naseYunivesithi ukusukela ngo1975, usiqhwabela izandla isigqibo sorhulumente weMpuma Koloni sokuba kuqaliswe ukubuza imibuzo ngesiXhosa abafundi bebanga leshumi kulo nyaka. 
UGqr Jadezweni sele esidla umhlalaphantsi emva kokujikeleza kumaziko emfundo esezantsi ukuya kwaphakamileyo efundisa, ekhusela, ekwathethelela ulwimi lwesiXhosa. 
“Uninzi lootitshala beMpuma Koloni ngamathetha siXhosa, ingakumbi kwizikolo eziza kuchaphazeleka, ngoko ayintshanga into yokuba abantwana beza kubuzwa ngesiXhosa, abasazi isiNgesi kakade aba bantwana nicinga ukuba bazi isiNgesi,” uthethe oko uJadezweni. 
Uthi okona kuza kunceda abafundi nootitshala kukwamkela nokuthanda ulwimi lwabo lwenkobe, isiXhosa. 
“Kufuneka bayazi le nto ifundwayo, beyilandela ngolwimi lwesiXhosa, abaguquli beencwadi kufuneka bavelise iincwadi ezifanelekileyo ukuncedisa eli phulo lihle kangaka,” utsho uJadezweni. 
Lo kaJadezweni ebephakathi kwezifundiswa ebezijijisana nolwimi lwesiBhulu kwiyunivesithi yaseStellebosch eKapa, enyanzelisa ukuba kufundiswe, kubhalwe, kuthethwe isiXhosa kwela ziko lesiBhulu. 
“Ndivuya kakhulu ngenxa yoku kuba silwe kakhulu eStellenbosch kwango1990, sisilwela ulwimi lwesiXhosa, ukusukela ngo1996 ukuya ku1997 saqala ukukhupha izidanga zeMasters ngesiXhosa ngenxa yelo dabi eStellenbosch,” uqhayise watsho uJadezweni. 
Oligosa eliphezulu kwiSebe leMfundo eMpuma Koloni, uMahlubandile Qwase, kwiveki ephelileyo uxelele inginginya yezifundiswa, abafundi nootitshala ukuba isiXhosa siza kusetyenziswa ukubuza abafundi imibuzo kwibanga leshumi kulo nyaka. UJadezweni uthi nangona ikho imicelimngeni eliza kudibana nayo eli phulo, kodwa liza kuphumelela. 
“Owokuqala umcelimngeni ngowokuba abazali, ootitshala nabafundi baza kulujongela phantsi ulwimi lwabo, kanti urhulumente uncedisana nabo. Okwesibini abakwazi ukubhala isiXhosa aba bantwana, babhala izivakalisi namagama angaphelelanga, ezo zizinto ezifuna ukuqwalaselwa kusaqalwa,” utsho. 
Ibhodi ejongene neelwimi zeli iPan South African Languages Board iliqhwabele izandla eli nyathelo lorhulumente weMpuma Koloni. Usihlalo obambeleyo kule Bhodi, uPreetha Dabadeen, uthethe wathi: 
“SiyiPan South African Languages Board siyasamkela esi sibhengezo senziwe ngurhulumente wephondo leMpuma Koloni, akwaba namanye amaphondo ebenokuzeka mzekweni. Oku kumele ukuba kuqale kumabanga asezantsi esikolweni,” utshilo uDabadeen. 
Kukho uluvo lokuba ukubhalwa kwezi mviwo ngesiXhosa kuyakunceda iphondo leMpuma Koloni ukuba liphucule iziphumo zebanga leshumi. IMpuma Koloni ihleli kwindawo yesiBhozo ngokoluhlu lokuphumelela kwabafundi bebanga leshumi kuzwelonke. 
“Ndifundise isiXhosa eJamani, abantu bezinye iintlanga bayasamkela isiXhosa. Aba bantwana kufuneka basamkele isiXhosa, kamva kufuneka benziwe uvavanyo lomsebenzi kwangolwimi lwesiXhosa,” utsho uJadezweni.",‘Abasazi kakade isiNgesi aba bantwana’
"WAYEYOKUKHUPHA izinyo kwisibhedlele saseCecilia Makiwane eMdantsane ngo2002, kodwa endaweni yokuba aphumzeke kwiingqaqambo zezinyo, uPriscilla Tobeka Jantjies (45) uthi wavela akavaleka mlomo, ulwimi lwakhe lwashwabana latshona emqaleni. 
UJanjties uthi ulapho iingxaki zakhe zaqala khona, kuba ngoku ugogeke ngokomzimba futhi akakwazi kuhamba. 
Le nkosikazi, eyayihlala eMdantsane futhi izisebenzela ngelo xesha, ithi yagqibela ibizwa ngugqirha ukuba iyokukhupha izinyo. 
“Le nto yaqala ngomhla weshumi elinesihlanu kweyeDwarha 2002 ndiyokukhupha izinyo eCecilia Makiwane. Ndahlatywa inaliti, ndalinda emva koko ndaya kugqirha. Kodwa ndazigqibela ngelo xesha wayendikhupha ngalo izinyo, ndavele ndavuleka umlomo awavaleka, ulwimi latshona emqaleni. 
“Emveni koko ndalaliswa esibhedlele, kanti lonke eli xesha kukho umthambo othe waphazamiseka. Zange ndiphinde ndikwazi ukuba ndim ukusukela ngoko,” utshilo uJantjies, osele wabuyela kowabo eJeffreys Bay, ngethuba ebalisela I’solezwe lesiXhosa. 
Le nkosikazi, enabantwana ababini uNocawe (25) noAnele (22), ithi imeko imbi kakhulu kuyo ingakumbi emva kokuba iswelekelwe ngumyeni ngo2017. 
“Kuthiwa akazange atyikitye phantsi iimpepha zokuba ndincedakale ekufumaneni imbuyekezo yemali kwingxaki yam eyenziwa ngamagosa esebe lezempilo eMpuma Koloni. Amagosa ezempilo andehlisa endenyusa, akandincedi. 
“Ndisentlungwini, akukho mntu wokundinceda, andiyazi ukuba mandithini. Ngoku bendinqwenela athi uThixo endithatha kube kukho uncedo olukhoyo kubantwana. Andikwazi kuhamba, ndilele ngomqolo. Yiminyaka ilishumi elinesithoba ndingakwazi ukuzenzela kwanto, ndifakwa amanaphukeni. Ibuhlungu imeko yam. 
“Utata walapha endlini waphuma engena esibhedlele ezama ukulungisa imeko yam. Ugqirha owayendikhupha eli zinyo wazimela kanti ngeli xesha akhangelwayo uzitshintshe igama lakhe,” kutsho uJantjies. 
Kwiveki ephelileyo, uJantjies ukhe wazama ukuzibulala, ngokuzityakatya umzimba ngesikhali, ngenxa yomvandedwa ekuthiwa udalwa yimeko aphila phantsi kwayo. 
UJantjies uthi imbuyekezo yemali, emva kokudontsisana enkundleni, waye wayifumana kusithiwa yiR500 000. Kodwa ukuza kuthi ga ngoku kunzima ukuyifumana le mali, bandehlisa bendenyusa. 
Urhulumente wephondo uthi le R500 000 yayisisipho sasimahla kuba iinkundla azizange zifumane kunxulumana kwemeko yale nkosikazi kwakunye nenkqubo yokukhutshwa kwezinyo. 
“Into abayithethayo kukuba utata walapha endlini wabhubha engatyikityanga kule mali, ngoko ke ngoku bathi ibango laphinda lajika. Akukho mbalelwano ndingayibhalanga. Utata walapha endlini wayenceda mna, ibango lelam hayi yena,” utshilo uJantjies. 
Isithethi sesebe lezempilo ephondweni uSizwe Kupelo uthi emva kwezikhalazo zale nkosikazi, isebe laye lenza uphando lwalo lwangaphakathi “apho kwaye akwafunyaniswa nto edibanisa ukukhutshwa kwezinyo kwakunye nemeko yakhe (le nkosikazi)”. 
“Usapho aluzange luzamkele ezi ziphumo zophando ze kwachongwa ingcaphephe ezimeleyo, nayo engazange ifumanise nto edibanisa ukukhutshwa kwezinyo kwakunye nemeko yale nkosikazi. 
“Usapho lwaye lwaqalisa umbandela wokwenza ibango kwisebe kwaye akuzange kubekho nto edibanisa ukukhutshwa kwezinyo kwakunye nemeko yakhe. Elinye lamagqwetha osapho laye laqhubezela isebe ukuba livuze le nkosikazi ngokwesisa. 
“Olu sapho lakhe lanikwa imali esisipho sasimahla (gratuitous offer) se-R500 000 eyayiphunyezwe ngowayeyintloko yesebe (ngelo xesha) uGqr. Siva Pillay, kwaye esi sipho kwakuyalelwe ukuba masamkelwe zingaphelanga iintsuku ezingamashumi amathathu (30) okanye siza kurhoxiswa xa singamkelwanga lusapho,” utshilo uKupelo, esithi ukubhubha komyeni wale nkosikazi ngo2017, phambi kokutyikitywa kwebango, kwathetha ukuba akusekho bango. 
UKupelo uthi obesakuba nguMphathiswa kwiSebe lezeMpilo, uNomsa Jajula, wangenelela ngokwesisa kwimeko yolu sapho apho kwagqitywa ukuba malakhelwe indlu eJeffreys Bay. Indlu entsha yakhiwa ze yafakelwa nefenitshala, utshilo uKupelo. 
“IVodacom Foundation yanikela ngeSpaza ukuze usapho luqale ushishino. IVodacom Foundation yaphinda yazinikela ekundiseni uNocawe de abekanti ufikelele kwimfundo enomsila.”",‘Kwatshona ulwimi emqaleni ndikhutshwa izinyo!’
"Ngokobalo manani lwabantu abathetha iilwimi ezithile kweli loMzantsi Afrika, kuqikelelwa ukuba ulwimi lwesi-Afrikansi lolunye leelwimi ezinabantu abambalwa abaluthethayo. 
Bamalunga nomyinge weepesenti ezintlanu ezinesiqingatha (5,6%) kuphela abemi boMzantsi Afrika abantetho isisi-Afrikansi.  
Phakathi kwabantu abathetha olu lwimi, ndingakhankanya abo bazibiza ngokuba bangamaAfrikaner nabakwabizwa ngokuba ngamaBhulu ngabanye; abantu abantsundu ababizwa ngokuba ngabeBala ingakumbi kwiphondo leNtshona Kapa; eleMpuma Kapa neloMntla Kapa. 
Uphando lukwaveza nokuba baliqela abantu abathetha isi-Afrikansi nakwilizwe laseNamibia kuquka nelo laseMozambique.  
Kulo mhlomlo, ndizama ukuveza ukuba xa abantu abathetha ulwimi oluthile bezinikele ngalo kwaye bezingca ngalo, olo lwimi aluyi ndawo, olo lwimi alunakuze lubhange okanye lunyamalale, koko luya kuhlala lulukhulu umhla nezolo, lude longamele nezinye ezithethwa ngamavila nangoo-asikhathali! 
Phakathi kwezinto ezizinzisa zize zimilisele iingcambu zokomelela kolwimi lwesi-Afrikansi, ndingakhankanya ukungadlali kwama-Afrikaner ngolwimi lwawo kangangokuba ade aqinisekise ukuba nezinto akholelwa kuzo nazixabisileyo, zithiywa ngolwimi lwawo. 
Mandikhankanye le mizekelo ilandelayo: 
Okokuqala makhe ndinikhumbuze ngoko ndandikhe ndakuphawula ngaphambili, ukuthiywa kohlanga olu lwama-Afrikaner kwanolwimi aluthethayo.  
Ama-Afrikaner nangona esebenzisa ulwimi oluthathwe kwisiDatshi nesiJamani, ulwimi lwawo aluthiya ngegama elayamene nezwekazi eli ahlala kulo, oko kuthethe ukuthi nokuba ubani uyathandabuza, kweli gama lolu lwimi kuqinisekiswa ukuba olu lwimi lolwezwekazi iAfrika ngqo.  
Kwigama elithi Afrikaner nelo lolwimi luthi Afrikaans; igama lezwekazi iAfrika liyakhokela, lize lilandelwe ngoonobumba abancinci abathathu.  
Oku ndikuchaza ndikushwankathele ngelithi ama-Afrikaner nesiAfrikaans zezalapha eAfrika kwaye ngendlela le isizwe nolwimi zithiywe ngalo, ingathi kum kubhentsiswa kuze kugxininiswe ukuzingca ngezwekazi leAfrika. 
Esi sizwe asiphelelanga nje ekuthiyeni ubuntu baso ngezwekazi leAfrika, koko nemibutho elwela amalungelo aso kunye nezakhiwo zenkolo yaso zithiywa kwangesigama solu lwimi nesivakalisa udumo lwama-Afrikaner.  
Kwezenkolo kumaphondo onke kukho ityalike ethiywe ngokuba yiDatshi enemveli yesi sizwe, ize icawe yokuqala kwidolophu abahlala kuyo abo bangama-Afrikaner bayibize ngeMoeder Kerk, kuze kutsha nje kuye kukhula naleyo inegama labo ibizwa ngokuba yiAfrikaans Protestante Kerk.  
Ingaba njengokuba uninzi lwethu maXhosa lulandela inkolo engeecawe neenkonzo, zikho iicawe ezithiywe ngobuXhosa, igama lazo liqale ngoXhosa? Ukuba zikho zimbalwa kwaye azinakufika nakwiminwe emihlanu. 
 Kwesi sihlandlo ndingathanda ukubalula icawe ebizwa ngokuba yi-Afrika nayo ethiywe ngezwekazi, iRhabe eyathiywa ngokumkani uRharhabe kunye naleyo yebandla laseBuhleni kaShembe. 
 Ingaba bethu kutheni uninzi lweecawe zithiywe ngolwimi lwasemzini nangona kuzo kukhonzela amaXhosa okanye ama-Afrika odwa? 
Kwimibutho yamalungelo oluntu mingaphi ejolise kubuntu bama-Afrika, kumaXhosa nakwezinye izizwe ezintsundu?  
Nditsho kuba sazi sonke ngombutho owawudume ngamalungu angama-Afrikaner owawunganqandeki sele unqandwa, nowawubizwa ngokuba yiAfrikaner Weerstandbeweging, gama elo lithetha ukuthi umbutho ojolise ekuxhathiseni ngobu-Afrikaner.  
Ungaze ube kho bethu umbutho onjengalo kumaXhosa? Andiqinisekanga kuba thina siluhlanga oludume ngokubandakanya wonke ubani, nokuba olo bandakanyo lungasimisa ndawonye singabi nakuphuhla.  
Kukwakho nombutho obizwa nge-Afriforum, mbutho lowo ujolise ekukhuthazeni ukukhuselwa kolwimi nesiko lama-Afrikaner. Andikhumbuli ukho umbutho okumila kunje kumaXhosa, nowawuzanywa ukumiselwa owawubizwa ngeSolokhozi lesiXhosa, awuzange uhambele ndawo kuba wawungafumani nkxaso kuthi bantu bazibiza ngobuXhosa. 
IsiAfrikansi sikhula ukogqitha ulwimi lwethu ngeli lixa sona sithethwa ngabantu abazizigidi ezisixhenxe, sibe isiXhosa sithethwa zizigidi ezilishumi elinanye.  
Oku kwenzeka ngenxa yokuzimisela kwamaAfrikaner ngolwimi lwawo nangesiko lawo. Zingaphi izichazimagama ezikhoyo zesiXhosa xa kuthelekiswa nezo zesiAfrikansi? Ingaba ezo zichazimagama ziyafumaneka kwi-Intanethi? 
Ezesi-Afrikansi ziyafumaneka kwaye abantetho isisi-Afrikansi bahlala bexoxa kwi-Intanethi ngesigama esitsha nesivelayo ngeenjongo zokukhulisa ulwimi lwabo mihla le.  
Kutheni ezethu zingafakwa kule mijelo nakula maqonga ukuze lungakhuli ngokonyawo lonwabu ulwimi lwethu? 
Intetho ethi isiNgesi nesi-Afrikansi zanikwa amathuba okuphuhla ngurhulumente wengcinezelo iphelelwe lixesha nentsingiselo.  
Yiminyaka engaphezu kwamashumi amabini kusithiwa silingene ngokwamalungelo, okufunekayo kukuba siphakame siphuhlise ulwimi lwethu namasiko ethu, ukuze singashiyeki ngasemva okanye kubhange okukokwethu. 
Nathi makhe sibe nemibhiyozo yobuntu bethu nolwimi lwethu njengeAfrikaans woordfees, isiXhosa sishukume siphuhle ezikolweni kuyilwe ukhuphiswano ngolwimi lwethu njengeEnglish Olympiad neAfrikaans Olimpiade, sibe nemuziyam noovimba bolwimi lwethu njengeAfrikaans Taal Monument neAfrikaans Taal Museum.  
Ukuphuhla nokubhanga kwesiXhosa kusezandleni zethu!",Isi-Afrikansi asiyi ndawo!
"Kubanjwe umfundisi onamashumi amane anesine ubudala, ebanjwa ngamapolisa aseAvondale eMatatiele emva kwezityholo ezenziwe ngabafundi besikolo iMission High eMatatiele zokuba bacofwacofwa amabele ngulo mfundisi.  
Ngokwengxelo ephuma kwisithethi samapolisa uKapteni Raphael Motloung, lo mfundisi lityeli lesibini eli ebanjwa ebanjelwa izityholo ezikumila kunje. Wabanjwa kunyaka ophelileyo wakhululwa ngebheyile yewaka. 
 UMotloung uthi umfundisi ubanjwe ngeCawa yempelaveki emva kokuba umfundi waseMission High oneshumi elinethoba (19) ethe wamangalela lo mfundisi kuba esithi umbizele eofisini yakhe ekwangaphakathi kwesi sikolo emxelela ukuba uyamthanda.  
Ingxelo iqhuba ithi emva kokuba umfundi eye wala, umfundisi uye waphakama esondela kumfundi nalapho aye wamphathaphatha amabele ngohlobo olungamkelekanga. 
 Umfundi uye waphoncuka wabaleka esothuswe sesi senzo senziwa ngumfundisi kuye njengoko ingumntu abamhloniphayo ngaphakathi esikolweni. 
 UMotloung uthi umfundi uxelele abazali bakhe ngokwenziwe ngumfundisi kuye, ze kwavulwa ityala kwisikhululo samapolisa eAvondale, apho amapolisa afumanise ukuba lo mfundisi wakhe wabanjwa ngaphambili ebanjelwa kwaityala elifanayo lokuxhaphaza ngokwesondo umfundi, naye owayefunda eMission High, nalapho wakhululwa ngebheyile yewaka leerandi.  
Umfundisi ulindeleke avele kwinkundla yamatyala eMatatiele kungekudala kwaye ungaphakathi eziseleni.",Ubanjiwe umfundisi ocofacofa abafundi!
"UMASIPALA wesithili iAmathole ubalule iintsika ezilishumi elinanye neziqulathwe kumbono walo masipala wonyaka ka2058, usithi ezi ntsika zakubangela ubomi obungcono kuwo wonke umntu walo masipala ngaloo minyaka. 
Ezi ntsika ziquka ulawulo lwezimali, unxibelelwano ngomnatha, uqoqosho lweelwandle, iindlela ezisemgangathweni, intembeko kamasipala eluntwini, uphuhliso kumntu wonke kwanokwakhiwa kwenkangeleko kamasipala. 
Umanejala walo masipala, uThandekile Mnyimba, ebalisela I’solezwe lesiXhosa kwindibano yezamanzi nelindle (Water and Sanitation Indaba) ebibanjelwe eMonti, uthi izinto abazifumanise njengomcelimngeni kulo masipala kukusilela ekucwangciseni. 
“Yiyo le nto sithi masibuyele ezingqondweni, sibeke phantsi zonke izicwangciso zethu. Into embi ke kukuba sicwangcisa kwixesha elinzima, ixesha lembalela. Kodwa into emnandi kukuba olu cwangciso silwenzela isizukulwana sika2058. Ngabo abaza kuxhamla koku. Sifuna eso sizukulwana singazifumani kwingxaki esizifumene sikuyo,” utshilo uMnyimba. 
UMnyimba uthi baye bavumelana belibhunga ukuba makwenziwe isicwangciso esoluliweyo. 
“Saye savumelana ngo2017 silibhunga, ukuba iingxaki zikamasipala wethu zifuna isicwangciso esoluliweyo. Savumelana ukuba le nto yokucwangcisa nje iminyaka emihlanu ayincedisi. 
“Siye sabona ukuba masicwangcise ngaphaya kwezizukulwana ezibini emva kokuqaphela ukuba uninzi lwabantu bethu lulutsha. Ngabo ke abo baza kuthi baxhamle kulo msebenzi wesicwangciso esisiqale ngoku. 
“Ezinye zezinto esiphuma nazo neziqulathwe kulo mbono wethu ka2058 ziquka ukusebenzisa indalo yethu yolwandle ukukhulisa uqoqosho nokudala imisebenzi. Saphinda saqwalasela umbandela wezothutho woluntu, sabona ukuba xa sinokuqinisa, xa sinokusebenzisana noorhulumente abangaphezulu kuthi ukuphucula iindlela singenza lukhulu. 
“Masikhumbule ukuba xa iindlela zintle, noqoqosho luhamba ngendlela entle. 
Enye into kukufaka unxibelelwano lomnatha (internet). Awukwazi ukuqhuba uqoqosho ngaphandle konxibelelwano lomnatha. Sithi ke unxibelelwano lomnatha malungapheleli edolophini, maluye nasezilalini,” utshilo uMnyimba. 
Ethetha ngomba odla umzi eAmathole, lowo wokunqongophala kwamanzi, uMnyimba uthe: “Ibhunga laye lavumelana nyakenye ukuba sibambe indibano efana nale. Isizathu ke kukuba sinoxanduva, ngokoMgaqosiseko ukuba masicwangcise ze sise amanzi ebantwini. Silibhunga likamasipala siyavumelana ukuba olu xanduva asilwenzi ngendlela efanelekileyo.” 
“Siyavumelana silibhunga ukuba kukho ukuqhwalela, kulo mbandela wokunika abantu amanzi. Sigqibe kwelokuba ke sijonge ukuze sizofumanisa ukuba yintoni unobangela wokuba kube njalo. 
“Siyenzile lo nto kunyaka ophelileyo, sayifumana imicelimngeni, equka ukuthatha umasipala owawungahoywanga kumba wamanzi ngurhulumente wengcinezelo, ububanzi beendawo zethu ezisezilalini, iziseko zamanzi ezindala kwanemali engonelanga yokusa amanzi eluntwini,” utshilo uMnyimba. 
UMnyimba uthi lo masipala ufuna imali engangeR3.3 billion kule minyaka isibhozo izayo ukuqinisekisa wonke umzi walo masipala unamanzi nendlu yangasese. 
“Imali esinayo okwangoku yiR610 million. Iya kusithatha iminyaka esibhozo ukuqinisekisa ukuba wonke umntu waseAmathole unamanzi nendlu yangasese,” utshilo uMnyimba, ebalula ukuba baza kuqala umbandela wokuthatha amanzi olwandle acocwe enziwe amanzi alungele ukuselwa. 
Lo kaMnyimba ukwathe bayaqhuba nokomba amanzi phantsi komhlaba (borehole) besebenzisa iingcali ukuqinisekisa ukuba kombiwa kwindawo enomthamo othe xhaxhe wamanzi.",Amathole kwisicwangciso sika2058
"ICape Town City ziintshatsheli zeTelkom Knockout ngokusesikweni kulo nyaka! Oku kulandela impumelelo ezuzwe leli qela emva kokubetha iSuperSport United ngo’2-1 kumdlalo obumhle kakhulu ePeter Mokaba Stadium ngale njikalanga.  
Emva kweenyanga nje ezine eli qela libhaliswe ngokutsha kwiincwadi zebhola yeli lizwe, u-Eric Tinkler, ulibumbe emva koko walithatha walibeka phezulu kwibhola yoMzantsi Afrika. 
  
La maqela aqale isiqingatha sokuqala ngokusukelana – kodwa kungekho nto ixhomisa amehlo. Kuthe ngomzuzu wesithoba, uThuso Phala, wafumana ibhola isuka kwicala lasekhohlo – idibene naye engayizilungiselelanga kakuhle, wayiphosa. Luthiba ukuba ebelisebenzise kakuhle, iSuperSport United ngeyihambe phambili kwangoko. Eli qela lasePitoli lohlwayiwe ngokuphosa elothuba ngoba u-Aubrey Mngoma ubeke emnatheni umkrolo webhola ekude kumhlaba kanozinti.  
  
Nangona uReneilwe Letsholonyane noDean Furman bebezibethelele iingcambu zabo embindini webala futhi belawula yonke into eyenzekayo – kodwa badibene nesikhuthali esikhulu uRoland Putsche obesebenzisana namadoda abalekayo afana noMpho Matsi, Lebohang Manyama no-Aubrey Mngoma.  
  
Amakhwenkwe ka-Eric Tinkler khange ayiqhelisele kodwa iSuperSport United kwaye khange kucaca nokuba amanye akanawo amava kwimidlalo ekumila kunje. Abadlali beCape Town City badlale umdlalo wabo obalekayo, kodwa baqinisekisa ukuba abavuli emva. Kuyiwe kwixesha lokuphumla iCape Town City ihamba phambili ngegowuli elinye.  
  
Kwisiqingatha sesibini iqela laseKapa liqale apho beliyeke khona kwesokuqala. Lihlasele lingaphezi, kangangokuba uReyaad Pieterse unyanzeleke ukuba avale iibhola ezimbi.  
UKingston Nkatha ufake igowuli lokulinganisa ngomzuzu wamashumi asixhenxe. Kodwa kuthe kwimizuzu nje emibini emva koko, uJudas Moseamedi ufake igowuli lesibini leCTC emva kokuba uManyama esukele amadoda kwicala lasekunene. UStuart Baxter ukhuphe uJeremy Brockie noThuso Phala – kwaze ezindaweni zabo kwangena uCole Alexander noDove Wome.  
  
Amakhwenkwe kaTinkler azincede ngento enye kulo mdlalo. Xa ebambe ibhola ayikhabela phambili futhi aqinisekise ukuba iya ezipalini kodwa akupheleli apho ngoba kwangaxeshanye – ayaqinisekisa ukuba akashiyi iipali zawo zibhentsile. 
  
Umdlalo wona ubuvulelekile kuwo omabini la maqela. Amathuba wokuphumelela indebe ebekhona macala futhi eyona nto iwenze umdlalo wamhle kukuzimisela kwabadlali ebaleni. UPieterse ebexakekile kakhulu ubukhulu becala – kodwa kuthe ngoku sekusondela isiphelo somdlalo, uShu-Aib Walters, nguye oye waxakeka kakhulu ngoba iSuperSport ibihlasela ngamandla. Ukwazile kodwa ukuqubisana nezo bhola bezijulwa kuye ngabadlali beSuperSport. 
SuperSport United: Pieterse, Boxall, Daniels, Gould, Bhasera, Furman, Letsholonyane, Phala, Mnyamane, Nkhatha, Brockie 
Amalalela: Pule, Morton, Modiba, Alexander, Farmer, Booysen, Wome 
Cape Town City: Walters, Mkhize, Johannes, Gumede, Mokeke, Matsi, Putsche, Ngoma, Jayiya, Masina, Manyama 
Amalalela: Motloung, Sim, Nodada, Kobola, Moseamedi, Adjei, Mashkinya",Halalaaaa Cape Town City!!!!!
"ULunga Solani (27), uza kuchitha iminyaka engamashumi amabini anesithandathu (26) ekwezimnyama izisele emva kokufunyanwa yinkundla yengingqi yakuCentane enetyala lokudlwengula uninakhulu onama85 eminyaka ubudala. 
Ingxelo ephuma kwiGunyabantu lezoTshutshiso ithi uSolani wakwenza oku kuninakhulu wakhe ngomhla we31 kweyeKhala  ka2021 kwikhaya labo elikwilali uMandluntsha kuCentane. 
Ngokwengxelo ebekwe phambi kwenkundla,  umakhulu wayelungiselela ukulala eyokucima isibane kwigumbi lokuphekela ngethuba ehlaselwa ngumzukulwana wakhe. Umakhulu kulapho weva kukhatywa ucango kungena umzukulwana wakhe emtyhilizela kwigumbi lokulala wamdlwengula. 
Ingxelo ithi umakhulu wazama ukuzilwela kodwa woyisakala ngenxa yeminyaka yakhe emva kokuba uSolani waye wamdibanisa nedonga, embetha ngenduku. 
“USolani woyisakala bubuthongo emva kokudlwengula umakhulu kwakwigumbi elo. Umakhulu wayesele ngelo xesha ebikele usapho nabamelwane nabaye baqokelelana kwagqitywa ekubeni kubizwe amapolisa,” udize oko uLuxolo Tyali nothethela iNPA. 
USolani phambi kwenkundla uliphikile elokudlwengula ityala, walivuma elokuqhekeza nelokuba. 
UMtshutshisi uSiyabonga Manase uveze ubungqina beJ88 phambi kwenkundla, ebonisa izivubeko zokukrwitshwa nokubethwa kukamakhulu. 
I-NPA  isamkele esi sigwebo, isithi uSolani bekufanele ukhusela uninakhulu hayi ukumxhaphaza.",Iminyaka ejele  ngokudlwengula uninakhulu (85)
"Yinkosikazi egama linguThandeka Mniki enamashumi amane anesibhozo ubudala (48) esele iyiveki yesithathu le inyamalele emzini wayo. 
Le nkosikazi ichazwe ngumyeni wayo kwisikhululo samapolisa saseSwartkops eGqeberha njengelahlekileyo. 
Ingxelo ephuma emapoliseni ithi uMniki wagqityelwa ngentsimbi yesibhozo kusasa kungeCawa ezintsukwini, umhla wama31 kwinyanga yeKhala esemzini wakhe okwisitalato iMthavuma eseWell Estate. 
Umyeni wale nkosikazi ichaze emapoliseni ngoLwesihlanu kwiveki ephelileyo njengelahlekileyo. 
Ngethuba inyamalala yayinxibe isikipa esimhlophe, ijezi eluhlaza kwakunye neteki eziluhlobo lwe-all star. 
Amapolisa abongoza nabani na onokuba nolwazi malunga nokunyamalala kwale nkosikazi atsalele umcuphi uSrg Martin Assia ku 082 442 1099, 08600 10111, SMS 32211 okanye atsalele nasiphi na isikhululo esikufutshane.",Kuntsuku inyamelele inkosikazi yaseGqeberha
"INKOSIKAZI ebanjwe ngezityholo zokubulala igosa eliphezulu kurhulumente waseMpuma Koloni ivele phambi kwenkundla kamantyi waseMonti ngoMvulo. 
  
UBulelwa Ndudula (44) ubanjwe kwikhaya lesisibini eTsomo, emva kokuba amapolisa eqokelele ubungqina obumayamanisa nokubulawa komyeni wakhe uSakhekile Ndudula.   
  
USakhekile, obesebenza njengengqonyela yabasebenzi (Chief of Staff) kwisebe lophuhliso loluntu eMpuma Koloni, wadutyulwa izihlandlo ezisibhozo kumzi wesibini oseCambridge West eMonti ngomhla weshumi elinesine kwinyanga ephelileyo. Wabhubha xa kanye esithi cakatha kumasango esibhedlele iSt Dominics eMonti. 
  
I’solezwe live ukuba uBulelwa noSakhekile bebekhe banengxabano phambi kwesi sehlo. “Ingxabano ibinkulu kangangokuba bake bohlukana ixeshana baphinda babuyelana,” itsho ingxelo esuka kwimithombo ethembekileyo. 
  
Ngethuba evela enkundleni, uBulelwa ebebakabakaza ebalekisa amehlo rhoqo xa ejongiwe. Ixesha elininzi ulichithe ejonge phantsi, ebana ukugqugula negqwetha lakhe uSimphiwe Mbabane. 
  
Umantyi uNazeem Joemath uxelele inkundla ukuba akazukuqhubeka nesicelo sebheyile kuba maninzi amatyala ajongene nawo enkundleni. Umbuso sele uvakalisile ukuba uyasichasa isicelo sebheyile ngakumtyholwa. 
Isicelo sebheyile sakumanyelwa kwakhona ngoLwesithathu umhla wesihlanu kule nyanga.",Inkosikazi enkundleni ngokubulala umyeni oligosa eliphezulu kwarhulumente
"Emva kweminyaka emininzi uLionel Messi ezama ukuphumelela indebe yehlabathi, ekugqibeleni ude walifumana ithuba elicacileyo lokuyifuma. Oku kwenzeka emva kokuba uJulian Alvarez naye uLionel Messi bengcwabe iCroatia ngamagowuli amathathu eqandeni emdlalweni obutak’ iintlantsi eLusail Iconic Stadium kubusuku banamhlanje. Le yimpumelelo ebaluleke kakhulu kuMessi ongabeka phantsi kwiminyaka embalwa ezayo njengomdlali. Ukuphumelela indebe yehlabathi yinto engambeka encochoyini njengomdlali owenze izinto ezinkulu ebholeni yehlabathi. Isiqingatha sokuqala siphele iArgentina inkqenkqeza phambili ngamagowuli amabini eqandeni. 
Ekuqaleni umdlalo ulawulwe yiCroatia – eyaziwayo ngukudlala ibhola entle ehamba phantsi ikhokelwa yigqala leReal Madrid, uLuka Modric. Khange kubekho qela elifuna ukulahlekelwa kwangoko, omabini adlale umdlalo elumkile kakhulu. Igowuli lokuqala lize ngepenela efakwe nguLionel Messi othe kratya ngoku kuDiego Maradoa ngamagowuli kwindebe yehlabathi. Oku kwenzeke emva kokuba unozinti weCroatia, uDominik Livakovic, ewise uJulian Alvarez obezama ukufaka igowuli. Emva kwemizuzu embalwa, uAlvarez ufake igowuli lesibini layo iArgentina. Ufumene ibhola esizikithini sebala wabaleka nayo ephahlwe ngabadlali beCroatia. 
Nangona ebekhe waphulukana nolawulo lwebhola – kodwa uye wayifaka emnatheni emva kokuba bengakwazanga abadlali beCroatia ukuchitha. Side saphela isigaba sokuqala umdlalo ulawulwa yiCroatia engakwazanga ukugqobhola kwiArgentina. Kwisigaba sesibini, bekungasekho nto ingakho enokwenziwa yiCroatia ngoba abadlali beArgentina balwele ukukhusela amagowuli abawafumene kwisigaba sokuqala somdlalo. Isikhonkwane sokugqibela esibethelele ibhokisi ekungcwatywe ngayo iCroatia sifakwe kwa nguJulian Alvarez ogqibezele ibhola ayidlalelwe nguLionel Messi. Bekukho ithemba lokuba iCroatia iza kulwela ukuya phambili kwakhona nakule itumente yalo nyaka emva kokubethwa yiFrance kwegqithileyo eRussia.",UJulian noMessi bangcwabe iCroatia emdlalweni weFifa World Cup
"Ekuqaleni kwale veki sibukele amalungu endlu yowiso-mthetho egunyazisa utshintsho kwiCandelo 25 lomgaqo-siseko weli. Eli Candelo 25 libalula amalungelo omhlaba okanye izakhiwo.  
Lilonke, umhlaba uza kubuya. Njani? Nini? Sakuhlala silindile.  
Ukuba ungumntu onomdla kwezi zinto siqinisekile ukuba ubukhe wadibana namalungu ePalamente ebebetyelela amaphondo eli, kwezi nyanga zidlulileyo, ngelithi bazokuva izimvo zabahlali ngomba womhlaba.  
Kuwo onke amaphondo kuye kwakho iyantlukwano phakathi kwabemi beli abamhlophe nabo bantsundu. Ucalucalulo lucace gca.  
Abamhlophe bebeme ngazwilinye besithi bayangcungcuthekiswa ngezi nguqu kwaye umhlaba abakuwo ngoku ngowabo. Abantsundu bona nabo bephakama besithi umhlaba ngowethu, woxuthwa kookhokho bethu, kwaye mawubuye.  
Kuyo yonke le nto kucace mhlophe ukuba asikafiki ncam kwilizwe elalinqwenelwa ngutata uNelson Mandela. Sisekude. Phofu asazi nokuba iyakuze ibekhona na lo manyano nokulingana phakathi kwabantsundu nabo bamhlophe.  
NgoLwesithathu, 5 eyoMnga, besiqaphela iminyaka emihlanu walishiyayo eli uMadiba. Usuku luqale ngohambo lwesikhumbuzo eQunu ngenj’ ixukuxa. Emva koko kwayiwa kwiNelson Mandela Muziyam eMthatha nalapho iNkulumbuso yeMpuma Koloni, uPhumulo Masualle, neBambela Kumkani labaThembu,  uAzenathi Dalindyebo, bathethe kamnandi ngobomi bukaMandela kunye neminqweno yakhe.  
Bathethe ngomntu owayenobuntu, onoxolo nowayekhuthaza umanyano. Kwavalwa ngelithi bekumele ukuba sisonke sizama ukuphila njengoMadiba.  
Phi ke kusagquba intswela-ngqesho nabantu bakuthi besantyumpantyumpeka kwindlala kweli?  
Umntu olambileyo simlindela njani ukuba abe nesisa okanye acingele abanye abantu kuqala?  
Phambi kokuba abantu balandele umkhondo kaMadiba ngekhe siqinise kwicala lokuqinisekisa ukuba umhlaba uyabuya kwaye nendlala ipheliswa nya kweli (ngokukhuthaza ezolimo nezoshishini ngamandla). Asikwazi ukusuke sibe ngooMandela kungekho kuhle.",Ukukhumbula uMandela
"Umasipala waseMbhashe ungxamele ukuzibonakalisa kwicala lokusingatha imisitho yezemidlalo.  
KuMgqqibelo ogqithileyo, idolophu yaseDutywa ifumene inyhweba enqabileyo yokusingatha itumente yamanqindi ebiququzelelwe nguMnu. Ntsikayezwe Sigcawu noMbhashe Municipality kwiholo loluntu – apho iimbethimanqindi zaseMpuma Koloni naseNtshona Koloni ziswantsulisene kwanzima. 
 Kumlo ophambili, uDalisile Komani ubuyele eKhayelitsha (eNtshona Koloni) eyintshatsheli evunyiweyo emva kokubetha ngamanqaku uMbulelo Nxazonke ozamileyo ukuxhathisa kwade kwangumzuzu wokugqibela. 
UKomani, 36, wazalelwa eQonce – kodwa ngoku uhlala eNtshona Koloni ngenxa yemeko eyamnyanzelayo ukuba ayokukhangela amadlelo aluhlaza.  
OkaKomani uzingombe isifuba emva kokuphumelela ekuye kwacaca gca ukuba impumelelo ayifumene eMpuma Koloni yinto ebaluleke kakhulu kuye. 
 UKomani uye eDutywa ezilungiselele; futhi elungiselele nezinto ezinokuthi zimehlele. Kube njalo ngethuba kusithiwa umlo wakhe noNxazonke mawungene pambi kwexesha lawo ngenxa yengxaki yezibane eholweni. 
 Nakubeni kunjalo, uKomani uzamkele iziphumo.  
“Umlo ubumhle kakhulu. Bendingamazi lo mfana wakwaNxazonke. Ndimane ndisiva nje ngaye – kodwa ke umqeqeshi wam uzamile usibonisa indlela abantu baseMonti abalwa ngayo. Size apha sizixelele ukuba siza kudlala amanqindi ngendlela esiyaziyo,” utshilo uKomani. 
Nakubeni imbethimanqindi yaseQonce izuze impumelelo emva kokusokola kumlo obunzima kakhulu – kodwa iye yaphalaza imbilini yayo ngento engayithandanga eyenzekileyo.  
“Abantu baseMonti behleli nje bafuna ukuqubula ukuze babonakale ngathi baphezulu. Nangoku bekumeluba ndilwe ekugqibeleni – kodwa kuthiwe mandilwe ndingazishushubeza phambi komdlalo. Umqeqeshi wam uthi kuseMonti apha, masiyolwa. Andiyithandanga into yokulwa ndingafumananga nethuba lokuzolula,” utshilo uKomani. 
Umfo kaKomani uphumelele imilo elishumi elinesixhenxe, ubethwe kwesixhenxe emva kwemilo engamashumi amabini anesine. Ngoku uthi ufuna uNxhosho amnike ithuba lokulwela itayitile yoMzantsi Afrika.",UKomani ufuna itayitile yoMzantsi Afrika
"Iinkokeli zombutho olawula ibhola ekhatywayo eMzantsi Afrika, iSafa, ziza kubamba intlanganiso kwiveki ezayo eRhawutini – apho kulindeleke ziqulunqe umhlahla-ndlela ngokuchongwa komqeqeshi omtsha weBafana Bafana. Le nkquleqhu yalo mbutho yenziwa emva kokuba kugxothwe uShakes Mashaba kwiintsuku ezimbalwa phambi kweKrismesi ngo’2016. UMashaba wakhonjwa emnyango yiSafa emva kokufunyaniswa enetyala lokuthetha amazwi angaginyekiyo awawakhupha ewabhekisa kwizikhulu zeSafa emva komdlalo owawuphakathi weMzantsi Afrika neSenegal kunyaka ophelileyo ePolokwane.  
“Njengoko besithembisile, singulo mbutho sizimisele ukubamba intlanganiso kwiveki ezayo esizakuthi sixoxe kuyo umba wokuqeshwa komqeqeshi weBafana Bafana,” itshilo ingxelo ekhutshwe yiSafa. 
“Kule ntlanganiso kuzakuthi kuqulunqwe imigaqo-nkqubo ngomba womqeqeshi nemiqathango ekufanelwe ilandelwe xa eqashwa. Umongameli wembutho, ugqirha Denny Jordaan, untingele eZurich, eSwitzerland, kumsitho wamawonga waze emva koko walibangisa eGabon – apho kulindeleke eqoshelise umsebenzi weCAF. Ngethuba eseZurich, umongameli ufumene ithuba lokuncokola nabahlobo bakhe bakudala abaquka umongameli weFifa, uGianni Infantino, uDiego Maradona, uFrank Rijkaard, uLucas Radebe nabanye abaninzi abadlala indima ebalulekileyo kwimpumelelo yendebe yehlabathi ka’2010 [Fifa World Cup 2010] eyayisingathwe nguMzantsi Afrika okokuqala. Ugqirha Jordaan kulindeleke abuyele kweli lizwe azokuxoxa umba womqeqeshi negqonyela yeSafa nekomiti kwiveki ezayo,” itshilo ingxelo yeSafa. 
Nangona kubonakala ukuba iSafa izimisele ukuqhubela phambili nokuqeshwa komqeqeshi omtsha, uShakes Mashaba, ogxothwe kutsha nje, uzimisele ukufaka isibheno kwiCCMA ukuze kuguqulwe isigqibo seSafa ayityhola ngokumdlel’indlala.  
Lo nto isenokutsala uthuba elide – kodwa nayo iSafa ayingxamanga ngoba imidlalo yeBafana Bafana yokuzibekela indawo kwi-2018 Fifa World Cup izakuthi idlalwe phambi kokuphela kwalo nyaka. umqeqeshi omtsha uza kunikwa uxanduva lokusa uMzantsi Afrika kwindebe yehlabathi ezayo emva kokuphoswa yi-2017 Africa Cup of nations (Afcon).",ISafa ihlabela mgama ngomqeqeshi weBafana
"Kwiveki ephelileyo ngoLwesihlanu abenzi beefilimu eMthatha bathe bathathelwa ingqalelo nguMasipala wokuhlala kunye nesigqeba seefilimu sengingqi yaseO.R. Tambo emva kukuba kuthe konyulwa isigqeba esizokuthi silawule iqumrhu leefilimu kummandla waseKing Sabata Dalindyebo (KSD). Olu lonyulo belubanjelwe kumabala ezemidlalo iMthatha Stadium. 
Esi sigqeba sithe sabekwa kule dolophu yaseMthatha emva kokuba abo benza ifilimu bathe baqwalasela into yokokuba ayikho imithetho kaMasipala ebathethelelayo ukuba bangaxhatshazwa ngabo abasuka kwiidolophu ezinkulu abeza ngeenjongo zozokufota iifilimu zabo. 
UMasithembe Vena nongusihlalo weKSD Film Forum uthi uyivuyela kakhulu le nto yenzeke kule dolophu ngoba ngoku abaphinde baxhatshazwe ngabenzi beefilimu abadumileyo. 
“Phambi kokuba sibe khona esi sigqeba umntu ofuna ukwenza ifilimu apha ebenokufika ayenze nje nakanjani, kodwa kungoku ayinokuphinda yenzeke lo nto. Le dolophu ityebile ngamabali yaziwa yonke indawo lo nto. Asithi mabangawabalisi amabali ale ndawo, qha sithi nathi singabantu balapha masidlale indima kwaye sibe nalo igalelo,” utshilo. 
Uthe ngokomthetho kufuneka isiqingatha samashumi amathathu ekhulwini sabasebenzi ekwenziweni kwaloo filimu basuke kwidolophu leyo ekwenzelwa kuyo ifilimu. 
USikunjulwe Mkaza nonguMphathi kwiCandelo lokuPhuhliswa kwezoQoqosho ekuHlaleni uthe benguMasipala iKSD kudala bezixhasa ezenkcubeko kulo mmandla ngokuba minyaka le bebethumela iqela eliya kumnyhadala wezobuGcisa waseMakhanda. 
“Ukusukela ngoku ukuya phambili kuzokuhamba isigqeba esi seKSD Film Forum. Thina singuMasipala sizokuqala ukubabekela imali bucala kwinyanga yeKhala, nalapho sizokuthi sibafune ikhalenda yabo yonyaka sizokutsho siyazi ukuba benzani minyaka le. Siceba ukubavulela iofisi kwesinye isakhiwo sethu,” utshilo. 
Obekhokele olu lonyulo uMangena Mayekiso nongusihlalo weCCIFSA eMpuma Koloni uthe ngoku izokuphela into yokuba abantu bangaphandle bathathe umsebenzi woonofilimu baseMthatha.",Bazimisele ukwenza iifilimu eMthatha
"Emva kwemilo noxhwitha-xwithwano lweminyaka phakathi kwamaqela amabini amaRhabe, elinye lifikelele kwisigqibo sokuba lidophole imikhono lilwele ukuzophula. 
Ibandla laseRhabe eliseSidwadweni eNkanini, kuTsolo,  laye laqhekeka kunyaka wama-2013 emva kokuba owayengumvangeli uGcobile Lingani walwela ukuba ngumfundisi nangona engenazo izifundo ezidingekayo ukuze ngokusesikweni umntu atyunjelwe ubufundisi.  
Ekuphanzeni kweenzame zakhe zokungena kwesi sihlalo sobukhokheli, wafikelela kwisigqibo sokulishiya ibandla iTyeni ayokuziqalela elakhe elibizwa ngeC.V Zonke nelathiywa ngomfundisi wamaRhabe ongasekhoyo.  
Ongumdala kwisebe laseTyeni uthe, ekuphumeni kwakhe okaLingani  wawola inqwaba yamalungu kodwa uninzi lwawo lwaphinda lwabuyela eTyeni emva kokuziqonda ukuba belulahlekisiwe. Wongeze ngelithi ukususela ekumkeni kwawo la malungu  kude kuzothi ga ngoku bebethe gqolo ukubahlukumeza bebanga isakhiwo secawe ngelithi sakhiwa ngooyise babo kunye nenxiwa ababanga ngelithi lelosapho lakwaSibutha hayi icawe. 
Ingxelo idize ukuba, eli qela loqhekeko lizame amatyeli amaninzi ukusebenzisa iintsapho ezabanenkxaso ekwakhiweni kwesi sakhiwo kuquka nosapho lakwaSibutha ukuze lifumane ilungelo lokusithimba isakhiwo nenxiwa ngokubanzi, kodwa onke amalinge akabinakuphumelela. “Eli sebe liqhekeke ngethuba lisakhokhelwe nguMfundisi uMthobeli Matenese owalandulelayo eli ngonyaka wama2015, kwangona ziye  ziqina ngokuqina izigrogriso ezivela kula marhamente. Esona sehlo sishiye wonke ubani othukile sisihelegu sokufika ngomhla wecawe enkulu kumdaka, kunuka phuqu lilindle elalizele ndawo yonke, ingakumbi  kwipulpiti le yokushumayela , baze bagqibela ngokuyitshisa.  
Oku kuchithwa kwelindle kwenzeka ngobusuku, kungekho bani ubonayo kodwa siqinisekile ukuba lelinye lamayelenqe enziwe leli qela likaLingani, kuba yenzeke emva kokuba bethe bazakusibonisa ukuba abahleki nathi”,Utshilo umdala webandla. 
Amalungu  esebe leTyeni athe anengqiniseko yokuba konke oku kuphenjelelwa ngokaLingani,  kuba kudala belindele ungenelelo lwakhe ekukhalimeleni  ezi zenzo kodwa akade abonakale ndawo. Ngomhla wema31 kweyeKhala iqela lamakhosikazi lithe gqi liphethe iipeki, amagaba, ihamile nezinye izixhobo luzokudiliza iindonga zecawe iTyeni emini  ilanga lihlab’ umhlaba. Ingxelo iveza ukuba iqela elo belikhokhelwe nguNowinile Sphala owayengusihlalo kunye noNozimasile Gwaxu owayefudula engunobhala wesebe phambi koqhekeko.  
Ngethuba izandla zixakekile kukukhanda udonga lwendlu yonqulo, imilebe le ibingayekanga ukuphosa izonyeliso, besithi abakhathali nokuba singabaveza emaphepheni bafuna lo nto kanye,  kutsho omnye kwabo bazibonele ngemehlo lenyama. 
Amalungu ebandla laseTyeni avule ityala kwinkundla yakuTsolo baze bavela phambi komgwebi abamangalelwa ngomhla wama21 kule imiyo ngezityolo zokonakalisa impahla nenkitha yezinye.",Asonakalise ngeepeki isakhiwo secawe yaseRhabe amarhamente oqhekeko
"Ifolosi ye-Ajax Cape Town, uNathan Paulse, uvuya kakhulu njengokuba etyikitye isivumelwano sonyaka esitsha.  
Le ngqwayingqwayi yomdlali yenye yabadlali abanamava angumangaliso futhi abadala kweli qela laseKapa.  
Isivumelwano sakhe besiphelelwa ekupheleni kwale sizini, kodwa ngenxa yendima ebalulekileyo ayidlalayo, i-Ajax ikhawuleze yambophelela kwakhona.  
Kule sizini, lo mdlali unamashumi amathathu anesine eminyaka sele efake amagowuli asixhenxe, waphinda wadlala indima ebalulekileyo ngethuba i-Ajax ibetha iKaizer Chiefs ngo’1-0 kumdlalo wamagqibela kankqoyi eMTN 8 eBhayi kunyaka ophelileyo.  
Le ndedeba yakwaPaulse ithi, iyakholwa ukuba kusekuninzi kakhulu enokwenza ebholeni nje ngokubanzi, kwaye uyakuvuyela ukubayinxalemnye yeli qela laseKapa.  
“Ndichulumance kakhulu emva kokwandisa ngonyaka omnye isivumelwano sam sengqesho ne-Ajax. Kuninzi endinokwenza ebholeni. Le minyaka ndiyichithe kweli qela ihambe kakuhle ngeyona ndlela. Ngoku ndijonge isizini ezayo. Kufuneka sisebenze nzima, siphinde sizibekele imigomo emitsha. Iinjngo zethu kukulikhulisa eli qela, kwaye wonke umntu uyazi ukuba ndiyakuthanda ukudlalela i-Ajax,” utshilo uPaulse. 
 Ebalisa ngeyona nto ilindelekileyo kuye kweli qela, uPaulse, uthethe wenjenje: “Kwisizini ezayo, ndingathanda ukwenza ngcono.  
Umnqweno endinawo nomfutho wokudlala ufana nalowa ndandinawo ndiseneminyaka elishumi elinesibhozo.  
Ndicinga ukuba ibonakele lo nto ngethuba siphumelela iMTN 8. ndizimisele ukuyinceda i-Ajax ifumane ezinye iindebe.” NgoLwesithathu i-Ajax indwendwela iMaritzburg United eHarry Gwala Stadium. 
 Kulo mdlalo iMaritzburg izakube isilwelwa ukufumana amanqaku apheleleyo ukuze ivale umsantsa phakathi kwayo namqela asentla kwayo.  
Kanti yona i-Ajax ifuna ukubaphakathi kwamaqela asibhozo xa kuphela le sizini ukuze ikwazi ukukhusela indebe yeMTN 8 ekuqaleni kwesizini entsha.",UPaulse uzimisele ukuyinceda i-Ajax Cape Town
"Iqela lesizwe lombhoxo loMzantsi Afrika lisenomsebenzi onzima kakhulu kwiCastle Lager Rugby Championship nakubeni lizuze impumelelo encumisayo kwiveki egqithileyo. AmaBhokobhoko abethe iArgentina ngo’35-20 emdlalweni obunzima kwibala ekuthiwa yiEstadio Libetadores Stadium. IiBhokhwe zoMzantsi Afrika ziye kwixesha lokuphumla ziphala phambili ngo’22-6 emva kokusidlala kakuhle isiqingatha sokuqala somdlalo. Ziye zajika izinto kodwa kwisigaba sesibini emva kokuba iPumas ikwazile ukongeza ishumi elinane lonke lamanqaku. Kuye kwanyanzeleka iSpringbok siphakule kuvimba wamava ukuze sikwazi ukuzuza impumelelo ebinyanzelekile. 
UJacques Nienaber ubaqhwabele izandla abadlali bakhe emva kokwenza umsebenzi oncomekayo emdlalweni ogqithileyo. Lo ibingumdlalo wamagqibelakankqoyi kuthi,” utshilo uNienaber, oye wavuma ukuba amaqela ebenamandla omabini. “Amaqela ebehlulelene ngomdlalo. Kwisigaba sokuqala somdlalo, sidlale kakuhle kakhulu. Ilwile nayo iArgentina yafumana amapenela. Ndibothulela umnqwazi kodwa abadlali bethu ngokungenzi izinto ngokuxhamazela kwade kwaphela umdlalo,” utshilo uNienaber emva komdlalo. Naye uKapteni weSpringbok, uSiya Kolisi, uzingombe isifuba ngomsebenzi owenziwe ngoogxa bakhe watsho esithi kuzaw’dlana iintsimbi emdlalweni olandelayo. 
AmaBhokobhoko aza kudibana neArgentina emdlalweni wesibini weRugby Championship oza kube useHollywoodbets Kings Park Stadium ngentsimbi yesihlanu ngoMgqibelo. “Isiqalo sethu besisihle – kodwa iye yabuya ngamandla iArgentina. Ukuya kwethu sizixelele ukuba sifuna impumelelo kusincedile kakhulu. Sifuna ukuyiphumelela indebe yeRugby Championship. Umqeqeshi wethi usithembile, nathi sizithembile singabadlali. Sizimisele ukunza umsebenzi othe chatha emdlalweni oseThekwini ekuthiwa ithengise amatikiti aphela,” utshilo uKolisi. Abambene AmaBhokobhoko neNew Zealand eza kudibana neAustralia ngoMgqibelo.",ISpringbok sincwase ukuyiphinda iArgentina emdlalweni osekhaya
"KAPA: Alifikanga ligalelekile kwakho ixesha lokuya ngubuninzi kwamakhwenkwe esuthwini rhoqo ngeli xesha enyakeni. Kungoku nje sele uliqule waligangatha ukulungisela amakhwenkwe azokoluka, kwezi holide zehlobo, umbutho iSomagwaza Institute eNtshona Koloni. ISomagwaza ngumbutho okhusela ulwaluko. Oyingcibi, uSikelela Zokufa, uthi beyiSomagwaza bame ngeenyawo yaye bawubhinqe wamfutshane ukuqinisekisa ukuba akukho siganeko sizokwenzeka kulo nyaka kweli phondo. Uthi bamatasatasa yaye basemaphethelweni okulungiselela eli xesha lolwaluko. 
“Sithi kumakhankatha mawonyuse iikawusi kuba asifuni kubona mntwana uphuma engaphilanga ehlathini” utshilo uZokufa. Uthi ikhankatha elingalandeli migaqo bazakulikhuphela ngaphandle liyeke ukusebenza. OkaZokufa uthi banazo zonke iinkcukacha zamakhankatha aseNtshona Koloni, khon’ ukuze bakwazi ukulandelelana nomsebenzi wawo. 
Omnye wamakhwenkwe azakusinga ehlathini, uThandolwethu Tom, uxelele I’solezwe ukuba yena uvuya engavuyi ngelithi kuninzi okwehlela abo baye bathathe isigqibo sokuthatha inqanaba lokungena ebudodeni. 
“Abazali bona banoxanduva lokuhambela abantwana babo ehlathini ze xa kukho into engaqondakaliyo basazise siyijonge; oko kungathetha ukuthi akuphinde kubekho kufa nokungaphili kwabakhwetha” uqhube watsho uZokufa. Uthi kunyaka ophelileyo kubhubhe amakhwenkwe amabini eNtshona Koloni. ISomagwaza ikwadize ukuba ineenjongo zokunwenwela nakwamanye amaphondo.",Amakhankatha mawazimisele
"Usekela mphathiswa wesebe lamanzi nogutyulo lelindle kweli uPam Tshwete uthi uyazazi apho zivela khona iziyobisi ezibhuqa abantwana belizwe loMzantsi Afrika.  
“Iziyobisi ezigqiba abantwana kweli loMzantsi Afrika zisuka eMelika ngenjongo zokubulala ulutsha loMzantsi Afrika nehlabathi ngokubanzi, apha ehlabathini inye indawo evelisa iziyobisi yiMelika bakugqiba bazithumele kumanye amazwe bengazityi bona,” uthethe watsho uTshwete.  
Lo mphathiswa uthethe oku ngethuba ethetha nabafundi kunye nabazali baseDonqaba eFrankfort ngaseQonce. Uxelele longinginya ukuba yahlukane nokukhusela abantu abathengisa iziyobisi kwiindawo abahlala kuzo. “Kuphando endilenzileyo kumazwe amaninzi ehlabathi endihambe kuwo ndifumana ukuba ngoomama abanobuqili bokuthenga nokuthengisa iziyobisi ebantwaneni,” uthethe watsho uTshwete. 
Uhambisa athi ezi ziyobisi zisuka kumazwe afana neMelika zize kungeniswa ezilokishini  zeli nasezilalini.” Ababantu bathengisela abantwana ezi ziyobisi niyabazi qha ningamagwala anibaxeli kodwa niyabazi, kutheni nisenza lonto,” uthethe oko uTshwete. Utyhola ngelithi oomama abasetyenziswa ukuthengisa iziyobisi bazifaka emagwinyeni nakwezinye izinto abazithengisa ezikolweni ukuze zingabonwa. 
“Ndiyababongoza abantu ukuba bohlukane nalomkhuba wokutshabalalisa abantwana bethu, umntu makaqale phaya emzini wakhe azityise abantwana bakhe ezi ziyobisi ukuze azokubona ukuba zenza ntoni emntwaneni,” utsho uTshwete. Uthi ingalo yomthetho izakuba bamba abantu abaqhuba lomkhuba wokubulala abantwana ngeziyobisi ukuze ifikelele esiphelweni lengxaki ibhuqa ilizwe.  
Uninzi lwezikolo zeli zibhuqwa yingxaki yabafundi abasebenzisa iziyobisi, oku kuchaphazela inkqubo yokufunda nokufundisa, utshilo uTshwete. 
Iziphumo zophando ngokusetyenziswa kweziyobisi lulutsha kwihlabathi ngonyaka ka 2013 labonisa ukuba ilizwe loMzantsi Afrika lihamba phambili kwihlabathi.  
Ngonyaka ka 1995 uphando labonisa ukuba ngamaqela arhubuluza ethengisa iziyobisi akwikhulu namashumi amabini athengisa iziyobisi ngoku ngekho mthethweni kweli loMzantsi Afrika.  
“Ndizakuzinikela ekulweni nalengxaki ingakumbi apha ezilalini kuba nina kulula ukuqhathwa ngaba bantu besiza kuni bengena ngecala kanti bafuna ukuthengisa iziyobisi, bachazeni ababantu yekani ukubafihla,”utshilo uTshwete. 
Lo mphathiswa uthi abantwana balotywa ngalamaqela ngokubanika iziyobisi simahla ukuze kamva benziwe amalungu ngokupheleleyo kulamaqela athengisa iziyobisi. Ngokwengxelo ye Interpol ekhutshwe ngenyanga yeKhala kulo nyaka ngamawaka amathathu abemi beli loMzantsi Afrika abavalelwe kwiintolongo ezahlukileyo kwihlabathi ngenxa yokuthengisa iziyobisi",‘Zenziwa eMelika iziyobisi ezibulala ulutsha’
"Uyayazi ukuba umntu xa ephethwe yimincili uyakwazi ukubhuda athethe apha naphaya, okanye athethe izinto ezingamelanga ukuba ziyathethwa.  
Kule mpelaveki siphuma kuyo iqaqobana leenkokeli zombutho olawulayo zihlabe ikhwelo lokuba uJulius Malema, noyinkokeli yombutho iEFF, makabuyele kwiANC. Enye kwezi nkokeli ide yatyatyadula yathi iANC yenza eyona mpazamo inkulu ngokuthi inike uMalema uphum’aphele kula mbutho, yalebela ngelithi la mbutho uyabudinga ubunkokheli obufana nobakhe.  
Indihlekisile ke le ntetho, qhubekeka ufunda wena uzakude uyibone ukuba yeyiphi le ndawo ihlekisayo apha. 
Iinkokheli zeANC ezihlabe eli khwelo kule mpelaveki igqithileyo ziquka utata uDavid Mabuza, nongusekela mongameli kulo mbutho; utata uFikile Mbalula oyintloko yokukhankasela unyulo luka2019, igqala lomzabalazo umama uWinnie Mandela, kwakunye nomongameli walo utata uCyril Ramaphosa.  
Ude ke lo kaMabuza wasolula esi simemo nakutata uBantu Holomisa, ongumseki nenkokheli yeUDM, esithi naye makabuyele ekhaya. Tyhini Nkosi enofefe!  
Yimbudane yentshwaqane yantoni le? Okanye banesifo solibalo? Nithi azithi dadobawo na kubo? Balibele ukuba uHolomisa noMalema abazihambelanga kwiANC, bagxothwa? 
Mhlawumbi nawe, mhlobo wam walibala, mandikukhumbuze ngamagqabantshintshi okukhatywa ngezantsi kwaba bafo ngulo mbutho.  
Masikhe siqale ngotata uHolomisa, lo tata wanikwa uphuma aphele kwiANC ngonyaka ka1996 ngomhla wokugqibela wenyanga yoMsintsi.  
Xa sasibukele ke thina sisiva nakoonondaba, lo kaHolomisa wagxothwa kuba wadela iANC ngokuthi ayokunikezela ubungqina kwiKomishoni yeNyani noXolelwaniso (TRC) ngaphandle kwemvume yalo mbutho kwaye edyobha omnye wabaphathiswa wawo umama uStella Sigcau.  
Uyayazi ke ukuba ukuthetha kuzala okunye, yaba sisiqalo ke eso samabibi aliqela avela ngomlomo walo kaHolomisa angeenkokheli zalo mbutho.  
Mamela ke ndikuhlebele, lo mbutho uthi ufuna uHolomisa abuyele kuwo emva kweminyaka engaka bamgxothayo usenaso isibhalo esihloko sawo sithi, ‘The Rise and Fall of Bantu Holomisa’ kwi-website yawo * -www.anc.org.za nesidyobha utata uHolomisa njengempimpi yokuqala neyokugqibela yorhulumente wengcinezelo. Batheni ke ngoku? Balibele? 
Andifuni nokuthetha ke ngoJulius Malema ngokuba elakhe inxeba liselitsha ezingqondweni zethu, noko u2012 asiyonto ikude kakhulu. Sele nje ooDavid Mabuza bebona nje ukuba uJulius Malema kulunge kanye ukuba abengaphakathi kweANC kusuke kwathini?  
Mna ke andizithembi ncam nezinto ezenziwa esidlangalaleni, oku ingathi kwenziwa isigqezu ngaba bahlekazi babini.  
Ukuba ezi nkokheli zeANC bezinyanisekile xa zithetha le nto ngezibabizele kwintlanganiso esekhusini zobunkokheli kuboniswane, hayi lo mboniso-bhanya bhanya basenzele wona.  
Ndinayo nje into ethi kudlalwa ngathi apha, lo mbutho uzama ukugaya iivoti ngokudlala imidlalo engenancasa nambukeko. 
Khona sekubizwa ooMalema nje nooHolomisa alikho na ihlumelo lokukhokela kwiANC?  
Ukuba bendililungu lalo mbutho bendiza kukhubeka kakhulu kuba kucacile esam isakhono sokukhokela asibonelwa ntweni kusacengwana nabantu abagxothwa kudala nje ukuba babuye.  
Hayini maan, khanimeni ngomasibuyelane, ubomi buyaqhubeka. Zakugagana kunyulo luka2019 izidala ezo, akubuywa ngamva ngoku.",UJulius Malema akanokubuyela kwiANC
"Amapolisa aKwaDwesi eGqeberha abongoza kuye nabani na onokuba nolwazi ngoThulani Hempe (37), ogqityelwe ngomhla we18 kule nyanga sikuyo. 
UHempe, nonguSajini osebenza kwicandelo leTactical Response  Team eGqeberha, ugqityelwe ngalo mhla aduke ngawo esenkundleni yamatyala  njengoko umsebenzi wakhe umdibanisa neenkundla. 
Emva kokungangeni kwakhe iintsuku emsebenzini, iNkumanda yakhe ivule ityala lomntu olahlekileyo. 
Ityala livulwe ngoLwesine kwiveki ephelileyo umhla wama24 . 
Ngokwengxelo kaSandra Janse Van Rensburg wamapolisa, iinzame zokukhangelwa kukaHempe zenziwe kodwa kwabuywa nelize. 
Kuyabongozwa onolwazi ancedisane namapolisa kwaye igama lakhe lakukhuseleka. Ungatsalela KwaDwesi D/Sgt Luvuyo Mtati ku: 071 362 8707, 082 3025961 okanye 082 442 0964 kungenjalo ku10111.",Amapolisa afunisa ngepolisa elidukileyo
"IBUTHO lamapolisa aphanda ngamatyala anobuzaza likhuphe inkuntyula yemali licela uluntu ukuba lulincedise ekubambeni abarhanelwa ababandakanyeka kumatyala amathathu kweli phondo. 
 
OoKhetshe (Hawks) bakhuphe imbuyekezo yemali engange-R100 000 enokunikwa nabani na onokuza nolwazi olunakukhokelela ekubanjweni, ekutshutshisweni nasekugwetyweni kwabo babulala uZolile Malangeni nowakwakhe uNtombovuyo. 
Esisibini sadutyulwa sabulawa kwilali iMayaluleni kuTsolo kwiintsuku nje ezingephi emva konyulo loomasipala, kwisehlo ekukholelwa ukuba sayamene nezopolitiko nanjengoko uZolile wayegaqele isikhundla sokuba nguSodolophu eMhlontlo. 
  
Onolwazi ngeli tyala, uyacelwa ukuba atsalele umnxeba uKhenel Loyiso Mdingi ku-079 890 0800 okanye uKapteni Nceba Mdebuka ku-071 481 3650. 
  
Ukanti ooKhetshe bakwakhuphe iR100 000 kuye nabani na onokuza nolwazi olunakukhokelela ekubanjweni, ekutshutshisweni nasekugwetyweni kwabo babulala ipolisa uWarrant Officer Mzwanele Tukani, owadutyulelwa eMandela Park eMthatha kweyoKwindla kulo nyaka. 
  
Onolwazi kweli tyala angatsalela uWarrant Officer Maqhubela ku-047 532 3608 okanye ku-082 779 7268. 
  
Kusenjalo ooKhetshe bakwakhuphe iR100 000, enokunikwa nabani na onokuza nolwazi olunakukhokelela ekubanjweni, ekutshutshisweni nasekugwetyweni kwabo babulala ilungu lombutho weMdantsane East London Taxi Association (Melta) uXolani Michael Mapuma. 
  
UMapuma wadutyulwa kweyoKwindla kulo nyaka eseHighway eMdantsane. Onolwazi malunga noku, angatsalela uWarrant Officer Mcebisi Qakala ku-079 508 9596.","Nceda amapolisa, ufumane inkuntyula yemali"
"INKOSIKAZI eneminyaka engamashumi amane anesine izakuvela kwinkundla kamantyi eMonti ngomso (ngoMvulo) emva kokuba ibanjwe ngamapolisa kulandela isihelegu sokudutyulwa kubulawe ingqonyela yabasebenzi (Chief of Staff) kwisebe lophuhliso loluntu eMpuma Koloni uSakhekile Ndudula. 
UNdudula wadutyulwa izihlandlo ezisibhozo kumzi wakhe eCambridge West eMonti ngomhla weshumi elinesine kwinyanga ephelileyo. Wabhubha xa kanye esithi cakatha kumasango esibhedlele iSt Dominics eMonti. 
Amapolisa aseMpuma Koloni adize ukuba le nkosikazi ibanjwe kuTsomo, indawo apho wazalelwa khona uNdudula. 
Ngethuba kusenzeka esi sehlo, isithethi samapolisa uKapteni Mluleki Mbi wadiza ukuba lo kaNdudula wayehleli nenkosikazi yakhe ngethuba efumana elishwangusha. 
Inkumanda yamapolisa aseCambridge uBrigadiya Nomsa Siganga uwuqhwabele izandla umsebenzi owenziwe ngoogxa bakhe. “Bendiyazi ukuba oogxa bam bazakufikelela koyena nobangela wokwenzeka kwesi sehlo,” utshilo uNoganga.",Ivela enkundleni inkosikazi emva kokudutyulwa kwegosa likarhulumente
"Emva kokubetha iGolden Arrows ngo’2-1 emdlalweni wanamhlanje, iBlack Leopards isuke endaweni esezantsi yayokuthi ngcu kwindawo yeshumi alinesithathu. Ukuphumelela kwayo ngunozala wokuzimisela kwayo emva kokubambeka emsileni wePSL ixesha elide kule sizini. Umdlali uqale ngezinga eliphezulu – kodwa ngaBafana Bes’thende ababhakuzelise umnatha kuqala ngepenela efakwe nguKnox Mutizwa emva kokuwiswa kukagxa wakhe emhlabeni kanozinti. Ifumene igowuli lokulinganisa iLeopards ngebhola efakwe nguMwape Musonda. Emva kokudlala kwamaqela ixesha elide kungekho elifuna ukugoba uphondo – uMusonda ufake igowuli lesibini emva kokuba unozinti we-Arrows engakwazanga ukuyicinezela ibhola. Ukuba iBlack Leopards ingasebenza ngokuzimisela nakwezayo imidlalo, inethuba elihle lokulwela neTop 8. 
          
Komnye umdlalo, iBidvest Wits ide yazuza impumelelo nayo ngokubetha AmaZulu ngo’2-1 emva kwexesha elide ingasafumani mpumelelo emidlalweni ye-Absa Premiership. USiyabonga Mbatha noBonginkosi Ntuli bebengathemba waMaZulu – kodwa UCole Alexander noLorenzo Gordinho bebengamadoda elithembele kubo iqela likaGavin Hunt. Ngethamsanqa izinto ziyihambele kakuhle iWits efumene amagowuli amabini kwelinye AmaZulu alifumeneyo emdlalweni wanamhlanje. AmaZulu asekela iPolokwane City esemsileni emva kokubethwa namhlanje. Emva kowona mdlalo obujongwe ngamehlo abomvu, iMamelodi Sundowns ayikwazanga ukuvala umsantsa phakathi kwayo neKaizer Chiefs, ebethwe yiBlomfontein Celtic ngo’3-1, emva kokuba ibambene neMaritzburg United ngo’2-2 emdlalweni obungorhatya namhlanje.  
          
Iqela likaPitso Mosimane lihambe phambili ngamagowuli afakwe nguRicardo Nascimento noHlompo Kekana kwisigaba sokuqala. Ibuyile iTeam of Choice ngebhola efakwe nguRhushine de Reuck. Emva kwexesha kudlalwa, iMaritzburg ifake izuze igowuli lesibini ngebhola efakwe nguThabiso Kutumela onikelwe nguTebogo Tlolane. Oko kubuyelwe emabaleni kwakhona, iSundowns ayikaphumeleli. Abalandeli bayo ngeke bonwabe ngoba iChiefs ingavula omnye umsantsa ukuba iyaphumelela ngeCawa. Ukungaphumeleli kweSundowns, iPirates neWits emidlalweni yayo – kwenze akwabikho xinezelelo kwiChiefs nangona nayo ingaqhubi kakuhle kweyayo imidlalo.",Yenze umtsi omde oye phezulu iBlack Leopards ebethe Abafana Bes’ thende!
"Kazi abahlohli aba tyala lini abalenzayo le nto bangafunwayo luluntu olufundileyo?  
Bathunyelwa ngeendlobongela zabantwana ukuba zibabethe, zibenze yonke into ekukungahloniphi.  
Umhlohli akathathwa njengomzali, okanye kuyalityalwa ukuba naye ngumntu, uyabuva ubuhlungu emoyeni nasenyameni. 
Ndibe buhlungu sisiganeko sakutshanje sokugxekwa nokutshutshiswa komhlohli oziphendulele ngempama xa ebetshikwa ebethwa ngedesika yindladiya yomntwana.  
Umntwana ongathobeli umthetho wesikolo ze kwakuthathwa amanyathelo enze ukugeza okungamele kwenziwa mntwana emntwini omdala; ze kulindeleke ukuba umhlohli makabe sisimo setyuwa, anganyukelwa msindo. 
Ngowuphi umntu wesiqhelo, ngaphandle kosingamntu, unokuthi egezelwa ngumntwana angamohlwayi?  
Sendibuza ke kubantu, hayi koosingamntu. Ihlala isisilumkiso somzali ukuthi emntwaneni “Ndakukubetha ungeva kangaka nje!” Sithi sakungananzwa eso silumkiso abethwe umntwana! IMizekeliso eNcwadini yoBulumko ithi “Musa ukuluyeka uqeqesho emntwaneni. Wombetha ngentonga uhlangule umphefumlo wakhe ekufeni.” 
 Inabe ithi “Mqeqeshe umntwana ngendlela efanele umntwana, naxa athe waba mkhulu akasayi kumka kuyo.” Iyaxoka kusini na ke ukubeka njalo? 
Kunabantu endingaziyo ukuba bawa kweyayisiyaphi na ibhaloni abasoloko bemele isigezo sabantwana, ingakumbi ezikolweni.  
Andilwazi ukuba luthini na uqeqesho lwabo le nto aza kuthi umntwana akubethwa ebesenza into engamkelekanga basuke bathethelele umntwana! Uya kuqeqesheka njani umntwana osoloko ethethelelwa akohlwaywa esona? 
Khange ndilubone ushicilelo lokuqhwatywa komntwana ngempama ngumhlohli, ndiluve kuMhlobo Wenene kwinkqubo ekuthiwa “Masigoduke.” 
 Khange ndizikholelwe iindlebe zam xa bendisiva abasasazi baloo nkqubo begxeka umhlohli. Ibe ngase ndiqhaqhe unomathotholo ndibajonge apha ebusweni aba basasazi xa bebethetha leyo nto.  
Kuyintlungu ukunikwa kweqonga elifana noMhlobo Wenene intshumayelo embi nengumbulalazwe enjengaleyo ndiyive kwabo basasazi.  
Ela ziko liphulaphulwa zizigidi zabantu, ikwazezo zigidi ke ezithi zichatshazelwe lutenxo lwaso. Ndiye ndaxakwa ukuba eli ziko ilelesiXhosa nje inokuba ngawaphi la maXhosa limele wona ngentshumayelo enjalo. Inene! 
Kambe ke ndibathandile abaphulaphuli abathe bangena behlomla ngale njece. Phantse bonke bathethe into ebinokuthethwa nguye nawuphi na umXhosa okhule ngokomXhosa. Bathethe izinto esikhule ngazo besithi “ukuba ibingowam bendakumbethela ukumbona oku akufika ekhaya.” Abanye besithi “ukuba ibingowam bendiza kuya kucela uxolo kumhlohli ze ndibuye ndimohlwaye kanobomu umntwana.” Bathethe ngokwabazali nangokwabantu ke abo baphulaphuli.  
Nabathe bebengayi kumbetha umntwana kodwa bagxininisile ukuba bebeza kumohlwaya, ngeendlela zokohlwaya zabo ke. Batsho kwabuya ithemba kum, ukuba noko isekho imbinana esengabantu. 
Zidwesha, maxawambi abukho obu bomi sibuphiliswa ngabantu bamalungelo; bobasentsomini. Ilizwe liphelile ke zezi ntsomindini. Iya kuba sisizwe esinjani esi siza kuba nabazali abaqeqeshwa ngabantwana? 
Akukho mntu ubaluleke ngathi ngumhlohli kubomi banamhlanje. Bonke abantu abakhula babe zizinto ezinkulu kwezoqoqosho badlule esandleni somhlohli.  
Nditsho naba babethisa abahlohli ngabantwana babo abaqaqadekileyo, baphuma kwakwaba bahlohli bangababoneli ntweni namhlanje. Ubethwa njani ke umntu owenza isizwe? Ndakuva zwindini! 
Ootishala basoloko bevelwe ngoluthi ngasemva, besenziwa zonke izinto ezingabonisi kubaxabisa. Izimvo zabo kubangcali babo zibethiswa ngoyaba.  
Ngubani ongayaziyo into amele kuyenza emsebenzini awufundeleyo, ngaphandle kwesibhanxa? Izisombululo kwimingeni abathi bahlangabezane nayo zimele kuphuma kwakubo. Ugqirha uluvo lomguli ngobungcali bempilo ulusingela phantsi kwendlu yeenkukhu.  
Kunjalo ke nakweyiphi na inkalo yobungcali; yile yabahlohli kuphela ecelwa umngeni nangabantu abangenanto yakwenza nabuhlohli. Goba msenge iibhokhwe zikutye! 
Owenu kwisiXhosa, Nxuba",Hayi ukuba ngutitshala!
"Lusakhwanqisekile uluntu lwaseCala neziphaluka ziziganeko ezenzeke ebutsheni balo nyaka mtsha kwindawo eme kanye kumazantsi eentaba zeXhalanga. 
Oku kulandela isiganeko esingundaba-mlonyeni eCala sokucholwa komzimba kamakoti sele edunduluzile ngempela-veki yenyibidyala.  
Lo makoti esingenakumbhengeza igama ngaphandle kwemvume yabakwantsasana uqikelelwa kwiminyaka engamashumi amathathu anesithathu ubudala kwaye kurhanelwa ukuba uqale wadlwengulwa phambi kokuba abulawe kwaye nomzimba wakhe ubuqala ukonakala ngenxa yelanga ebelitshisa kanobom. 
Umfi lo kutyholwa ngelithi waduka ekhayeni lakhe ngomhla weshumi elinesibhozo kwinyanga kaDisemba nyakenye. Amapolisa arhanela ukuba ukrwitshiwe lo makoti, emva kodlwengulo. Lo makoti ufunyenwe engazinxibanga iimpahla zakhe zangaphantsi. Uphando luyaqhuba. 
Ukanti kwaphantsi kweentaba zeXhalanga kwaseCala, ngomhla wokuqala wonyaka omtsha kude kufuphi nesikolo iCala Community kubhaqwe umama obevathe izinxibo zaseSt John’s nobengekho zingqondweni kakuhle emgqubagqubane bubumdaka. 
Ethetha nephepha ndaba I’solezwe lesiXhosa ongafunanga kuthiwa paha igama nowazibonelayo oku uthe: “Sathi xa sifika ngentseni yenyibidyala kwindawo apho lo mama wayelele khona sambuza ukuba ufuna ntoni? Kwaye kwenzeke ntoni?. 
Waphendula ngelithi utyhaliwe kwabe kuphelele apho, kuba uthetha into enye yoba utyhaliwe kwaye wayemdaka kukhangeleka ukuba ebelele kwapha kubusuku obugqithileyo kwaye nala mvula yomhla owandulela inyibidyala yaphelela kuye”. 
UWarrant Officer Boja Tseha wamapolisa ase-Alivani ojongene neCala uthembise ngokubuyela kuthi ngeenkcukacha ezigcweleyo ngezi ziganeko kodwa akafumaneka kwimfonomfono phambi koshicilelo lwenqaku.","Umakoti udlwengulwe, wabulawa"
"Kubhubhe abantu abalithoba kwintlavubela yengozi emasikizi eyehle ngethuba kungqubana okweenkunzi zeegusha iloli neteksi kwindlela u-R63 phakathi kweQumrha neBhisho ngokuhlwa kwangeCawe. 
 
Kunyanzeleke ukuba isikwe iteksi ukukhupha ababhubhileyo kobo butyobo.  
  
Isithethi sesebe lezempilo eMpuma Koloni uSizwe Kupelo, sithi le teksi ibikhwele abantu abalishumi. Abalithoba kubo babhubhile kuquka nabantwana ababini abase bancinane. 
  
Umqhubi weloli ubalekiselwe esibhedlele ekwimeko ezinzileyo logama umkhweli obese teksini ekwimeko engancumisiyo esibhedlele, utshilo uKupelo. 
  
UKupelo uthi le teksi ibikwi ndlela esingise eKapa. Umkhweli weteksi osindileyo ngowakuGatyana ngokokutsho kukaKupelo.  
  
Le ngozi ibangele ulibaziseko nanjengoko indlela u-R63 kunyanzeleke ukuba ivalwe iiyure eziliqela amagosa exakekile, bambi befaka izidumbu kwinqwelo yazo bambi betshayela obo butyobo. 
  
UMphathiswa wezempilo ephondweni uGqirha Pumza Dyantyi, uleqe kwindawo yexhwayelo ukuya zibonela le ngozi. Amagama wabo babhubhileyo ebengekabhengezwa ngethuba sibhala eli nqaku.",Isithoba sibhubhe kwingozi emasikizi ku-R63
"Ingxoxo ngomdlali ophambi kwibhola yehlabathi, uLionel Messi, emva kokuba engakwazanga ukunceda ilizwe lakhe izolo, isaqhuba. Ilizwe lase-Argentina kuye kwanyanzeleka ukuba lamkele inqaku elinye kumdlalo walo wokuqala kwi-2018 FIFA World Cup ebanjelwe eRussia emva kokudlala ntanganye ngo’1-1 nelizwe elincinane i-Iceland emalanga izolo eMoscow Stadium. Ukungakwazi kwakhe uMessi ukunceda i-Argentina kudale intetha kakhulu kumakhasi onxibelelwano kuba uCristiano Ronaldo efake amagowuli amathathu eyedwa ngethuba iPortugal idlala ntanganye neSpain ebusuku ngoLwesihlanu eSochi Stadium. 
Ilifumene ithuba lokuphumelela umdlalo i-Argentina ngethuba izuza ipenela kwisigaba sesibini somdlalo – kodwa ibhola kaMessi iye yabanjwa ngunozinti we-Iceland ogama linguHannes Thor Halldorsson. Yifolosi ekhathazayo kakhulu, uSergio Aguero, eqhufuze iqanda emdlalweni kwisigaba sokuqala – kodwa u-Alfred Finnbogasson ukhawuleze wafaka igowuli lokulinganisa. Nakubeni i-Argentina ingaphumelelanga – kodwa uMessi uthi abantu mabathobe amaxhali akukonakali nto. 
“Bekunzima kakhulu kuthi ukudlala neqela elihlala emva. Ukuphosa ipenela ibe yinto ebuhlungu kwaye ndiyixhoma emagxeni wam lo nto. Akukho sizathu sokuxhalaba, bekufaneluba siphumelele kula mdlalo – kodwa kuyabonakala ukuba kufuneka siyiphucule indlela esidlala ngayo. Kufuneka sithobe umoya. Siza kuyibetha iCroatia,” utshilo uMessi emva komdlalo. 
ICroatia ithe ngcu kwindawo yokuqala kuGroup D emva kokuba ibethe iNigeria ngamagowuli amabini (2-0) kumdlalo obubanjelwe eKaliningrad Stadium izolo ebusuku. UMessi unethemba lokuba ilizwe lakhe lakuyibetha iCroatia kumdlalo obalulekileyo kakhulu ngoLwesine ebusuku eNizhny Novgorod Stadium.",ULionel Messi uthi amaxhala phantsi akukonakali nto
"Ngomhla wokuqala kule nyanga yeKhala, kuvulwe ngokusesikweni ithuba lokuthengwa nokuthengiswa kwabadlali ngamaqela adlala kwi-Absa Premiership.  
Onke amehlo athe ntsho kumaqela amabini: iKaizer Chiefs ne-Orlando Pirates, ngoba ahlaze abalandeli kwisizini edlulileyo ngokuyivala esonge izandla. Kube kubi ngakumbi kwiPirates ngoba ayikwazanga ukufumana indawo kwiTop 8 ekuvulwa ngayo isizini.  
Ekuqaleni kwale veki, ugqirha Irvin Khoza, ubhengeze oyena mdlali obefunwa ngamaqela amaninzi, uThamsanqa Sangweni: inyathelo eliqhwatyelwe izandla ngabantu abaninzi njengelifanelekileyo elingabuyisa isidima seZimnyama. 
USangweni usuka kwiChippa United kwaye ngoku uzakuhlala iminyaka emithathu kwiPirates. Ukudlalela iPirates yinto enkulu nakowuphi na umdlali osuka kwiqela elincinci. Kunzima ukudlalela iBucs ngenxa yabalandeli abanxanelwe impumelelo nembali yayo eMzantsi Afrika. USangweni unaso isiphiwo sokudlala ibhola kwaye okumnandi ngaye uphinda abengumdlali okhutheleyo. Ngenxa yezo zinto, akuthandabuzeki ukuba uSangweni angayifunqula iPirates futhi ancedisane nabadlali bayo abasezingeni eliphezulu nangona bengakwazanga ukuyihlangula ehlazweni kwisizini egqithileyo. Njengomdlali odlala esiswini, kuya kuxhomekeka kumqeqeshi ukuba usetyenziswa nabani phakathi kuka-Oupa Manyisa no-Issa Sarr – abazinjineli zePirates. 
Akukho sizathu sibonakalayo esinokumbamba angaphumeleli uSangweni ngoba usendaweni ayithandayo – ivakele le nto kumazwi wakhe awathethe ngethuba esamkelwa nguKhoza. “Kuyandonwabisa kakhulu ukuba lapha. Ndizimisele ukwenza konke okusemandleni ukuze eli qela libuyele kwindawo yalo. Ndibulela zonke izinto abandenzele zona kwiChippa United,” utshilo uSangweni. 
Lo mdlali ulandele ekhondweni lomkhuluwa wakhe uSiyabonga Sangweni – owabayinxalenye yePirates eyenza imbali ngokuphumelela iindebe ezintathu kwisizini enye kule minyaka idlulileyo phambi kokubeka phantsi ebholeni ngenxa yokwenzakala.",USangweni angayifunqula iPirates!
"Lityholwa ngokuthengisa iziyobisi likwafundisa ulutsha ukuba lungene kwiziyobisi ipolisa laseCacadu.  
Ingxelo yabahlali ithi eli polisa lisebenza kwisikhululo samapolisa sale ndawo, kwaye liyaziwa luninzi lolutsha olungamaxhoba ezi ziyobisi. Elinye lamaxhoba liyibeke yacaca eyokuba akukhuselekanga ukuveza ubuso balo kwakunye negama lalo kwezi zityholo.  
“Usinika ukuba sithengise, kodwa siyalifumana ithuba lokuba xa kukho into entsha efikayo asinike sitshaye, uthengisa itik necocain kwindlu ethile apha elokishini,” lithethe latsho ixhoba. 
Uphando lubonisa ukuba uMzantsi Afrika lelinye lamazwe anamapolisa aseluvalelweni ngenxa yokophula umthetho, oku kuquka ukusebenzisana nezaphulimthetho, ukuthengisa iziyobisi yenye yezo zinto bazenzayo. 
UMenzi (asilogama lakhe lokwenene) lelinye lamaxhoba ale meko ukusukela kwiminyaka emibini egqithileyo.  
“Siyathenga kuye, asimazi ukuba uzithathaphi ezi zinto, mna ke ndazi iTik asithengisela yona kwindlu ethile apha elokishini. Ungandixeli kodwa ndiyaloyika eli polisa,” lithethe latsho eli xhoba. 
Inkokheli yabahlali eCacadu nengavumanga ukunikisa ngegama layo ngelicingela ukhuselo layo, ithi ngenene ikho indlu exakileyo ngokuthengisa iziyobisi kwilokishi yale dolophu.  
“Kudala sixelela amapolisa ukuba kukho indlu ethengisa iziyobisi, amapolisa ayaya esiya kukhangela ezi ziyobisi, kodwa sinolwazi lokuba kukho eli polisa liye lixelele aba bantu ukuba mabafihle iziyobisi, kuba lilo elinikisa ngeziyobisi,” ithethe yatsho inkokheli yokuhlala. 
Le nkokheli iyaziphikisa iingxelo zokuba uqhankqalazo lwabo oluthathe iiveki ezimbini kwiveki ephelileyo belunento yokwenza neli polisa.  
“Ngumcimbi owodwa lo wepolisa elithengisa iziyobisi, ayinanto yokwenza nemigushuzo yethu yenyanga ephelileyo,” ithethe yatsho inkokheli. 
Idolophu yaseCacadu ineziganeko zolwaphulomthetho olungaqhelekanga kule ndawo ngokwembali, kutyholwa ezi ziyobisi. 
Othethela  uMkhomishinala wamaPolisa kuzwelonke uBrigadier Vishnu Naidoo, uthi azikafiki iingxelo ezinje kubo ePitoli.  
“Asinalo ulwazi lepolisa elithengisa iziyobisi eCacadu, kodwa iofisi yethu eMpuma Koloni ingakunika ulwazi oluchanekileyo,” utshilo uNaidoo.  
Egameni lamapolisa eMpuma Koloni, uColonel Sibongile Soci, uthi abanalwazi ngezi zityholo.  
“Singamapolisa oMzantsi Afrika, eMpuma Koloni asazani naso esi sityholo selungu lethu esipoliseni. Sicela abahlali ukuba beze ngaphambili nolwazi olunokunceda ukubanjwa kwalo mtyholwa, oku kungenziwa ngokuxelelwa kweofisi yomphathi-sitishi eCacadu,” utshilo uSoci.",Lithengisa iziyobisi ipolisa laseCacadu!
"UNOBHALA weANC eMpuma Koloni uOscar Mabuyane uvumile ukuba zibekhona iimpazamo ezenziwe yikomiti yokuhlola abagqatswa balo mbutho abatyunjwe ukuba babe- ngooceba kunyulo elizayo.  
Uthe ezi mpazamo ziquka abagqatswa abebekwindawo yokuqala ngethuba kusonyulwa emasebeni nabasuswe ngamalungu ekomiti ngezizathu ezingavakaliyo. UMabuyane uthe, “Siyaqhubeka nokuhlola abagqatswa, nokulungisa iimpazamo ezenziwe yikomiti ejongene noko.” Kwiintsuku ezidlulileyo kubekho isikhalazo esisuka kubahlali bakwaWadi 13 kumasipala uMbhashe. Abahlali bakhalazela umgqatswa kaceba woluntu kule Wadi uXoliswa Willie ngelithi uhlala nomyeni wakhe uVela Raziya emzini wakhe okwilali yaseBhijolo eMqanduli nephantsi komasipala iKSD.  Umhlali othi ulilungu leANC kule Wadi nocele ukuba igama lakhe singalichazi uthe, “Umzi kaWillie oseBhijolo usecaleni kwendlela, uya- ngokuyokusebenza kokwabo kwilali iFama eseXhorha.” Abahlali abathethe neli phephandaba Isolezwe batyhole uMlibo Qoboshiyane kwakunye noSheilla Xhego ngelithi batshintsha amagama abagqatswa ababephambili kule wadi. “Abagqatswa bethu yayinguFezeka Qhina kwakunye noVictor Sitofile kodwa iivoti zabo zanikwa uWillie,” utshilo omnye wabahlali. UWillie uyiphikile eyokuba uhlala eBhijolo ngelithi, “Ndinawo umzi eBhijolo kodwa andihlali kuwo, umyeni wam uhlala ekhaya nam.”  
UMabuyane uthe imiba efana nale yenye yezinto abazilungisayo neziya- kuqosheliswa emva konyulo. Ugxeke la malungu ngelithi, “Ukuba uhlala eKSD bebemazi bamyekeleni ukuba athathe inxaxheba kwinkqubo yesebe,” ubuze ngelitshoyo uMabuyane.",UMabuyane uthi kubekho iimpazamo kwizicwangciso zoluhlu labagqatswa
"Mvanje eMzantsi Afrika kusuke kwagqama amabali okubulawa kwabantu ngabantu abathandana nabo, kunye nabantu abazibulalayo ngenxa yezizathu eziphathelene nezothando.  
Ndinento endihlala ndiyithetha ndisithi, uyabona uthando lunamandla okukwenza ubengumntu ongcono kunalo unguye, okanye lukwenze ubeyeyona ndlobongela iphume izandla apha elizweni.  
Uninzi ke lwabantu abaqatseleyo ngokuba ziindlobongela kwimicimbi yezothando ikwasithi bantu bangootata. Ikhona lento isoyisayo, iyafuna ukhe siyiqwalasele le nto. 
Iyakuze indoda imdyolele usisi othandana nayo amatyeli amaninzi imane ibhaqwa, kodwa lo sisi amane eyixolela ngokuba iyindoda yakhe. Ikhale le nzwakazi isule iinyembezi yakugqiba iqhubekeke ukuthanda indoda yayo ngokungena sikrokro.  
Ndihlala ndizibuza kemna ukuba yintoni eyenza oosisi babenentliziyo ende yokuxolela nje? Impendulo yalo mbuzo ndiyacinga ndiyifumene xa bendibukele inkqubo kamabonakude * -Scandal, xa abalinganiswa uSiseko Langa (nolingiswa nguHlomla Dandala), uBoniswa Langa (olingiswa nguLusanda Mbane) kunye noYvonne Thebe (olingiswa nguKgomotso Christopher) bekunxantathu wothando. 
Uthe uBoniswa akuthi uyawuqhawula umtshato wakhe kuba uSiseko ekrexeze noYvonne, wavuya kakhulu uYvonne ebumnyonyozela uBoniswa lo. Boniswa lowo uthe akujonga uvuyo lukaYvonne sesi sigqibo sakhe wakhawuleza watshintsha ingqondo, sele kengoku ebuyela kuSiseko wakhe esithi akayi ndawo.  
Kum kuvele kwacaca gca ukuba abantu aba basetyhini, ngabantu abakholwayo kakhulu lukhuphiswano kwaye abathandi ukoyiswa omnye ngomnye endodeni.  
Ndathi mhlawumbi yiyo le nto bekhawuleza ukusixolela nje xa siye samosha kungokuba abafuni ukoyiswa kolu khuphiswano lwabo laziwa ngabo bodwa. 
Into endenza ndingonwabi umphefumlo kukwelicala lethu bootata xa sityelwa, thina asikwazi tu ukuyimela. Uninzi lwethu lusuka lubezindlobongela ezinganqandekiyo.  
Yenziwa yintoni le nto? Andithi ihleli nje sithi abamosha kakhulu, nabaxolelwa kakhulu? Kutheni singenakuxolela nje xa isithi abamoshiweyo? 
Sikule nyakanyaka sikuyo nje, sekukho nezihloko zoo #MenAreTrash, kungenxa yokukhweleta kwamadoda athile ade abulale abasisi bathandana nabo.  
Ngamanye amaxesha xa indoda iligwala ide izindlobongelele yona siqu izibulale. Kutheni le nto kule nto intle kangaka iluthando kuzakuphuma iziqhamo ezibi nje? Bekungamelanga na noko ziyonwabisa izinto ezenziwa ngabantu abathandanayo na? 
Sonke ke phofu sinabo abantu esibaziyo abazibulalayo, okanye ababulawayo ngenxa yokukuthandana ndini. Sizwe sakowethu mna ndithi kuni xa ingakhaliyo iyayekwa.  
Xa niyibona ukuba ngoku ayisasebenzi le nto yolu thando lwenu, inenza iindlobongela zoomakrwadeni, phumani kuyo. Ukuba bekusiyiwa ngam ngendisithi endaweni yokuba nibulalane, qhawulani loo mtshato ngcono. Ewe kungababuhlungu, kodwa ke ixesha ngumpholisi wamanxeba. 
Masingaphinde sifunde emaphepheni ngomntu obulele unkosikazi, abantwana, kunye nesiqu sakhe ngenxa yokuba ekhweleta.  
Masingaphindi sive koonomathotholo ngamadoda abulale, atshisa abantu babo ngenxa yokuba betyelwa. Madoda masiyeke ukuba ngamagwala eentetho neengcinga zabantu.  
Ngokuba sisenza obu bundlobongela nje kungokuba siyacinga ukuba sizakuhlekwa ngabantu. Mhlobo wam awungowokuqala ukutyelwa, ungenguye nowokugqibela.  
Yiginye nokuba iyakrakra, ususe iingcinga zokufa kuwe, uthathe amanyathelo asemthethweni. Kubuhlungu ke kuthi thina bantu babukeleyo ngokuba nishiya iingxwelerha zeentsapho nabantwana benu bezimpula zikaLujaca.  
Xa unomsindo sukuthatha izigqibo ezisisigxina, khawukhe uthi gu bucala ucingisise, ukuba uyoyisakala ufune iingcebiso.  
Akukho sidingo sokubulala nokubulalana ngenxa yokutyelwa nto zakowethu.",Asilwazi uthando singootata
"Ukuyekelela kwabanye abadlali beMamelodi Sundowns kunyanzele uPitso Mosimane ukuba akhusele uPercy Tau ophose amathuba kumdlalo obuphakathi evekini. 
IDowns ibambene ngeqanda nePolokwane City, eLoftus Stadium ngoLwesibini odlulileyo. UPitso ukhala ngomthwalo osemagxeni kaTau osele edlale imidlalo emininzi.  
“Siphulukene noVilakazi (owonzakeleyo), uBilliat usonzakele. UTau akafanelanga ukuba nguye onoxanduva lokukhokela iSundowns, mkhulu umthwalo. Ngabadlali abadala ekufanele bathathe uxanduva, ayenzeki lo nto,” utshilo. 
NgoMgqibelo iSundowns idlala neKampala City kwiCaf Champions League. UPitso uzakufuna impumelelo emva kwempumelelo ka’2-1 eLucas Moripe kwiveki ephelileyo. IBidvest Wits yamkela i-Al Ahly kwiCCL ngo’15:30 eBidvest Stadium ngeCawe.  
IPlatinum Stars ebethwe ngo’1-0 kodlulileyo umdlalo, yamkela iVipers kwiCCC ngoMgqibelo ngo’20:00. Yona iSuperSport United ebethwe ngo’1-0, yamkela i-Al Ahly Shendi eLucas Moripe ngo’18:00.",UPitso ukhala ngomthwalo okuTau
"Inqila nganye elalini ibanobhodi oncedisana nosibonda kunye neNkosi kwimiba yasekuhlaleni. 
 Aba ngootata abathi baqinisekise ukuba imiba ethile bayisombulula ngokwabo phambi kokuba iye kwiNkosi okanye usibonda, susela zathi zasungulwa iibhodi, akukho sibonelelo senyanga nenyanga bathi basifumane.  
Kungoku nje oku kungabikho kwesibonelelo kubenza bancwine ngoba besithi umsebenzi wabo ubonakala ngokungathi awubonakali okanye awubalulekanga. Iincwina ezi zikhokelele ekubeni iibhodi zeedolophu eziliqela esingabala ukusuka eLady Frere, Centane, Dutywa nezinye ukuyoma ngeMount Fletcher zithe zasungula umbutho obizwa CONTRAVICOLSA (Congress of Traditional Village Community Leaders of South Africa) nondlunkulu yawo iseNgcobo. 
Ilungu lalo mbutho elingubhodi kwilali iBeyele eNgcobo uStanford Mantwana uthi, iiNkosi nezibonda ziyahlawulwa nabo bafanele ukuba bafumane isepha nokuba yinto engakanani baza kuyamkela.  
UMantwana uthi ‘’sibeka ubomi bethu esichengeni mihla le xa kubanjwe isela okanye isidlwengu ngobusuku abantu belali basizisa kubhodi basishiye bayolala ezindlini zabo babuye ngomso, mna bhodi kunyanzeleka ndingalali ndijongane nalo, usibonda neNkosi balele ngelo xesha kodwa baza- kuhlawulwa’’. 
Isikhalo sabo basithumele kwi-ofisi kamphathiswa wemicimbi yeenkosi uFikile Xasa nekulindeleke ukuba aze kuphulaphula esi sikhalo ngomhla weshumi elinesibini kwinyanga kaMeyi.  
Ubhodi uMantwana uthi bafihle induku emgqubeni, ukuba le ntlanganiso ayizi nazisombululo bazakonyukela kwinqanaba elilandelayo de umsebenzi wabo abawenza ngokuzinikela uthathelwe ingqalelo bavuzwe ngawo.",Zifuna intlawulo iibhodi zeelali
"Nyakenye ngeli thuba bekuzele imibhiyozo ezweni kukhunjulwa igalelo lamanina athi abhinqela phezulu angenela umzabalazo wokulwisana norhulumente wobungqondogqwirha wamabhulu ngomnyaka ka1956, ngokuthi abambe umngcelele oya kwiUnion Buildings ePitoli. 
Lo mngcelele wazishukumisa iziseko zorhulumente wobandlululo, waze wavula amehlo eentlanga zehlabathi ukuba zibone ingcinezelo yomntu omnyama ekhayapha. Isikhalo esasingundoqo yayikukupheliswa  kwamapasi azincwadi ezazikhuthaza iyantlukwano yeentlanga, inyhasha amalungelo esininzi esingabantu abamnyama bemveli kweli lizwe. 
Isingqi samakhosikazi angaphaya kwamashumi amabini amawaka awayekhokelwe nguMama uLillian Ngoyi, Helen Joseph, Rahima Williams, Sophia Williams, Frances Baard nabanye, sathumela umyalezo ongagungqyio kubalawuli belo xesha ababekhokelwe nguJG Strijdom owashiyeka enkentezelwa yingoma ethi “Wathint’Abafazi, Wathint’imbokodo” de waya kungena engcwabeni. 
Kulo nyaka ka2020, bambi bathi ngoweshwangusha, akusayi kubakho mibhiyozo emikhulu ngenxa yentsholongwane yekhorona erhuqa umrhaji igawula izizwe. Nangona kunjalo kungakuhle ukuba omnye nomnye wethu angathatha umzuzu enze umbulelo kumanina ngegalelo lawo emzabalazweni, ekukhuliseni iintsapho, ekufundiseni isizwe ngelithi “Malibongwe igama lamakhosikazi”. 
Kona le nyanga ehlabathini liphela, isetyenziselwa ukulwa nempathombi yabasetyhini, ukulwela umasilingane empilweni nasemisebenzini. 
Sazi kakuhle ukuba apha eMzantsi Afrika abafazi bahleli ngempundw’ enye, bexhatshazwa bekwabulawa umhla nezolo zizithandwa zabo okanye izikhohlakali zamadoda angoozungulichele.  
Lithuba lokuba amadoda aphakame ancedise ekulweni nale ntlondi. Amadoda kumele afundise amakhwenkwana indlela yokuphatha amantombazana asakhulayo ukuze ikamva lesizwe sethu libe lihle. 
Nakumlo wekhorona ikwangabafazi abadlala indima ephambili kumaphulo karhulumente ezilokishini, ezilalini nasezidolophini. 
UGqirha Nkosazana Zuma uthi asakuvula umlomo uqale uqonde ukuba inene igama lamakhosikazi lelokubongwa, akagungqiswa zizimvo ezibheke ecaleni. Okwakhe kukubeka impilo yesizwe phambili. 
Hloniphani oomama, oomakhulu, iintombi, oosisi – igama labo malibongwe!",Malibongwe igama lamakhosikazi
"Umongameli weSafa, uDanny Jordaan, uchulumance kakhulu emva kwempumelelo ezuzwe nguMzantsi Afrika izolo. IBafana Bafana ivingcele iNigeria enkundleni yayo phambi kokuyibetha ngo’2-0 kumdlalo ohlakulela i-2019 Africa Cup of Nations obuseGodswill Akpabio Stadium ebusuku izolo. Ibikokokuqala uMzantsi Afrika ubetha iSuper Eagles emva kweminyaka elishumi elinesithathu. Ngethuba iBafana Bafana ibetha ilizwe laseNigeria ngo-2004, imikhala yayixhuzulwa nguStuart Baxter – kanti ke nayizolo ibikwanguye oze nempumelelo. 
  
Kusoloko kukho ukuxhokonxana nomlo ongapheliyo phakathi kwabantu balamazwe mabini. Impumelelo yoMzantsi Afrika ibuyisa isithunzi selizwe nanjengoko ukoyisa iNigeria – esenobunganga kwibhola ekhatywayo kwizwekazi le-Afrika – iyinto enkulu. Akakwazanga ukulibamba uncumo uDanny Jordaan namhlanje ngethuba ethetha neentatheli eMonti.  
“Aaah! Ibe yimpelaveki emnandi kakhulu le. Impumelelo esiyilinde iminyaka engaphaya kwamashumi amabini eminyaka ide yafika. Siyibethele kowayo iNigeria, sisiqalo esincomekayo kakhulu esi kwiqela lesizwe. Ndizakubamkela ngovuyo – kodwa okubalulekileyo kukuba sineqela elizithembayo ngoku. Simnqwenelela intlahla uStuart Baxter neqela lakhe kwimidlalo yokuzibekela indawo kwiFifa World Cup ka-2018 ne-2019 Africa Cup of Nations,” utshilo uJordaan ebobotheka luncumo. 
  
Lo kaJordaan ebephakathi kwezihandiba ebezizimase umdlalo wamagqibela kankqoyi we-ABC Motsepe obuphakathi kweqela laseKZN (Uthongathi FC) neSuper Eagles yaseFree State ngenjikalanga yanamhlanje eBuffalo City Stadium. UJordaan uvuyisene namaqela anyuselweyo watsho ewanqwenelela okuhle kwaNational First Division. “Uthongathi neSuper Eagles zidlale kakuhle kakhulu. Amaqela abejongwe kakhulu afana ne-Acornbush ne-EC Bees oyisakele nangona edlale kakuhle kwimidlalo yeNedbank Cup,” utshilo umongameli weSafa. 
  
“Iqela eliphumeleleyo ligoduka nesigidi serandi (R1-million) elizakuthi lilungislele ngayo inqanaba elingasentla. Kwakhona sithumela amaqela amabini kwiNFD, kwaye ukuba uyajonga amaqela aphuma apha (kwiMotsepe League), afana neBaroka FC, Highlands Park aphezulu ngoku noMthatha Bucks uqhube kakuhle kwinqanaba elingasentla. Siwanqwenelele okuhle kodwa la maqela. Intsebenziswano yethu neMoptsepe Foundation ivelise abanye abadlali abatsha. Ngoku into entsha esiyenzileyo kukuchonga iqela labadlali kule tumente elizakuthi lidlale neMamelodi Sundowns. Abadlali abaphuma apha bazakufumana ithuba lokudlala neentshatsheli ze-Afrika (iMamelodi Sundowns) kwaye sicele abaqeqeshi ukuba bajonge abadlali abanokuthi badlale nakwiChan,” utshilo uJordaan.",Oko ebencume izolo ugqirha Danny Jordaan!
"Emva keenyanga eziliqela enyuka esehla okwamanzi olwandle egaya iivoti, namhlanje uGqirha Patrice Motsepe, 59, uchongwe ngokusesikweni njengoMongameli weCaf enkomfeni yolonyulo ebibanjelwe kwisixeko saseRabat kwilizwe laseMorocco. Igama lakhe liphakanyiswe ngaphandle kokuphikiswa namhlanje emva kokuba abantu abebeza kukhuphisana naye abafana no-Augustin Senghor waseSenegal, uJacques Anouma wase-Ivory Coast no-Ahmed Yaya waseMaurtania begqibe kwelokuba bawarhoxise amagama wabo kugqatso kwiveki ephelileyo. Iingxelo zithi uMongameli weFifa, uGianni Infantino, uye wathetha nabanye abagqatswa ukuze uMotsepe abe yinkokeli yeCaf. Nangona kunjalo, uMotsepe ebesele enalo inani leevoti (30/35 yeevoti) ebeliza kumnika impumelelo. 
Yena u-Ahmad Ahmad, ophume esihlalwenu, uxhaywe yiFifa efuna ukuzigqatsa kwakhona nangona wayegwetyiwe ngenxa yokophula imithetho yokuziphatha. UMotsepe, osisigwili sikasomashishini wemigodi eMzantsi Afrika, uthembise ngokuguqula ibhola yase-Afrika ibe kwizinga lehlabathi. Izinto ezifana nokuzama ukucela amashishini azimeleyo atyale imali ebholeni ekhatywayo, uqeqesho loosompempe, ulawulo olucocekileyo – zezinye zezinto eziphambili athethe ngazo uGqirha Motsepe, eSandton, xeshikweni ethetha namajelo eendaba ekuqaleni kwale nyanga. Igama likaMotsepe laphakanyiswa nguGqirha Danny Jordaan weSafa waze wafumana inkxaso yamazwe asemazantsi e-Afrika (Cosafa), kwiNigeria nakwamanye amazwe. 
Indedeba yakwaMotsepe yangena yathi tsotsololo ebholeni ekhatywayo ngo-2004 ngethuba ithenga iMamelodi Sundowns. Ukusukela ngoko watyala izigidi ngezigidi zerandi – kodwa izinto zimhambele kakuhle kakhulu emva kokuqesha uPitso Mosimane – ophumelele intaphane yeendebe ze-Absa Premier League, indebe yeCaf Champions League ngo-2016, iCaf Super Cup nezinye iindebe. Njengokuba uMotsepe engena esihlalweni esikhulu kwi-ofisi yeCaf, unyana wakhe uTlhopie Motsepe uza kuthatha indawo yakhe njengoMongameli weSundowns encediswa ngamanye amalungu osapho lakwaMotsepe.",UGqirha Patrice Motsepe ubekwe ngokusesikweni njengoMongameli omtsha weCaf!
"Akawuvali umlomo umpapashi woncwadi lwembali yenkcubeko uThemba Ngada emva kokutyunjwa kombongo wakhe ukuba ube yinxalenye yencwadi enemibongo elikhulu ebhalwe ngalwimi zonke. 
 Le ncwadi ibhalwe emva kokuba ithala loncwadi loMzantsi Afrika (National Library of South Africa) idibene neNelson Mandela Foundation yathi yakhweba ababhali ibacela ukuba babhale imibongo elikhulu ngoMongameli wokuqala kulawulo lwedemokrasi ubawo uNelson Rolihlahla Mandela.  
“Ndonwabe kakhulu emva kokuba ndive ukuba umbongo wam uye wachongwa kwicandelo lesiXhosa,” itshilo le mbongi.  
UNgada waphekwa kwizifundo zonxibelelwano kumzi wakwaNokholeji eDikeni, wayintatheli ephume izandla de yaqamba elayo iphephandaba elalifundwa kwimimandla yeDike, Bhofolo neXesi iVictoria East Reporter.  
Yindoda ethanda kakhulu ukubhala kuquka nentlaninge yemibongo ngesiXhosa nesiNgesi. Isiduko sakhe nguNzotho, uNyelenzi, uMaphango. Uzalelwe eSprings eRhawutini, isinqe sakhe sikumhlaba wamaGqunukhwebe phantsi koNkosi uKama phezu komlambo iXesi.  
Uyise uphuma kwisizwe samaMbombo kaKumkani uNgqika eQawukeni, eChwarhu. Unina yintombi yomSwati kwaMaseko.  
Ukhanyelwa ifayidukhwe yintombi yamaNtambo kwaQoboka eTsomo, kwaye unezithuthi zokumkhelela amanzi, uSibulele (22) noQhawekazi (18) neebhokwe ezilishumi elinesithathu noTau igama lenja yakhe.  
Mve ke xa ebongoza iDiba elikhulu:  
Kungakuhle! Kungakuhle xa unokuhlala ungalali, Kungakuhle xa unokujonga ungacimeli, Kungakuhle xa unokuthetha ungathuli, Kodwa udiniwe. Kungakuhle ubenathi okwethutyana,  
Kungakuhle ungasifulatheli, Kungakuhle ungasishiyi, Kodwa uyafunwa kowenu. Kungakuhle ungasabeli, Kungakuhle ungabheki, Kungakuhle ungananzi, Kodwa uyabizwa. Kungakuhle uginye, Kungakuhle uvule, Kungakuhle ukhamise, Kodwa akukho yeza. Kungakuhle utshitshilize, Kungakuhle utshijile, Kungakuhle utshivele, Kodwa hayi unesimilo. Kungakuhle udangele, Kungakuhle wonqene, Kungakuhle ulibale Kodwa uthunyiwe. Kungakuhle usicingele, Kungakuhle usithande, Kungakuhle usibonelele, Kodwa kwanele. Kungakuhle ugibisele, Kungakuhle udubule, Kungakuhle uqhushumbise, Kodwa sekufezekile. Kungakuhle ubholel’ecaleni, Kungakuhle wehl’entloko, Kungakuhle utheth’unothanda, Kodwa kuvakele. Ngxatsho ke Zondwa! Maz’enethole Yemyem! Nangamso Dlomo! Thole lidun’ elide kaMadiba, Kodwa-a-a-a! Kungakuhle ugibisele",Umbongo wakhe upapashwe kwekaMadiba
"Ngamakhulu amathandathu namashumi amathandathu anesithandathu inani lamakhwenkwe asebenzise ithuba lokwalukela kwagqirha phantsi kweziko elilwa isifo sikagawulayo nesifo sephepha TB/HIV Care Association eMonti. 
 Ingxelo yela ziko ithi, eli nani liyenyuka rhoqo xa kufike ixesha lokwaluka kwamakhwenkwe kweli loMzantsi Afrika. 
Othethe egameni leli ziko uZolani Barnes uthi la manani anyuke ukusukela ekuqaleni kwenyanga ephelileyo.  
“Ngamakhwenkwe akwikhulu namashumi asixhenxe anesine athe aluka apha kuthi evela kumasipala wesithili sase-O.R. Tambo, Alfred Nzo ngamakhulu amabini neshumi elinesihlanu, Nelson Mandela Bay ngamakhulu amabini namashumi amahlanu anesithandathu lo gama iBCM iyeyona inamanani aphantsi abakhwetha abaluleke kuthi ngamashumi amabini ananye kuphela,” ucacise watsho uBarnes. 
 Uhambisa athi la manani achaphazela kuphela ezi veki zintathu zigqithileyo, kwaye wenzeka ngempumelelo umsebenzi wokukhusela abantu kwisifo sikagawulayo ngokubalusa. 
“Injongo yethu asikokukhuphisana nesiko lesiNtu koko sikhusela ukusasazeka kwesifo sigawulayo nesifo sephepha, abantu bethu bayalisebenzisa eli thuba,” utshilo. 
Eli ziko lamiselwa ngurhulumente ngeenjongo zokusebenzisa ukwalusa njengenye yeendlela zokulwa ukusasazeka kwesifo sikagawulayo ngelizama ukuphungula amanani abantu abafunyanwa sesi sifo kweli. 
Ugqirha owenza lo msebenzi kwiziko eliseMonti ugqirha Lonwabo Kama uthi abantu babonakalisa ukuqaphela uncedo olubangwa ngulo msebenzi.  
“Ngonyaka ngamnye amani ethu ayenyuka, lo nto ithetha ukuba abantu bayasoyika isifo sikagawulayo kuba besazi ukuba ukususwa kwejwabi kuyanceda ukusikhusela,” utshilo uKama. 
 Urhulumente weli wazisikela inani lamadoda akwizigidi ezithathu ekumele ukuba zikhuselwe ukusukela kunyaka ophelileyo.  
Ingxelo ithi uninzi labo basebenzisa eli ziko ngabantu abaphuma kwiindawo zabantu bebala. 
“Kusekho ukuzoyikisela kubantu bezinye izizwe kodwa liyakhula inani labantu bonke abeza kuthi ukuza kukhuselwa kwisifo ugawulayo,” utshilo uBarnes. 
Le ngxelo ithi la manani kusalindeleke ukuba enyuke.",Abanye bakhethe okwalukela esibhedlele
"UAndiswa Mdiza waseMdantsane, onesifo sentliziyo, ulixoba lakutshanje lokubethwa ngempama ngumongikazi kwisibhedlele iCecilia Makiwane.  
Ingxelo yesi sigulana ithi emva kokuva kabuhlungu kwinaliti ebeyifakwa ngumongikazi othile uye wamxelela emcela ukuba atshintshe indlela enza ngayo. 
“Ubenditswikila, endivisa kabuhlungu ngendlela ebendenza ngayo le nto, ndithe ndakukhalaza wandibetha ngempama. Ndizame ukuzikhusela kodwa bendingenawo amandla kuba andiphilanga,” utshilo ogulayo, elila.  
Eli xhoba lithi kudala lixhatshazwa ngabongikazi besibhedlele saseCecilia Makiwane. “Ndingene apha kwiveki ephelileyo ngenxa yokugula sisifo sentliziyo, uxinizelelo lwegazi, ndinesiyezi, ndingaboni ngamehlo. Ndinesifo sentliziyo umthetho wam,” ucacise watsho uMdiza. 
 Uthi ngaphambili ukhe walixhoba lomnye umongikazi ongumhlobokazi walo mongikazi umbethileyo. “Itshomi yakhe yandityhala, ndawa phantsi kwisitulo esihambayo, ndayakuwela kwitroli ekufutshane ngalo mini. Ndahlala phantsi ixesha elide ndimamele iintlungu, kungekho mntu undincedayo,” kutsho uMdiza. 
Esi sigulana sithi sinqwenela ukubona ubulungisa busenzeka ngenxa yendlela esithe saphatheka ngayo kwesa sibhedlele.  
“Ndilele apha ndisoyika kuba andiyazi ukuba ndizakwenziwa ntoni ngoku, ugqirha ohlala endinceda apha – uVunda – ebekhona ngelixesha bendibethwa ngulo mongikazi.” Ukwathe kuyamoyikisa ukuba angabethwa phambi kogqirha wakhe ekumele ukuba uthatha uxanduva lokuqinisekisa ukhuseleko lwakhe. 
Imithetho yezabasebenzi kweli ithi akukho namnye umsebenzi karhulumente nakwinkampani zabucala onegunya lokubetha umntu ekumele ukuba amnike iinkonzo nokuba imeko injani. Kutshanje esi sibhedlele sibe sezindabeni ngenxa yokulimala konogada obexhatshazwe wabethwa zizigulana ezigula ngengqondo.  
Lo nogada waxelela eli phephandaba ukuba kudala ebethwa zizigulana ezigula ngengqondo eCecilia Makiwane, kwaye akukho manyathelo akhe athathwe.  
Ukanti eli xhoba lokubethwa ngumongikazi lithi lixhalabile ngenxa yokuba bezingacocekanga izandla ebebethwa ngazo ngulo mongikazi.  
“Ebenxibe igloves ezimdaka evela kusebenza ngazo abanye abantu khange azitshintshe undibethe ngazo zinjalo, andazi nokuba andingenwanga ligazi lomnye umntu na ngelixesha ebendibetha,” exhalabile utshilo uMdiza. 
Ekuqaleni kwalo nyaka kubethwe umfundi weyunivesithi yaseNelson Mandela ngethuba eshicilela isiganeko sokusilela kwabongikazi ukwenza umsebenzi wabo.  
Othethe egameni lesebe lezempilo eMpuma Koloni, uSizwe Kupelo, uthi akwamnkelekanga ukubethwa kwezigulana esibhedlele.  
“Yinto engamnkelekanga leyo, isigulana sinokukhangela i-ofisi yomntu ophetheyo sixele ingxaki yaso ukuze kuthathwe amanyathelo,” uthethe watsho uKhupelo.  
Esi sibhedlele sathiywa ngegama lalowo wayesakuba livulandlela kubongikazi abamnyama uCecilia Makiwane.",Siqhwatywe ngempama isigulana
"OBESAKUBA nguMongameli weANC nelizwe, uThabo Mvuyelwa Mbeki, uthi wabona ukuba makangathabathi inxaxheba kwiinkqubo zokugaya inkxaso zeANC izihlandlo ezine kuba engafuni ukuba yinxalenye “nomyalezo wobuxoki”. 
Ebethetha e-ICC eMonti ngoMvulo kusuku lwesithathu nelokugqibela lwendibano yesigqeba seANC saseMpuma Koloni. UMbeki ebeyinxalenye nale ndibano ukusukela ngoMgqibelo. 
Kwintetho yakhe uMbeki uthe: “Ndiyathemba ukuba abantu abazange bayiqaphele into yokuba ngonyulo luka2009 andizange ndiyigayele inkxaso iANC, kodwa ndayivotela. Nangonyulo loomasipala ngo2011 andizange ndiyigayele inkxaso. Nangonyulo luka2014 noloomasipala ngo2016 andizange ndigaye inkxaso. Kodwa ngonyulo luka2019 ndiye ndayigayela inkxaso iANC.” 
“Isizathu sokuba ndingayigayeli inkxaso kule minyaka (2009, 2011, 2014, 2016) kungenxa yokuba isikhokelo seANC sasikhokelisa umyalezo wobuxoki. Lo myalezo wobuxoki yayingulo wawusithi ‘We have a good story to tell [Sinebali elimnandi lokubalisa]’. Andizange ndizibone ndizulazula ndixelela abantu bakuthi ukuba ‘Sinebali elimnandi lokubalisa’ kuba sasingenalo. Sasingenabali elimnandi lokubalisa, kuba izinto zazingahambi kakuhle,” utshilo uMbeki. 
UMbeki uthi isizathu sokuba agayele inkxaso iANC ngo2019 kukuba wabona ukuba izimisele ukulungisa iziphene zayo. 
“Isizathu sokuba ndigaye inkxaso ngo2019 kungenxa yomqulu wezithembiso (weANC) nowawungatsho ukuba sinebali elimnandi lokubalisa, endaweni yoko wawusithi senze iimpazamo. 
“La mqulu wawuchaza ngezinto ezigwenxa ezenzekileyo, ubuqhophololo, amaziko ombuso angazisiyo iinkonzo eluntwini – wabe uphinda ukhweba uluntu ukuba makwakhiwe ilizwe, ukwatsho ngelithi ziza kulungiswa iimpazamo ezenziwe (ngumbutho). Kum lo nto yabonakala ngokuba ekugqibeleni iANC yayithetha inyaniso.” 
USihlalo weANC ephondweni uOscar Mabuyane, okwayiNkulubaphathiswa yephondo, uthi bakuvuyele ukuchubelana isikhwebu noMbeki kwimiba yokuhlaziya iANC kwanokulungisa iziphene zayo. 
UMbeki uthi ukuhlaziywa kweANC lelona khubalo lokusabela kwiingxaki ezijongene nelizwe. 
“Usihlalo wephondo uqaban’ uOscar nonobhala wephondo uqaban’ [Lulama] uNgcukayitobi bandicela, mna noogxa bam uMax Boqwana kwakunye noSiya Gebe, ukuba ndibeyinxalenye nale nto yokuhlaziywa kombutho wesizwe. Savuma ukuba kufuneka sizile [apha ephondweni],” utshilo uMbeki.",Mbeki: ‘Ndandingenakuhambisa umyalezo weANC wobuxoki’
"Amanina aselula aseMonti nazibiza njenge “Women that pray together” ebehlangene kumsitho okhethekileyo ngelokubhiyozela okulilifa kubo.  
Umququzeleli walo mcimbi uPamella Nogilana uthe, “ezi ntombi zomgquba ziye zahlangana kulo msitho wokubhiyozela okulilifa kwaye zifundiswe ukuba yintoni le siyibhiyozelayo ngamafa ethu.”  
UNogilana uthe, “kwalapha phakathi kwethu kukho inenekazi elenza owona msebenzi uncomekayo njengonozakuzaku wombutho ongenanto yakwenza norhulumente (NGO) omele abantwana abangamaxhoba odlwengulo, abanye babo balahliwe ngabazali babo.”  
Lo mququzeleli uthi eli qela lamanina linombono omkhulu. “Sifuna ukukhuthaza kwaye sisebenzele abo bangathathi ntweni kwiindawo zethu zokuhlala, kwaye imisitho efana nale isinika umkhomba-ndlela,” utshilo.  
Kula magqiyazana bekukwakho unkosazana Z Ngamlana oligqwetha lamalungelo oluntu, nowenze amazwi enkuthazo kwanemfundiso ngamafa.  
Uthe amafa awananto yakwenza norhwebo lwale mihla, koko angumzekelo kwizithethe zobuntu ngokunjalo nemithetho uluntu oluzakuyishiya ngasemva njengamafa wabantwana nesizukulwana esizayo.  
Uqukumbele ngelithi la manina mawafunde kumakhosikazi amathathu asebhayibhileni, uRute, uRakheli no-Estere, ebalula intsuka phi yabo eyabamisela ilifa lokuba ziikumkanikazi.",Amanina aseMonti kwimfundiso ngamafa
"“Mabohlukane nokuvotela imbali abantu boMzantsi Afrika, kufike ixesha lokuba abantu bavotele ikamva ukuze ilizwe lethu libheke phambili, singabanjwa ngentsomi zembali.”  
Oku kuthethwe ngumongameli wombutho weCongress of the People uMosiuoa Lekota, ngethuba ebeqhubeka nenkqubo zokukhangela inkxaso yombutho wakhe eBhisho, Gcuwa naseMonti. “Eli lixesha lokuba abantu babuyise ingqondo bajonge kwikamva ngendlela abavota ngayo, bakhuphe abantu abangasebenzi kakuhle kurhulumente wamakhaya bafake abantu abajonge kwikamva,” uthethe watsho uLekota.  
Lo kaLekota ujikeleza eMpuma Koloni ukusukela ngorhatya lwangoMgqibelo ebethelela izikhwenkwane zakhe zokugqibela kwinkxaso yombutho wakhe iCongress of the People. 
 Imibutho yezopolitiko eMzantsi Afrika imaxhaphetshu ikhangela inkxaso yabantu ukuze iphumelele kulonyulo loomasipala olukwisithuba seveki enye ezayo. 
ULekota uvale imini yayizolo ejikeleza eGcuwa engena indlu nendlwana, ecenga ukuba abahlali bohlukane nezinto ezagqithayo.  
“Apha eGcuwa sizakungena indlu nendlwana sibonisa abantu bakuthi ngezizathu zokuvotela iCope kuba sijonge ukuguqula impilo zabantu,” uthethe oko uLekota.  
Le nkokheli ibiphelekwe ngogxa bayo beli phondo, abaquka ilungu lepalamente lalo mbutho uLievie Sharpley nezinye inkokheli.  
Ikomishini ezimeleyo yonyulo i-Independent Electoral Commision (IEC) idize ukuba sele ihambele phambili nokwenza amalungiselelo olu lonyulo loomasipala.  
Olu tyelelo lulandela olo lomongameli wombutho we-ANC kuzwelonke uJacob Zuma kweli laseMonti. 
Lo mbutho ukhe wagagana nengxaki zoqhekeko lwangaphakathi ngethuba umongameli wawo uMosioua Lekota kunye noMbazima Shilowa bejijisana ngesikhundla sokongamela lo mbutho.  
Eli dabi lasonjululwa zinkundla zomthetho zingqinela uLekota njengenkokheli esemthethweni yalo mbutho.  
“Thina sithembisa ngokusebenzela inguqu ezakuchaphazela wonke umntu welizwe loMzantsi Afrika ukuze intlalo yoluntu ibengcono, asibalisi ngezinto ezindala kodwa abantu bethu basenkululekweni,” uchaze oko uLekota.  
Ukanti amehlo onke asajonge kumasipala waseNelson Mandela Bay nalapho kulindeleke ukuba lubeshushu ukhuphiswano kuba yonke le mibutho ifuna ukukhupha iANC kula masipala. 
siyabulela.mqikela@inl.co.za",Makuvotelwe ikamva hayi imbali-Lekota
"UDUTYULWE wasweleka umqhubi weteksi, nomkhweli obekule teksi ngamadoda angaziwayo kwilali yaseQweqwe eMthatha ngokuhlwa kwangoMvulo. Esi siganeko sayanyaniswa nodushe loo noteksi oluqhubeka kwidolophu yaseMthatha neziphaluka kwezi nyanga zintandathu zidlulileyo.  
Ngokwengxelo la maxhoba adutyulwe emva kwentsimbi yesibhozo ngoMvulo, kwaye ngamadoda azalanayo aphakathi kwe24 ne34 yeminyaka ubudala. 
Isithethi samapolisa eMthatha uKolonel Mzukisi Fatyela usigxekile esi siganeko, esithi amapolisa azakuxoza mphini wumbi. UFatyela uthi “Esi siganeko sibonisa mhlophe ukuba inzame zokulwa udushe loo noteksi azonelanga. Asizukuyimela eyokudutyulwa kwabantu, ngabantu  abanenjongo zabo. Sizakuhlala phantsi sijonge indlela eya phambili.” 
Bebonke abantu asele beswelekile kudushe loo noteksi bangaphaya kweshumi kwezinyanga zintandathu zidlulileyo. Usihlalo weUmthatha taxi owners association (UTAO) uXolani Mahala uthi basothukile lolu gebengo. Ukwathe abayazi ukuba baqale ngaphi ukugxeka ezi ziganeko zokubulawa kwabantu kolu dushe. Amapolisa amemelele kuluntu olunolwazi ukuba banxibelelane nawo. Akukabikho mntu ubanjiweyo.",Liphinde lasuba imiphefumlo udushe loo noteksi
"Iqela laseMpuma Koloni elidlala kwi-Absa Premier Soccer League, iChippa United, libuyele enkomeni ngokusesikweni kwaye lilungiselela isiqalo esitsha sesizini ka’2016/17.  
Umqeqeshi uDan “Dance” Malesela udibene namakhwenkwe akhe okokuqala kwiveki ephelileyo eBhayi, apho lizinze khona eli qela. IiChilli-boys ziya kwisizini entsha zincumile futhi zikhuthazeke ngakumbi emva kokuba zizenzele imbali ngokuthi zifumane indawo yesithandathu ekupheleni kwesizini ka’2015/16.  
Le yeyona ndawo iphezu efunyenwe yiChippa United ukusukela oko yathi yadlala kwinqanaba eliphezulu kwibhola yoMzantsi Afrika.  
Yonke lo nto yenzeke phantsi kukaMalesela oqeshwe ngokusisigxina emva kokuhamba kukaRoger Sikhakhane ekuqaleni konyaka. Iinjongo zeli qela zicacile; umqeqeshi walo wayibeka yacaca ekupheleni kwesizini ka’2015/16 eyokuba ufuna iChippa ilwele iindebe kwisizini entsha. Ngaphandle kwabadlali abathile abahambileyo, bonke abanye abantu babuyile kuquka nabantu abafana noMbuyiselo Sambu[isekela mqeqeshi], uBrian Van Der Heever[Ojongene noonozinti] noMadoda Moyo.  
“Ndonelisekile ngabadlali abakhoyo. Bonke bakhona futhi akukho namnye ofike emva kwexesha. Samkela noRhulani Manzini ophuncukileyo kumonzakalo,” utshilo uMalesela kwikhasi lomnatha leChippa United. 
Njengokuba iChippa United ikwazile ukubonisa uMzantsi Afrika into engayenza, ngoku abalandeli bebhola balindele izinto ezingcono kule sizini.  
“Njengoko bekulindelekile, abadlali bethu basiphuncule isimo ebebekuso phambi kweholide, ngoku kufuneka sizame ukubabuyisela kwezi veki zimbini. Sinabadlali apha abavavanywayo, abancwase ukudlalela iChippa, kodwa inye nje indawo endixhalabisayo; kuphaya emva. Kufuneka siqinise khona phambi kokuqala kwesizini entsha,” utshilo uMalesela. 
Iphulukene nabadlali abafana no-Eric Chipeta, James Okwuosa noNkosinathi Mthiyane phaya emva, ngoku kunyanzelekile ifune abadlali abanamava ukuze kungabikho iimpazamo ezenzeke kwisizini edlulileyo.",UMalesela ukhala ngabadlali basemva
"UMphathiswa weMicimbi yezeKhaya uGqirha Aaron Motsoaledi, ephendula imibuzo ebithiwe thaca ePalamente nguPetros Sithole weIFP, uthe imitshato yobuqhophololo engama553 ithe yarhoxiswa ukusukela ngomhla wokuqala kweyoMqungu ka2022. 
Uthe uninzi lwemitshato yobuqhophololo ibandakanya abemi bamazwe angaphandle abatshata abemi boMzantsi Afrika ngeenjongo zokubanceda. 
Ngokutsho kwakhe, amanyathelo okunciphisa inani lemitshato yobuqhetseba yayiquka ukuqaliswa kwefomu entsha yokubhalisa umtshato (i-DHA-30) eyayifuna iifoto kunye noshicilelo woobhontsi zesibini ngenjongo yokuqinisekisa. 
“Isebe lifuna abo baza kuba ngabatshatayo ukuba benze idinga neyona ofisi ikufutshane ukuze baqinisekise ubume babo bomtshato kwaye bazibandakanye kudliwanondlebe phambi kokubhaliswa komtshato,” utshilo uMotsoaledi. 
Ulumkise ngelithi umtshato sisivumelwano esibophelelayo ngokusemthethweni kwaye isibini kufuneka sizazi iziphumo zokutshata. 
“Izithandani ke ngoko ziyakhuthazwa ukuba zifune ingcebiso yezomthetho malunga nomtshato kunye nobubi bokwamkela umtshato, kungakhathaliseki ukuba utshata nomntu wasemzini,” utshilo. 
Ngokwesebe, ngosuku lomtshato isibini kufuneka sibonise la maxwebhu alandelayo kumntu oqhuba itheko: 
• Amaxwebhu ezazisi (abantu bobabini). 
• Ukuba ummi welizwe langaphandle utshata ummi waseMzantsi Afrika, lowo ungengommi kufuneka aveze incwadana yokundwendwela esemthethweni kwakunye nefom ye-BI-31 egcwalisiweyo (isiBhengezo seNjongo yoMtshato, ileta eqinisekisa ukuba akatshatanga kwilizwe lakhe). 
• Ukuba umntwana usemtsha uyatshata, imvume ebhaliweyo iyafuneka ngendlela ye-DHA32 ezaliswe ngabazali bobabini okanye umgcini osemthethweni okanye i-DHA34 ephuma kuMkomishinala weNtlalontle yaBantwana okanye ijaji. Kwimeko apho umtshato uphakathi kwabantwana abangaphantsi kweminyaka eyi-18 (amakhwenkwe) okanye i-15 (amantombazana), imvume ebhaliweyo evela kumphathiswa weSebe lezeKhaya nayo iyafuneka. 
• Ukuba ngaba omnye wabantu abatshatayo baqhawule umtshato, kufuneka kunikwe umyalelo wokugqibela woqhawulo-mtshato. 
• Ukuba omnye wabo ungumhlolokazi, kufuneka kungeniswe isatifikethi sokufa somlingane oswelekileyo.",Isebe lezeKhaya lirhoxise imitshato yobuqhophololo engama-553
"Emva kwexesha elide kungacaci ngoDax, iKaizer Chiefs igqibe kwelokuba imkhulule ukuze adlalele iBlack Leopards kule sizini.  
Kwiiveki ezidlulileyo, uAndriamirado “Dax” Andrianarimanana, 28, kwabolekiswa ngaye kwiLeopards kodwa waye wabuyela eNaturena emva kokungavisisani kwamaqela ngemiba ethile.  
Kubonakala ngathi isonjululwe loo miba emva kokuba iChiefs ikhuphe ingxelo ngoDax.  
“IChiefs ilifincile inani labadlali abavumelekileyo bangaphandle ngokomthetho wePSL, kungoko kugqitywe kwelokuba akhululwe umdlali waseMadagascar,” itshilo ingxelo ekhutshwe yiChiefs. 
Sundowns 4-0 Otoho D’oyo 
Pirates 1-1 Green Eagles 
TS Galaxy 1-0 Saint Louis Suns United",UDax ukhululwe yiChiefs!
"Njengoko sele lifikile ixesha leziyunguma zokuphela konyaka, amapolisa ephondo leMpuma Koloni athi sele zicwalile izicwangciso zokuqinisa ukhuseleko ukulungiselela uluntu lweli phondo.  
UMkomishinala wamaPolisa kweli phondo, uNjengele Lieutenant Liziwe Ntshinga, uthi lo mkhwa wabantu abavula iimoto kuselwe utywala ngaselwandle uza kuphela ngeli xesha kuba buza kuthathwa obo tywala ngamapolisa.  
“Uluntu maluselele kude nolwandle luye ngokuqubha kuphela, oku zinzame zokunqanda ulwaphulomthetho kwanokuthoba izinga lokurhaxwa kwabantu.” 
Ebethetha izolo kwibala lezemidlalo eGompo eMonti ngethuba bephehlelela iphulo elithi “Buya Mthetho” enjongo ikukukhusela uluntu lonwabe ngokungoyiki ngexesha leziyunguma zokuphela konyaka. Kweli phulo amapolisa asebenzisana norhulumente. UNtshinga uthi lowo uthe wanelishwa 
lokubanjwa ngeli xesha likaxakeka uya kubuya ahoywe kunyaka ozayo kwinyanga yoMdumba.  
“Obanjiweyo ngoku uza kuhlala ngaphakathi atyele iKrisimesi eziseleni kuba akazukufumana bheyile kwaye ngesi sigqibo sele sithethene nabo abeGunya-Bantu lezoTshutshiso,” utshilo uLt Ntshinga. 
INkulumbuso yephondo uOscar Mabuyane nobe yinxalenye nolu phehlelelo lukaBuya Mthetho uthi bengurhulumente bafuna ukuqinisekisa ukuba eli phulo lokulwa ulwaphulomthetho olukwizinga eliphezulu ayilo leli xesha leeholide zokuphela konyaka kuphela, yinto eza kuqhubekeka isenzeka isiliwa. 
“Sifuna nathi singurhulumente ukuqinisekisa ukuba le nto yokuliwa kolwaphulomthetho yinto esiyenza ngezandla ezingenamkhinkqi. Sibulela kumapolisa ngomsebenzi omhle othe gqolo ewenza kweli phondo bebamba abenzi bobubi. 
Silapha nje sizokuqinisa intsebenziswano, urhulumente ulapha ukuzokuxhasa eli phulo lamapolisa,” utshilo uMabuyane. 
Uqhube wathi kodwa nokuba kunjalo kodwa amapolisa aza kukwazi ukusebenza kakuhle xa ngaba uluntu lukhusela amapolisa, namapolisa aza kukwazi ukukhusela uluntu ngokungenavalo. Uthi intsebenziswano yeyona inokuthi ithobe ulwaphulomthetho. 
Uthi abantu bangahlali nezikrelemnqa endlini, mazichazwe ngaphambili. 
Kweli phulo kukwanikezelwe ngeemoto eziza kungena ezilalini naseluntwini ngeli xesha. 
abongile.ginya@inl.co.za",‘Wena unxila ngaselwandle awusindanga’
"Amapolisa aseKomani ogcino-cwangco, nabekwe eGcuwa, abambe abarhanelwa ababini abaphakathi kwamashumi amabini ananye kwakunye nonamashumi amathathu anesihlanu, bebanjwa bekwigumbi elikwisikhululo sikaloliwe edolophini eGcuwa.  
Lo unamashumi amabini ananye umrhanelwa ubhaqwe eneepilisi ezintlanu ezilu hlobo lweMandrax ezixabisa imali engangamakhulu amathathu eerandi. Ukanti kukwakho nesikhuntyu semali esingachazwanga nekukrokreleka ukuba yenye ayikhuphe ekuthengiseni ezi ziyobisi. 
 Owesibini umrhanelwa, ubhaqwe enetiks ezilishumi elinesithandathu kwakunye nemali.",Batshayelwe abasebenzisa iziyobisi eGcuwa
"UMorgan Mammila ulahlile njengengqonyela yeChippa United namhlanje ekuseni. OkaMammila wagaleleka kwiChippa United ekuqaleni konyaka esuka kwiBaroka FC – apho wabeka phantsi kuyo engabhungisanga emva kokuba yaphumelela iTelkom Knockout ekupheleni kuka-2018. Namhlanje uMammila ubhengeze ukuhamba kwakhe kwikhasi lonxibelelwano, uTwitter. Esona sizathu sokuhamba kwakhe asikacaci kakuhle kwaye neChippa United isathe cwaka. “Ndibeke phantsi njengengqonyela yeChippa United ngoko nangoko. Ndiyalibulela ithuba nenkxaso endiyinikwe nguMnu. Mpengesi, abaphathi, abaqeqeshi, abadlali nabalandeli,” utshilo uMammila kuTwitter. 
Kwiveki ephelileyo, iChippa United ibethwe yiKaizer Chiefs ngo’4-2 emdlalweni weNedbank Cup obumhle eNelson Mandela Bay Stadium. Nangona uMammila engekazichazi izizathu zokuhamba kwakhe kuTwitter – kodwa kokrokrelwa ukungaboni ngasonye phakathi kwakhe nomqeqeshi, uClinton Larsen. Namhlanje ngentsimbi yesithathu, iChippa United iza kudlala neMamelodi Sundowns emdlalweni we-Absa Premier Soccer League ozakube useLucas Moripe Stadium. Ukuba ingafumana amanqaku emdlalweni wanamhlanje, iChippa ingathi ngciphu kwindawo embi ekuyo ekugqibeleni kwiPSL.",Ingqonyela yeChippa United ibhengeze ukuhamba kwayo kuTwitter!
"ABAKHANGELA amaqabane bathembele kuTwitter nalapho ubani angadibana nephakade lakhe. 
Kaloku rhoqo ngeeCawe, abo bazikhangelela oondofanaye basebenzisa ikhonkco elithi #UmjoloWithAzola ukuzibeka ethubeni lokubonwa. 
Seyingunyaka wesine ngoku #UmjoloWithAzola unxulumanisa abo bazibona befanelene. Eli khaya lokudibanisa izithandani laqulunqwa yinzalelwane yaseCala, uAzola Mlota. 
Exelela I’solezwe ngokufika kwengcamango yokusungula eli khaya lezithandani. 
“Yaba licebo eleza nesihlobo kumakhasi onxibelelwano, uThabo Makota. Wathi kum ‘Azola, kuba unabalandeli abaliqela kuTwitter, kutheni ungaqali ihashtag yokunceda abantu bafumane uthando?’ Ndaqonda mandiyizame le nto, ndakhuthazwa yimpendulo yabantu. Ndaze ndaqala ngo2018 ukuyimilisela,” kubalisa uMlota. 
Ukususela ngoko Umjolo noAzola ukhula yonke imihla.  Namhlanje bamalunga nama30 000 abalandeli abaqale beyi600 kuphela abakroba kuTwitter kaMlota ngeeCawe, ethembeni lokuba lowo ukhangelayo uya kubhaqa nto. 
UMlota uthi naye sele ezame izihlandlo eziliqela ukufumana uthando esebenzisa ubuchule bomnatha, kwaye uyakholelwa kulo. 
“Ndiyakholelwa kuthando olufumaneka kwi-intanethi (online dating). Nam ndinamabali amaninzi empumelelo. Oko kunika ithemba nakwabanye abantu, lokuba ngokwenene uthando olufumaneka kwi-intanethi luyasebenza,” kutsho uMlota ebalisa ngamava wakhe. 
“Siphila kwihlabathi apho unxibelelwano ngomnatha seyibubomi bemihla ngemihla, kwaye wonke umntu ukumakhasi onxibelelwano, oko kuthetha ukuba kulula kubo ukunxibelelana, bazane kwaye bahlangane. Amakhasi onxibelelwano enze izinto lula, abantu bafumana ithemba,” kutsho uMlota okhuliswe ngumama wakhe eElliotdale. 
UMlota uneeOnazi kwezeeLwimi (Language Practise). 
Uthi okumnandi ngomdyolo wakwi-intanethi kukuba unethuba lokuzikhethel’ omthanda njengofishi. 
“Ukuze xa loo mntu engahambelani nomgangatho kwaneemfuno zakho ube usenethuba lokukhawuleza ukhangele omnye lula,” kutsho uMlota , esithi okubi kukuba abanye babangamaxhoba okuqhathwa ngabantu, nto leyo eyenza uninzi lube mathidala ukuthabatha inxaxheba. 
UMlota uthi #UmjoloWithAzola ulandelwa kakhulu ngabantu  abaphakathi kweminyaka engama21 ukuya kuma48 ubudala, abantsundu bakwi90% ngelixa i10% ingabamhlophe. 
Ngoku lo menzi wezithandani uceba ukufumana umoya kumabonakude nonomathotholo. Ukanti sele ekhona rhoqo ngoMvulo kwisikhululo sikazwelonke sesiNdebele. 
UMlota ukwasungule newebhusayithi entsha yomdyolo ekuqaleni kwalo nyaka, kwaye sele inamawaka amabini amalungu ayisebenzisayo. 
Ucebise abo badyola ngobuxhakaxhaka bonxibelelwano ukuba bangakhawulezi babelane ngeenkcukacha zabo, oku kuquka izazisi, iakhawunti yebhanki nokunye ukuphepha ulwaphulomthetho olufana nokuthengiswa kwabantu. 
“Siphila kwilizwe elikhohlakeleyo apho abantwana bethu namanina beba ngamaxhoba kwizinto ezininzi. Ukuzikhusela ke, abantu kufanele bangazithi pa-ha iinkcukacha zabo ezibalulekileyo kumdyolo womnatha. 
“Ewe, kufuneka ungazifihli ukuba ungubani, kodwa sukudiza yonke into phambi kokudibana neqabane elo. 
UMlota ubambe ngazibini kwiqela asebenza nalo eliqinisekisa ukuba abantu bafumana inkonzo eyonelisayo ku- #UmjoloWithAzola.","Bankqonkqoza kwaAzola, bezicelela amaphakade"
"Johnnie Isaac 
USodolophu woMasipala oMbaxa iBuffalo City, uXola Pakati, usecicini lokuphulukana nesi sihlalo emva kokuba iANC kule ngingqi ithe yonyula uSekela Sodolophu uPrincess Faku njengosihlalo wombutho. 
UFaku wonyulwe kwinkomfa yeANC yale ngingqi neyaziwa njengeDr WB Rubusana kumalungu kaKhongolose emva kokuba usomashishini uLunga Nqam ebetyunjwe ngamasebe ethe warhoxa, evulela uFaku ukuba onyulwe kungayiwanga kuvoto. 
Emva kokuba amasebe ale ngingqi ethe axoxa ngekamva leANC nangolawulo kumasipala iBCM, aphume nesiphakamiso sokususwa kukaPakati njengosodolophu ukuze anikezele iintambo kuFaku okhokele umbutho kule ngingqi. 
Ophinde wonyulwa njengonobhala waseRubusana uAntonio Carels uyalele isikhokelo seANC eMpuma Koloni ukuba sithathe isigqibo nokuba asizukubalula ngalo mba. 
USekela Sihlalo weANC kweli phondo, uMlungisi Mvoko, uthi isigqeba esikhokele umbutho siza kulinda imbalelwano esemthethweni yaseRubusana, kodwa wabuya wathi: “Ayisosigqibo sethu siliphondo ukususa oosodolophu kwaba masipala bambaxa, eso sigqibo seseqoqo eliphezulu kwiANC, nelaziwa njengeNEC. Siza kuva xa sele besibhalele, thina siza kudlulisela loo mbalelwano kwiNEC.” 
Ukanti uFaku uthi uyaqala ukuva ezimbalini zeANC ukuba amanina akhethwe ade abe mathathu kwiqoqo elilawulayo. 
Usekela sihlalo ikwalinina uKayise Tom, kwanosekela nobhala uSixolisiwe Ntsasela. 
Obefudula engunongxowa uMalibongwe Mfazwe uphinde wonyulwa okwesibini kwesi sikhundla. 
“Nenze ngaphezu kobekulindelekile, nonyula amakhosikazi ade amathathu. Ndiyaqala ukuyiva into efana nale kwiimbali zeANC,” uncome ngelo uFaku.",Usecicini lokuphulukana nesihlalo uSodolophu weBCM
"Emva kweminyaka emininzi iqelalesizwe loMzantsi Afrika leqakamba lalahlekelwa sisidima ngenxa yokungaqhubi kakuhle emidlalweni yehlabathi, ngoku kukho intlantsi yethemba kwakhona. Njengokuba iziphumo ezincumisayo bezinqongophele, ingxaki enkulu kwiqakamba yaseMzantsi Afrika lulawulo oluhesheheshe nezinye izinto ebezingenziwa kakuhle. Ukuphumelela kwawo uMzantsi Afrika ubetha oomanqanqa behlabathi, i-India, emidlalweni yovavayo ibe yinto enkulu kakhulu kwaye kufunqule nokuzithemba kubadlali. Impumelelo izalwe kukuzimisela kwabadlali beProteas, ingakumbi uDean Elgar – onguKapteni wemidlalo yovavanyo. 
“Indlela abafana bakaMark Boucher ababuye ngayo emidlalweni yovavanyo ifanelwe kukunconywa ngoba umdlalo wokuqala amaNdiya awuthathela kuwo atsho aqinisa indawo yawo ephezulu kwiqakamba yehlabathi. Njengendoda ekhokeleyo, uDean Elgar, kuye kwanyanzeleka ukuba abakhuthaze oogxa kunzima ebaleni kakhulu. Umbuzo: amaNdiya ebethwe njani nguMzantsi Afrika? “Kufuneka ube ngumntu owomeleleyo ukuze ukwazi ukumelana neemeko ezinzima,” utshilo uElgar emva komdlalo. “Xa ungumdlali odlala kwinqanaba eliphezulu, ngamanye amaxesha kufuneka kuthethwe dlakadlaka. Ukuba awuyithandi lo nto, bona ukuba uthini. Mna ndingumntu osadla ngendebe endala – kodwa ndiyaziqonda izinto zale mihla. 
“Ndabanika uxanduva abadlali abadala ndinethemba lokuba baza kuyifunqula indlela abadlala ngayo. Kuye kwamnandi kakhulu kum ukubukela indlela abazijule ngayo emdlalweni,” utshilo uElgar ebalisa indlela iqela lakhe eliguqise ngayo phantsi amaNdiya ahamba phambili kwiqakamba yehlabathi. Ngaphandle kokuzimisela koMzantsi Afrika, kwakungekho nelincinci ithemba lokumlana ne-India. “Ndizingomba isifuba ngomsebenzi owenziwe ngabadlali phantsi kweemeko ezinzima. Ndabacela abadlali ukuba baphucule indlela esidlala ngayo. Bayenzi le nto kakuhle kakhulu. Indivuyisa kakhulu indlela esiphumelele ngayo,” utshilo uElgar.",UDean Elgar akawuvali umlomo ngeProteas ebethe amaNdiya kweyovavanyo
"Njengokuba kusondela iintsuku zokusongwa kwesizini eqhubekayo, inani labaqeqeshi abagxothwa ngamaqela liyanda. Kwisithuba nje senyanga, amaqela adlala kwiDStv Premiership sele egxothe abaqeqeshi abane. Kuqale uBenni McCarthy oye wakhululwa kwakucaca ukuba AmaZulu akaqhubi kakuhle. Emva kwakhe kuye kwagxothwa uLehlohonolo Seema yiGolden Arrows. Kwiveki ephelileyo, iKaizer Chiefs igxothe uStuart Baxter engagqibanga nesizini. Ekuqaleni kwale iveki, uKgoloko Thobejane ukhonjiswe umnyango yiBaroka FC emva kokuba ibethwe yiSwallows ngo’3-2 nangona ibihamba phambili emdlalweni obungempelaveki edlulileyo. 
Abaqeqeqshi balahlekelwe yimisebenzi ngenxa yeziphumo ezibi okanye ezingonelisiyo. Yona iBaroka inethuba elide kakhulu itsala nzima kwiDStv Premiership kwaye akucaci kakuhle ukuba kutheni abaphathi beBaroka kungona bemkhululayo sekuphela nemidlalo omnye umqeqeshi ebenokuyisebenzisa ukuze isinde ezembeni. Indawo kaThobejane ithathwe nguVincent Kobola obelisekela lakhe kude kuphele isizini. Kwingxelo ekhutshwe emalanga ngoMvulo, iBaroka ithe uThobejane uza kubuyela kwiqela labadlali abasakhulayo abadlala kwiDStv Diski Challenge. 
UStanford Nkoana uza kuba ngumncedisi kaKobola kwiBaroka emidlalweni emine eshiyekileyo. Nangona iBakgakga isetshobeni kwiDStv Premiership – kodwa lisekhona ithuba lokuba ilwele ukuliphepha izembe xa kuvalwa isizini kwinyanga kaCanzibe. Kulindeleke iBaroka idibane neGolden Arrow neSuperSport United ekhayeni layo. Indwendwele iChippa United ekhayeni layo eGqeberha phambi kokuvala isizini neMaritzburg United. Ukuba iBaroka ingathotyiselwa, iza kulandela iBlack Leopards nePolokwane City – amaqela waseLimpopo athotyiselwe eminyakeni edlulileyo.",Iintambo zithathwe nguKobola emva kokususwa kukaKgoloko Thobejane
"Umama wentwazana eneminyaka emithandathu eDimbaza eQonce, ekutyholwa ukuba idlwengulwe yindoda eyaziwayo ekuhlaleni, uthi uza kuphindela kwakhona ayokuvula elinye ityala liqalelwe kuba kwityala lokuqala akonelisekanga yindlela eliqhutywe ngayo. 
Lo mama, esingenakumchaza ukukhusela umntwana, ukwathe akonelisekanga kukuphandwa kwetyala lomntwana wakhe nanjengoko ebebizwa njengexoki ngabezomthetho. 
Uthi akukhange kube mnandi kwezi ntsuku kuye xa umcuphi ebepheka esophula umntwana wakhe oneminyaka emithandathu kuphela ngemibuzo, ekwamtyhola ngelithi akananyani umntwana. 
Esi sehlo senzeke emntwaneni ngomhla wamashumi amabini anesithoba kwinyanga ephelileyo kwikhaya lomrhanelwa emini, emva kokuba umntwana ebizwe ngubhuti lo endlini yakhe esithi uza kumpha umngqusho. 
Ngokwengxelo ephuma kumama womntwana, uqaphele xa ebuya ecaweni ukuba umntwana wombethe ingubo kodwa ilanga ligqatsile phandle esithi uyagodola. 
“Xa ndimbuza ndiqhubekeka engathethi nyani ukuba kwenzekeni kuye, ndiye ndambetha ngoswazana wade wathetha inyaniso ukuba ufejwe ngubhuti othile athe akalazi igama lakhe, kodwa angamchaza xa embona,” utshilo umama wexhoba. Uqhubeka uthi emva kobunzima bokuvula ityala waye wabe uyavalelwa ngobo busuku umrhanelwa kuba umama womntwana kwakunye nogxa wakhe baququzela bekhangela amadoda okuhlala, befanisa ngexhoba, umntwana wade walikhomba. Umrhanelwa wavela kwinkundla yamatyala apho ityala kwathwa lichithiwe kuba ubungqina abukho. Uthi umtshutshisi wetyala ongumama wadiza ukuba umntwana ufakwe umnwe kuphela. Umama wexhoba uxelele I’solezwe ukuba: “Ukuze kube kukho ubungqina bekufuneka ade abe umntwana wam ubulewe okanye kufakwe ilungu lobudoda emntwaneni wam. Nokuba na ufakwe umnwe lityala kuba akakhululekanga umntwana kwaye ukrwelekile kubuntombi bakhe,” utshilo umama womntwana. Uthi uza kuvula elinye ityala.",Umntwana uqhathwe ngomngqusho wadlwengulwa
"Sivuyile Njikela eMdantsane: “Ndizoku vota nam kuba ndoyikiswa yila nto kuye kuthwe xa ungavotanga * -X wakho okanye igama lakho lizakuwela komnye umbutho, andifuni lo nto, kungcono ndiwuse kulo mbutho ndicinga ukuba uzakwenza utshintsho.”",Ulutsha luthi lufuna ukuvota
"Usihlalo weqela elitsha leembaleki eMthatha unephupha lokuguqula ubomi nemo yentlalo yendawo yakhe.  
Kunyaka ophelileyo, uNwabisa Magade, wathatha isigqibo sokusungula iqela ekuthiwa yiAthletic Club ngenxa yokubona imeko engentlanga kwindawo yakhe ekuthiwa yiFairfield.  
Njengomntu onethuba elide wazibandakanya kwezeembaleki, uMagada waseka iqela leembaleki ukuze aphephise ulutsha kwizinto ezingalunganga ezenzeka ekuhlaleni.  
Eyona nto inzima nemsokolisayo ngoku uNwabisa kukuba akanayo imali yokuthwala zonke iindleko zeqela lakhe ngoba lineembaleki eziphuma emakhayeni ahluphekayo.  
Lo nto yenza kube nzima kakhulu. Yiyo lo nto ethe makakrwece I’solezwe lesiXhosa aye wabelana nalo iingxaki ajamelene nazo nezinto anqwenela zenzeke.  
Iqela lakhe lineshumi elinesihlanu lonke leembaleki ezibhalisiweyo ngokusemthethweni, kubekho nezinye iimbaleki ezisencinane ezinethemba lokuba ziintshatsheli zangomso. 
“Siqale eli qela leembaleki kunyaka ophelileyo,” utshilo uNwabisa encokweni nentatheli yeli phephandaba.  
“Kudala ndaba ngumntu obalekayo. Kodwa ndiye ndachukunyiswa yimeko yolutsha ukuze ndicinge ukusungula iqela leembaleki. Sineembaleki ezineminyaka esixhenxe nezindala ezibaleka kwimidyarho eyaziwayo. Lishumi elinesihlanu lonke leembaleki ezibhaliswe ngokusemthethweni kwiqela lethu. Kodwa zikhona nezo ezisakhasayo,” utshilo uMagade.  
Njengalo naliphi iqela lezemidlalo elisezilalini, iAthletic Club, ayinazo izixhobo ezinokuthi zincede iimbaleki. Lo nto ibangele uNwabisa ahambe ecela amalizo kuwo wonke umntu onokuthi akwazi ukunceda ngohlobo akwazi ngalo. 
 “Ezona zinto esizidingayo zizihlangu zokubaleka, iivesti nenkxaso kwicala le nto yokuhambisa iimbaleki zethu xa zisiya emidyarhweni. Sibeka phambili izinto ezifana neeteki ngoba zizo ezincedisa kakhulu iimbaleki. Ngabantwana abona badingayo; noko abanye bethu bayakwazi ukuzithengela ngoba bayasebenza,” utshilo uMagade.",Iqela leembaleki zaseMthatha licela uncedo
"Nangona uMnu. Siviwe Mpengesi edume ngokugxotha abaqeqeshi ebholeni ekhatywayo – kodwa kwicala lokunika abantu amathuba wokuphila akanantanga. Ekuqaleni kwale veki, uMpengesi wothuse umzi ngethuba esazisa ukuba uLuyolo “Mayana” Nomandela ngumdlali omtsha weChippa United. 
Ukufika kukaNomandela kulandele ukuqeshwa kukaLuc Eymael njengomcebisi oyintloko – kodwa osele egxothiwe emva kwesankxwe ngenxa yezityholo zobuhlanga eTanzania. 
UMayana, 31, odlalele iFree State Stars, iMamelodi Sundowns neBafana Bafana, unethuba elide engasabonakali ebholeni kwinqanaba eliphezulu – kodwa ngoku unikwe ithuba elitsha lokuziphuthuma kwakhona yiChippa United. Le nzalelwane yaseNgqeleni inesiphiwo sokudlala esingumangaliso. 
Omnye umdlali onikwe ithuba lokuvuselela isakhono sakhe nguThamsanqa Sangweni. “Ndichulumancile kakhulu kwaye ndinebhongo kukuba lapha kwam. Ndibulela usihlalo, abaqeqeshi nabaphathi beqela ngokundithemba,” utshilo uNomandela. 
Njengokuba iChippa United isedabini lokulwela ukuphepha izembe xa kuphela isizini, amadoda anamava njengoNomandela afuneka ngakumbi. Kwiveki ezayo ngoMvulo, iChippa iza kulwela amanqaku amathathu xa idibana neSundowns emdlalweni weDStv Premiership oza kube useSisa Dukashe Stadium. UNomandela uthi iqela lakhe elitsha kufuneka liphumelele yonke imidlalo yalo ukuze lisinde ezembeni. 
“Ndiya kuvuyela ukudlalela iqela lasekhaya. Ndibulela ngakumbi usihlalo weqela ngoba wathi kum: Mhlekazi, eli lithuba lakho lokuzibonakalisa. Sidlala neDowns ehamba phambi kwiDStv Premiership. 
“Into endingayithetha mna kukuba sidinga amanqaku amathathu kuyo yonke imidlalo. Amalungiselelo ahamba kakuhle. Wonke umntu wonwabile futhi uzimisele njengokuba kukho umqeqeshi omtsha,” utshilo uNomandela. 
Nangona uLuc Eymael obe kulindeleke athathe iintambo egxothiwe kwakhona ngoLwesithathu, umqeqeshi obambeleyo nguSiyabulela Gwambi – obengumncedisi kaDan Malesela ogxothiweyo emva kokubethwa kweChippa ngo’5-1 yiMaritzburg United kwiveki ephelileyo. 
Kukho amahum-hum athi iChippa United ithetha noShakes Mashaba – kodwa akukabikho nto eqinisekisiweyo okwangoku. 
Imidlalo yeDStv Premiership: 
Lwesihlanu: Stellenbosch vs AmaZulu @Danie Craven Stadium, 17:00 
Mgqibelo: Cape Town City vs SuperSport United @Cape Town Stadium, 15:00; TS Galaxy vs Tshakhuma FC @Emirates Airline Park Stadium, 17:00 
Cawe: Golden Arrows vs Bloemfontein Celtic @Sugar Ray Xulu Stadium, 15:00; Swallows vs Black Leopards @Dobsonville Stadium, 17:00",ULuyolo Nomandela uvuyela ukudlalela iqela lasekhaya!
"Inkqubo iVisioneries Lounge yinkqubo yencoko ezakunik’ithuba lokuthi khebevu kuchutywe isikhwebu kwabo banemibono nabenza izinto ezibukwayo kubomi babo. 
Le nkqubo kulindeleke ukuba iqale ngokuhlwanje (13 Okthobha) izakubhexeshwa yintatheli eyaziwayo uA-yanda Allie-Paine.  
Iindwendwe zezo zaziwayo ezenza izinto ezibonakalayo, ezinika umdla kwaye eziba negalelo elihle. 
Abanye ngabo bazenzele igama nabafana no-Pitso Maleka, usomashishini ophum’izandla. UPitso nenkampani yakhe benza umsebenzi wokuvala amadlaka emingcwabeni ukuze iintsapho nezihlobo zingasokoli ngokuzenzela.  
Umdidiyeli ophezulu wale nkqubo uKhanyi Magubane, uthi le nkqubo iqulethe umxube wabo baziwayo kwanabo bangaziwayo kuba iindwendwe ezo bezikhethwa ngenxa yemibono yabo ingelulo udumo lwabo. Isiqendu ngasinye * -Ayanda uzakuhlala nondwendwe becubungula izinto yinto ngalo.  
Le nkqubo ineziqendu ezingamashumi amabini nesithandathu, kwaye ithe gqolo ukufota iziqendu neendwendwe ezakhethwa emva kophando oluthathe unyaka. 
Ezinye zeendwendwe ezizakuba kule nkqubo nesele ziqinisekisiwe ziquka uMosa Sono (ongumsunguli nomfundisi wenkonzo iGrace Bible Church), intshatsheli kwisifo somhlaza uGqr. 
Thandeka Mazibuko, * -Imtiaz Sooliman (umsunguli wombutho wesisa iGift of the Givers) kwakunye nomdlali wombhoxo kanye ngeli thuba leWorld Cup.  
Ungaphoswa ke yiVisioneries Lounge ngokuhlwanje ngecala emva kweyesibhozo kuSABC 2.",Inkqubo yencoko entsha kwiSABC 2
"“Ndiyazidla ngomsebenzi endiwenzileyo oko ndangenayo kulandlu yeNkosi ukusukela ngo2002” Oku kuthethwa ngusihlalo ophuma wendlu yeNkosi zemveli eMpuma Koloni uNkosi Ngangomhlaba Matanzima.  
Le ndlu ivulwe ngokusemthethweni ngoLwesihlanu ogqithileyo yiNkulumbuso yeliphondo uPhumullo Masualle ephelekwa ngumphathiswa wesebe lentsebenziswano kurhulumento nemicimbi yemveli.  
“Ndiyishiya lendlu ihlala kwisakhiwo esisesokuqala eMzantsi Afrika ukuba sibizwe ukuba ziofisi zemicimbi yeNkosi,ndiyishiya inabasebenzi abakumgangatho owufaneleyo umsebenzi owenziwa apha,”uthethe watsho uMatanzima. UNgangomhlaba wangena kwesisikhundla emva kokuba sashiywa nguNkosi Mwelo Nonkonyana yena wayengene ngonyaka ka1996 esekelwa nguNkosi Vulisango Gwadiso ngeloxesha.” 
Izibonda eziphantsi kweNkosi zazisamnkela imali engangeR2700 kuphela ukungena kwam apha,ndakwazi ukusebenza ndamhlanje ndishiya besamnkela amawaka asixhenxe erandi (R7000),”utshilo uMatanzima. 
Uthi usezakuqhubeka nomsebenzi wakhe nje ngosihlalo de kufike ixesha lokuba kwanyulwe usihlalo omtsha walendlu.  
“Elona xesha sizakuphuma ngalo asikalazi, ngoko ke siseza kuqhubeka nomsebenzi wethu wemihla ngemihla de kutyunjwe isikhokelo esitsha sendlu yeNkosi,”uthethe watsho uMatanzima.Encoma etyibela eligxogxo likaMhlontlo uNkosana uDabulingwe Nzima waMaqwathi eNgcobo uthe.  
“Makahambe ayekuphumla uMadiba umsebenzi ebesimthume wona siziNkosi uwenze nangaphezu kokuba besilindele,ugqatso lakhe ulufezile,”utshilo uNzima. 
UNkosi Siqithi Maqoma oligqala nendoda endala kubukhosi baseMatshaweni uthi isengxakini indoda ezakungena kwezizihlangu zikaMadiba.”Ebewuxhomile umgangatho kakhulu,indlu yeNkosi inesidima imameleka nakurhulumente ngenxa yakhe, umntu ozakungena kulendawo uzakunyanzeleka ukuba aseke iqondo elitsha,”ucacise watsho uMaqoma. 
“Oonobhala benqila zeNkosi babehlawulwa ngamakomkhulu wabo ukungena kwam apha ngoku ndishiya beqeshwe ngokupheleleyo ngurhulumente wephondo, ngenene ndiyazidla ngalomnto,”utsho uMatanzima.Uthi iKumkani zeMpuma Koloni zihamba ngemoto,zifumana iminxeba ephathwayo ngenxa yenzame zakhe.",Ngangomhlaba Matanzima: Ndiyazidla ngomsebenzi wam
"UKUFUNDA ukuhlalutya umgaqosiseko, amalungelo oluntu, ukusombulula iingxaki zoluntu kwanezakhono zokuhlwayela iinkqubo zophuhliso, iinkosi zaseMpuma Koloni aziwuvali umlomo yimfundiso eziyifumene kwiYunivesithi iFort Hare.  
Kwiveki ephelileyo eMonti, bekubanjwe umsitho wokunikezela ngokusesikweni iinkosi zephondo ezithe zafunda isiqinisekiso (certificate [NQF 5]) esithathe unyaka wonke kwiSikhokelo nakuRhulumento (Leadership and Governance).  
Zilishumi elinesithoba iinkosi ezithe zathabatha inxaxheba kolu qeqesho olutyabule isebe leNtsebenziswano kuRhulumento kwaneMicimbi yeeNkosi imali engaphaya kwesigidi seerandi (R1.4 million).  
UNkosi Nokhakha Jumba wesizwe samaJumba eTabase eMthatha akawuvali umlomo lolu qeqesho.  
“Esi siqinisekiso sisincedise kakhulu kuba indlela ebesisabelana ngayo ngolwazi ngethuba sifunda kusenze saxanda ngolwazi. Umzekelo ngoku ndiyakwazi okulindeleke kwinkokheli kwixesha ledemokhrasi.  
“Abantu banento yokucinga ukuba ubukhosi buyakhabana nedemokhrasi. Esi siqinisekiso sindenze ndayitshintsha ingqondo yam malunga noko. Sikwafunde nokuhlalutya uMgaqosiseko ukuze yazi inkosi nokuba ixoxa ityala enqileni, iwazi amalungelo omntu. Nokuba kungathiwa mandiphinde kusasa ndingaya ndibaleka,” kutsho uJumba.  
Yena uNkosi Nomvuzo Hlamandana waseMbizana uthi kuninzi okumvule amehlo kolu qeqesho.  
“Ela candelo lokufundiswa ngoMgaqosiseko woMzantsi Afrika, kuquka namalungelo oluntu, lindivule amehlo. Xa ukhokele kufanele wazi ukuba amalungelo oluntu aqala phi, aphele phi.  
“Ndiphinde ndalithanda kakhulu icandelo lokufundiswa ngokuphathwa kwemali, nangendlela isizwe esingathi sixhamle ngayo. Bakwasifundise nangezolimo, ukuze siqonde banzi ukubaluleka kwezolimo kwizizwe zethu.”  
UNkosi Mzukisi Bongani Sabatha wenqila yaseQwebeqwebe eCofimvaba, uthe: “Sikwazile ukufunda ukwazi ukulawula ezilalini, ingakumbi ukusombulula iingxaki zoluntu ezilalini kuquka nezakhono zokuphuhlisa uluntu. Sikwafunde kakhulu ukulawula amaphulo kwanokukhuthaza intabathonxaxheba yoluntu kwimiba ephathelene nophuhliso lwabo.”  
UMphathiswa weNtsebenziswano kuRhulumento kwaneMicimbi yeeNkosi, uXolile Nqata, uyiqhwabele izandla le nkqubo esithi iza kuncedisa ngezakhono zokulawula kwiindawo zabo.  
“Esi siqinisekiso masongeze kwisikhokelo ebesihleli sikhona. Iinkosi zifanele ukuba sisikhokelo nodonga lokugqibela ekubumbeni uluntu. Thina siziinkokheli zopolitiko singazama ukuzihlaziya kodwa asokuze siphumelele ngaphandle kwenkxaso yeenkosi,” utshilo uNqata.  
UNjingalwazi Sakhela Buhlungu weYunivesithi iFort Hare wenze umbulelo kurhulumente wephondo nakwiinkosi ngokusebenzisana nale yunivesithi ekuzuzeni ulwazi.  
“Le nkqubo ibonisa ukuzinza kweYunivesithi ebantwini bayo. Le nkqubo yeyokuqala ukwenziwa kweli, ayikho enye iyunivesithi enokuyenza into efana nale,” kutsho uBuhlungu.  
UNkosi Mwelo Nonkonyana, uSihlalo weNdlu yeeNkosi zaseMpuma Koloni, uthe: “Sinendima ebalulekileyo kwilizwe lakowethu, kuba siyinxalenye yenkqubo yophuhliso. Abezopolitiko bathe gqolo nokulwa, thina siziinkosi sinoxanduva lokuncedisa uluntu lwethu ukuze lonwabele intlalontle kwaneziqhamo zenkululeko.”",Iinkosi zifundiswe izakhono nguNokholeji
"Emva kokonzakala kuka-Itumeleng Khune kumdlalo wanamhlanje, iKaizer Chiefs ithi ilinde ingxelo kagqirha. Kuye kwanyanzeleka ukuba abalekiselwe esibhedlele uKhune emva kokuba engqubene noKurt Lentjies kumdlalo obuphakathi kweChippa United neChiefs emalanga namhlanje eNelson Mandela Bay Stadium. UDavid Milner uthe: “UKhune wonzakele entloko apha entla kwelihlo, simbalekile esibhedlele ukuze ajongwe ngugqirha. Sakuthi sibazi ubungakanani bomonzakalo akuphuma esibhedlele.” 
Ukapteni weChiefs udlale indima ebonakalayo kwimpumelelo ezuzwe liqela lakhe namhlanje. Ukuba wonzakele kakhulu uKhune, lo nto iyakunyanzela umqeqeshi weBafana Bafana, uStuart Baxter, ukuba axoze omnye umphini. Amakhosi adlulele kumjikelo olandelayo weTelkom Knockout azakudlala neBidvest Wits kuwo kumhla oyakubuya waziswe.",IChiefs ilinde ingxelo kagqirha malunga noKhune
"UMBONO kaLakhe Mketshane enowakwakhe uSine Mketshane, nguwo oza kubangela ukuba uninzi lwabathandi bomculo wegospile babuthelane eWillowvale Indoor Sport Centre ekupheleni kwenyanga ezayo. 
Kaloku ngalo mhla we-29 kuTshazimpuzi 2017, iimvumi zomculo wegospile eziphuma mbombo zone kuquka nabathandi bolu hlobo lomculo, bazakube bezimase amawonga abizwa i-Ihlumelo Gospel Awards azakube esindlekwe kwidolophana yakuGatyana. 
Lo ngumbono wesi sibini sakwaMketshane neenjongo zabo ikukuphuhlisa iimvumi ezisakhulayo kumculo wevangeli. 
I’solezwe libambe uNksk. Lakhe Mketshane ngomnxeba, waze wancokola ngentsukaphi yeHlumelo Gospel Awards. 
“Iphupha lethu yayi kukukhulisa iimvumi ezisakhulayo, ezo zidumisa ezitalatweni ukuze nazo zingcamle kumaqonga amakhulu,” utshilo uMketshane. 
La mawonga angena kunyaka wesithathu kungoku nje, aqale ngeyoMdumba ku2015, nalapho ayesaziwa njengeMnquma Gospel Awards. 
“IMnquma Gospel Awards yayikhangele italente ekummandla waseGcuwa nakwezinye iindawo zeMpuma Koloni. 
“Sathi sakube sifumene iimbalelwano zokungenela kumacala aliqela, sabona ukuba masilitshintshe igama ukuze liquke wonke ubani – livele apho igama iHlumelo Gospel Awards,” utshilo. 
La mawonga aquka amabakala amatsha afana ne-Best Church Worshipers, Best Keyboard Players kwakunye neBest Isintente Worshiper (Isintente libakala labo badumisa kwiintente). 
UMketshane uthi ngalo mhla we-29 kuTshazimpuzi izakuba kokokuqala bebamba lo msitho phantsi kwegama iHlumelo kwaye ikokokuqala benabachongwa. 
Uthi zonke iimvumi zoMzantsi Afrika zamkelekile ukuba zingenele. Ukwadize nokuba kuyenzeka nangona kungelula nje. 
“Imingeni yona ikhona kodwa siyathubeleza phantsi kwayo. Simatasa-tasa sikhangela abaxhasi (sponsors) ingakumbi abanoku sithengela iindondo.” 
UMketshane ubulele kwabo banesandla ekukhuliseni la mawonga, watsho ebalula iBhekuhlanga Nxusani Funeral Services yaseGcuwa nexhasa ngezimali, wabalula neMaxi’s Restaurant eseFingo Mall kula dolophu. 
Abachongiweyo kulo nyaka zimvumi eziphuma kuwo onke amaphondo nezifana noNoli Fumba, Sophie Ngcele, Ringo Mabhengu, Siya Ntsakaza, Silver Stars, Khuzulwandle waseMpumalanga, Vusi Dlamini nabanye. 
Aba sele siba balule bacula iintlobo ngeentlobo zegospile eziquka iTraditional Gospel, Gospel Poetry, Maskandi, Hip Hop njalo njalo. 
Amatikiti afumaneka eMaxi’s Restaurant naseComputicket. Axabisa iR20, R50 kunye ne-R100 iVIP. 
simphiwe.freddie@inl.co.za",Iimvumi zegospile ziza kuwongwa kuGatyane!
"Ndiphakanyiswa linqaku likaTshatshu, umfo kaMakuliwe lomhla we-15 kule yeSilimela 2017, elinesihloko esithi , “AmaXhosa ayebusila kwasendulo utywala.”  
Kuba ndivumelana nolo luvo andizukuchitha ixesha kulo mba noxa ndisahluka apha naphaya kuye, koko ndifuna nje ukumkhuza kule nto ekubonakala ukuba uzimisele kuyo- ukugxibha, anyembe nabani na ozakuzela ubunganga benkolo kaNtu.  
Ngethamsanqa, ndandiwuzimasile la msitho abhekiselela kuwo, kwaye emva kokubona eli nqaku ndimtsalele umnxeba ndisabela ukuba ubhekisa kubani xa ethetha ngamalungu, “entshukumo entsha ekuthiwa yinkolo kaNtu”. Eneneni ubhule esele umntakwethu, kubonakala ukuba akabazi naba bantu abhekisa kubo, koko uqhutywa ngumsindo nenzondo kubantu abazakuzela iNkolo kaNtu. 
Nazi izinto endifuna ukuzibangula kwela nqaku nanjengoko ndenzile kumntakwethu emnxebeni: 
1. Okukuqala la msitho ubukhwetywe liphephandaba I’solezwe libambisene nequmrhu iSteve Biko Foundation, hayi “intshukumo yenkolo kaNtu.” Izithethi ezibini ezazinika intetho enomsoco nephilisayo zazingasuki “kwintshukumo yenkolo kaNtu”. 
2. Okwesibini iNkolo kaNtu ayiyonkolo yesiXhosa, koko iquka wonke umntu ophuma kumnombo kaNtu, kuquka nam naye singabaThembu. 
3. Esintwini asinayo into/umntu ekuthiwa ngumprofeti, kwagama eli lelemboleko. 
4. Makhe sijonge lo Ntsikana axolele ukujinga iliso ngaye uTshatshu: a) Imbali ithi uNtsikana uzelwe ngo 1760 (abelungu aba “aprofete” ngokuza/ ukufika kwabo, bafike ngo1652 – uzalwa sele beneminyaka eli-108 bekho.) b) Ngonyaka ka-1815 waguqukela kubuKrestu – emva kokudibana namamishinari afana noKemp, Read no William. c) Ngoku eguqukela kubuKrestu, “iintlanga ezizayo”, besele zineminyaka eyi-163 zikho. d) Emva koko waqala uku “profeta”, esithi, “kuneentlanga ezizayo, eziphethe iqhosha elingenantunja nomqulu.” (ndakunaba ngenye imini malunga nenkqatho yokwamkela umqulu endaweni yeqhosha elingenantunja). 
5. Ingaba ubani kufuneka abeyinjingalwazi yembali phambi kokuba abone ukuba yonke le nto kaNtsikana bubuxoki? 
6. Umbuzo uthi yintoni ebangela okaMakuliwe alwe abebomvu xa kusithiwa uNtsikana wayelixoki? 
7. Kwenye yeencwadi zakhe okaMakuliwe uncoma, etyibela indima eyadlalwa ngu “mprofeti” uNtsikana. Ingaba ke ngoku xa ebhentsiswa njengexoki nomngcatshi wesizwe umfo kaGabha, lo nto ayigaleli amanzi abandayo kumsebenzi kaMakuliwe? 
Esi siqwengana singentla siyityhila kakuhle imbali kaNtsikana kwanabo bamkhahlela bembonga njengo “mprofeti”. Umngcatshi akajiki abeliqhawe ngosuke abhubhe, nakuNtsikana ke iyakuhlala injalo.  
Mhlawumbi liyinene elithi umngcatshi wesizwe uliqhawe kutshaba leso sizwe asingcatshileyo, umlesi uyakuzigwebela ukuba ngowuphi kanye-kanye, “ofuthelwe kakhulu sisilungu, ubuntwana, ingqobhoko, ubukrestu, isikolo, nobupolotiki”, phakathi kwaba babona uNtsikana njengexoki naba bambona njengomprofeti owanceda isizwe esimnyama! 
8. Intshukumo yeNkolo kaNtu endiyaziyo ikhwebela ukubuyela kubunganga beeNkosi neeKumkani zendlu emnyama, kuba kaloku kukuphela kwendlela eyakuthi imiselwe ngokugqibeleleyo ngayo iNkolo kaNtu. 
9. Kule “yokuthelekiswa konqulo lakwaNtu nolwezinye iinkolo,” eneneni asinto yakwaNtu leyo. Kodwa ke ubani akakwazi ngakwenzi oko kuba kuqala zona kanye ezi nkolo ukugxibha unqulo lakwaNtu, ubeve besithi iZinyanya ziidimoni.  
Uve besithi ongaguqukiyo uzakutshiswa nguSathana esihogweni. Lawo ngamazwi asetyenziswa xa kusoyikiswa abantu kufunwa bahlambe ububona kanye oku kukaNtsikana.  
Esintwini asinadimoni, sihogo okanye sathana. ngamafutshane asingeni ndawo, thina nangoku bakutshisana bodwa abo banenkolo enedimoni, isihogo nosathana kwisigama sayo. 
10. Andiyazi yintoni le imkhathazayo umntakwethu xa kutyhilwa ezi nyani abantu bafuna ukuzazi ukuze bagqibe ukuba babuyela kwimveli okanye balandela uNtsikana? 
*uMonde Ciko (uTshatshu), itsha-ntliziyo leNkolo kaNtu",Nangoku uNtsikana wayengumngcatshi wexoki
"Ibingumbono ombi kwisikolo iGasela High kwilali yaseMxaxo eQonce kule veki ngethuba igquba labafundi abangevaniyo ngenxa yemilo yobulali bebefunana eziqwini ngeemela kudulubhentsu oshiye abafundi ababini belimele. 
 Esi siganeko senzeke ngoMvulo kwesi sikolo kwaye sishiye ootitshala nabanye abafundi bephantsi koloyiko.  
Abafundi abangamakhwenkwe, ekucaca ukuba abavisisani kwimiba ekukholeleka ukuba yeyaselalini, bebekhuphana kumagumbi okufundela befunana eziqwini kubonakala ukuba balangazelela isidumbu apha.  
Kuthe kwakubonakala ukuba abanqandeki ngenxa yokoyikeka kwabo, zanqoza – imela ikhala emfundini ngaphakathi kumagumbi okufunda. 
 Lo mlo ubandakanya abafundi bakaGrade 9, 10 noGrade 11. Lo mlo uqale ngokuthi kuyokuhlaselwa abafundi bakaGrade 9, waphuma waya kwaGrade 11 ze wandulela nakwaGrade 10.  
Abonzakeleyo, omnye oneminyaka elishumi elinesibhozo nomnye oneminyaka elishumi elinesithandathu, babalekiselwe esibhedlele eGrey eQonce apho bekungekacaci ukuba sele bekhululwe na.  
Ootitshala bathi iyabaxhalabisa le meko kuba kokwesine kuhlaselwana ngabafundi kwesi sikolo kulo nyaka. Aba titshala bathi boyikisela ubomi babo kule meko yaseGasela High.  
“Iyasoyikisa thina kuba asisazi esona siphelo sayo,” utshilo omnye utitshala ocele ukuba angachazwa, ngokoyikisela ubomi bakhe. Amapolisa aseDimbaza aye abizwa kuquka nomhloli wesikolo esi.  
Umhloli ucebise inqununu yesi sikolo ukuba ibhalele kwiziphathi-mandla zezemfundo ephondweni ukuze kuthatyathwe amanyathelo ngesimilo saba bafundi. Bekungekacaci ukuba livuliwe kusini ityala malunga nesi siganeko.  
Isithethi samapolisa uKapteni Siphokazi Mawisa, uthi ityala lokonzakalisa ngokwasemzimbeni livuliwe kwaye liyaphandwa.  
“Abarhanelwa abangabafundi abakabanjwa,” utshilo uMawisa.  
UMawisa uthi amapolisa aye atyelela kwesi sikolo ngoLwesibini ngelokufundisa abafundi ngobungozi bokuzibandakanya kulwaphulo-mthetho. 
Isithethi sesebe lezemfundo uMali Mtima usigxekile esi siganeko, watsho esithi isebe liza kusebenzisana nootitshala besi sikolo ukuwusiphula neengcambu lo mkhwa.",Abafundi bahlabene ngeemela esikolweni
"ILUNGU lekomiti embaxa kazwelonke (NEC) yeANC uFikile Mbalula uthi obesakuba nguMongameli woMzantsi Afrika uJacob Zuma bekunyanzeleke ukuba agxothwe ukuze ajongane neengxaki zakhe ekude kwisikhundla sobuMongameli. 
UMbalula ebethetha kwiholo yesixeko saseMonti kwimpelaveki esiyishiya ngasemva, apho ebedibene nesigqeba seANC eWB Rubusana (ebisaziwa njengeBuffalo City) ngeenjongo zokuya kucacisa isigqibo seNEC sokugxotha uZuma. 
Isikhokelo saseWB Rubusana, esiquka usihlalo uXola Pakati, sithe sayizimasa le ndibano. Ilungu lekomiti embaxa yephondo (PEC) uStella Ndabeni-Abrahams naye ebekhona kule ndibano. 
Ethetha nala malungu, uMbalula uthe: “Ewe asiyonto intle ukugxotha uMongameli, kodwa kwinyewe kaZuma ibingekho enye indlela ebesinokuyenza. Besiza kuthini xa uZuma ebanjwa enguMongameli?” 
UMbalula uthi iNEC iye yavumelana ngamxhelo-mnye ukuba uZuma kufanele ashenxe kwisikhundla sokongamela ilizwe ukunika uCyril Ramaphosa ithuba “lokuvuselela nokuhlaziya” iANC. 
“Isigqibo sokukhweba uMongameli (Zuma) kwisikhundla sakhe, ibisisigqibo sekomiti embaxa yeANC – akukho nomntu omnye osiphikisileyo esasi gqibo. 
“Uthe xa uMongameli exelela uMongameli Ramaphosa noNobhala [Ace Magashule] esithi akayazi ukuba kungxanyelwe ntoni ekumgxotheni, saqonda [siyiNEC] ukuba ayikho enye indlela, masimkhwebe esikhundleni sakhe,” utshilo uMbalula, okwanguMphathiswa weSebe lamaPolisa. 
UMbalula uthi ukubeka phantsi iintambo kukaZuma, kunika ithuba iANC lokugxila kwimiba engundoqo, efana nokukhokelisa uluntu loMzantsi Afrika phambili kwimiba yophuhliso. 
“Enye nenye into, equka nale yengqumbo yabantu baKwaZulu Natal akufanelanga siyihoye. Into ngoku ebalulekileyo, kukujonga phambili siphuhlise iimpilo zoluntu lwakuthi. 
“Mhlawumbi akhona amaqabane abefuna uqabane uZuma aqhube de kuphele isigaba sakhe kunyaka ozayo, kodwa lo nto bingasokuze ikwazi ukwenzeka. Ukuba ubekwa ityala [lobuqhophololo] kule veki, besingaphendula sithini? Indlela yokusombulula iingxaki zikaZuma, kuxa engekho kwisikhundla sobuMongameli,” utshilo uMbalula.",Mbalula: Besinokuthini xa ebanjwa uJacob Zuma?
"Lixoze mphini wumbi ipolisakazi elinama27 eminyaka ubudala laseWallacedene eKraaifontein. Oku kulandela emva kokuba lingenele ukhuphiswano loonobuhle elibizwa ngokuba yiEmpress South Africa.  
UConstable Phatheka Magongoma uthi ungenele olu khuphiswano kweyoMdumba kulo nyaka.  
Oku kokokuqala ngqa engenela ukhuphiswano lokucondoba lwabasetyhini kwilizwe loMzantsi Afrika.  
“Ndikhule ndingumntu obekuthanda ukucondoba, ndithe ndakubona olu khuphiswano kwikhasi likaFacebook ndazifaka zatshona ezam iinzipho kuba kudala ndinqwenela ukuba nam ndithathe inxaxheba kukhuphiswano elikumila kunje,” utshilo uMagongoma.  
Oku kunika umdla ukubona igosa lesipolisa likwazi ukwenza enye into ngaphandle kokubamba abo bophula umthetho. 
“Ndandicinga ukuba ukhuphiswano lokucondoba lingenelwa kuphela ngabantu abahle nabamile kakuhle kwanabo banemizimba emincinane, kodwa kolu ukhuphiswano akujongwa lo nto, ngoko kuzanywa ukuphuhliswa kuqinisekiswa ukuzingca nokuzithemba kwabasetyhini,” utshilo okaMagongoma.  
Olu khuphiswano lugxininisa kuwo onke amanina ukuba azithembe ngemizimba yawo.  
UMagongoma uthi olu khuphiswano belungenelwe ngabantu abayi45000 ze kwakhethwa kuphela amakhulu amahlanu.  
Uthi kungoku nje sele bekwisigaba esandulela amagqibela kankqoyi, ngelithi kushiyeke abantu abalikhulu linamashumi amabini.  
Ukhuphiswano lungomhla weshumi elinesithandathu kweyoMnga kulo nyaka eThekwini. Kungoku nje eli gqiyazana licela iivoti khon’ukuze liphumelele. 
 Xa uvota ubhala igama lakhe ze ulithumele kwinombolo yeSMS engu-35334.",Ipolisakazi lingenele ukhuphiswano loonobuhle
"Sele kumbovu ukuba zixhamle iintsapho zamaxhoba entlekele yaseBhisho emva kweenzame zorhulumente weli phondo ezijolise ukuba banikwe imisebenzi xa kuvulwa iziko lezotyelelo kula ndawo.  
 
Ngomhla wesixhenxe kule nyanga ngo1992,  kwabulawa amalungu ombutho weANC angamashumi amabini anesihlanu kwenzakala abangamakhulu amabini emva kokuhlaselwa ngamajoni worhulumente kaOupa Joshua Gqozo owayekhokele eCiskei.  
 
Aba baqhankqalazi babenyanzelisa ukuba urhulumente kaGqozo uphume elulawulweni kupheliswe iCiskei.  
 
Othethe egameni lesebe lemidlalo nenkcubeko kweli phondo, uAndile Nduna, uthi banesicwangciso esicacileyo sokuba zixhamle ezi ntsapho.  
 
“Zininzi iinkqubo ezenziwe ngurhulumente ezijolise ukukhathalela iintsapho zaba bantu babhubha kule ntlekele, kodwa kukho esi sakhiwo sakhiwayo apha kufutshane nebala lemidlalo laseBhisho elizakuba yindawo yotyelelo, kuyo kuza kuqashwa abantwana nezizalwane zala maxhoba abhubhayo nalawo athi alimala,” uthethe watsho uNduna. 
  
Olu qhankqalazo lalukhokelwe zinkokheli zombutho weSACP nezombutho weANC eziquka uChris Hani, Steve Tshwete, Ronnie Kasrils kunye noCyril Ramaphosa. 
 
Kunyaka ophelileyo, uRamaphosa ebeyinxalenye yesi sikhumbuzo nalapho wathi wakhuthaza uluntu ukuba lusebenzele ukuguqula imeko yentlalo ngokwenza izinto ezakhayo egameni laloo maxhoba. 
 
Inkulumbuso yeli phondo uPhumullo Masualle, wenze intetho ephambili kulo msitho kulo nyaka.  
 
“Ukusukela ngonyaka ka2010 urhulumente wephondo uqalile ukuxhasa esi sikhumbuzo ngeenjongo zokunika imbeko kula maxhoba, ilitye elinamagama wamaxhoba lityhilwe ngokusemthethweni ngonyaka ka2012,” uthethe watsho uNduna.  
 
Eli ziko lizakuvulwa kulindeleke ukuba libe yindawo yokutsala abatyeleli logama lizakuba lifundisa ngembali yentlekele yaseBhisho, amaziko anembali ngeQonce neMpuma Koloni ngokubanzi. 
  
Inqanaba lokuqala lale mini ibe kukutyelela amangcwaba aseGinsberg nalapho angcwatywe khona amanye wamaxhoba ale ntlekele, kwaza kwabekwa iintyatyambo kwindawo enamatye esikhumbuzo phambi kokuba kwenziwe intetho kwibala lemidlalo laseVictoria eQonce.",Zizakuxhamla iintsapho zentlekele yaseBhisho
"Igowuli elifakwe nguDede Ayew kwisiqingatha sokuqala iphumelele ngalo iGhana emva komdlalo we-2017 Afcon kaGroup D ebethe kuwo i-Uganda ngo’1-0 ngokushwa namhlanje. Njengoko bekulindelekile, umdlalo ulawulwe yiGhana, ngakumbi kwisiqingatha sokuqala – apho bekubonakala nyhani ukuba i-Uganda iyasokola ukumelana neeBlacks Stars ngamaxesha athile. Ilizwe likaDenis Onyango liye lakhula ngokwasemdlalweni nangona liye labethwaxwa ziimpazamo elizenzileyo kulo mdlalo. 
 Kwisigaba sesibini salo mdlalo izinto ziye zatshintsha kancinci, abadlali be-Uganda basidlale kakuhle kakhulu. Bakwazile ukuyivala iGhana ebidlokova kwisiqingatha sokuqala. Into nje ekubonakele iyingxaki kukungabinaalo ulwamvila phaya phambi, lo nto yenze kwanzima ngakumbi ukusetyenziswa kwamathuba ngabadlali bayo i-Uganda.  
Nangoba i-Uganda inabo abadlali abadlala ngaphandle kwelizwe labo – kodwa abanawo amava afunekayo kwitumente efana ne-Afcon. Ukudidlala neGhana kwi-Afcon bekuhleli kuza kubanzima kuyo i-Uganda ngenxa yamava wayo nabadlali enabo abadlala emazweni aseYurophu.",AmaGhana ayifumene ebunzimeni kwi-Uganda
"NGAMAWAKA amabini abantu abebeswele ingqesho abamkelwe ngumphathiswa wemisebenzi yoluntu eMpuma Koloni uTandiswa Marawu phantsi kwenkqubo yeEPWP.  
Kwintetho yohlahlo lwabiwomali yeli sebe uMarawu uthe, bayi51 000 abantu abazakuxhamla kumathuba engqesho ethutyana phantsi kweEPWP kulo nyakamali.  
Kunyaka ophelileyo eli sebe lidlule kumlinganiselo walo wokuqesha i47 500, ngabantu abali 2215.  
Ukongezelela koku eli sebe liqeshe amashumi amathandathu abantu abaneziqinisekiso zekontrakha, uGrade 1 kwakunye noGrade 2.  
Eli nani lizakuhlola umsebenzi oqhutywa kulwakhiwo lwezindlu. Isebe lemisebenzi yoluntu lidize ukuba lizakubeka i5000 yolutsha kuluhlu lwabafuna imisebenzi phantsi kweAmathuba Jobs Portal.  
I240 yoonokontrakha izakufumana inkxaso, ukuze amashumi amathathu kubo ibhaliswe phantsi kwebhodi yezakhono iCIDB.  
Amashumi asibhozo aphantsi koqeqesho lwe- APTCoD bazakufumana uncedo lokuphumelela uvavanyo lwezakhono ukuze bakwazi ukufumana iziqinisekiso.  
Malunga ne 6000 kule nkqubo yeEPWP izakufumana uqeqesho ngamava obomi. Amashumi amahlanu anesithandathu azakufumana inkxaso yokunika ingxelo ngenkqubo yeEPWP.  
Isebe lemisebenzi yoluntu likwathe, lizakuqalisa ukukhupha amakhadi ebhanki ukuhlangabezana neengxaki ezifana nokulinda ixesha elide labasebenzi beEPWP belinde ukufumana imivuzo yabo.",Amawaka amabini emisebenzi kwi-EPWP
"Uswelekile uNomboleko Simayile, 32, obejongene netyala lokubulala abantwaba bakhe abane (4) kuMhlabubomvu eNgcobo kwiveki ephelileyo. 
Ngokwengxelo, lo mama obesejele, uxelele amapolisa emva kwemini ngeCawa ukuba akaziva kakuhle, kodwa akatsho ukuba ukhathazwa yintoni ngokwasempilweni. 
Kuthiwa uye wabalekiselwa kwisibhedlele esikufutshane nalapho aye wabhubhela khona. 
“Unobangela wokubhubha kwakhe uyakwaziwa kwakube kwenziwe uqhaqho lomzimba,” kutsho ingxelo kaBrigadier Tembinkosi Kinana. 
USimayile wabanjwa kancinane emva kokubhubha kwabantwana bakhe abane, nalapho uphando lwafumanisa ukuba unesandla ekubulaweni kwabo. 
” Ebhubha nje bekusaphandwa ngoyena nobangela okhokelele ekubulaleni abantwana bakhe,” kutsho uKinana. 
Ebekhe wavela kwiNkundla kaMantyi waseNgcobo ngamatyala okubulala, kodwa ityala lamiselwa umhla wama29 kweyeNkanga ukuze kuphulwaphulwe isicelo sebheyile. 
Abaphanda ngokuziphatha kwamapolisa (IPID) bavule ityala.",Ubhubhile obetyholwa ngokubulala inzala yakhe
"IMamelodi Sundowns izakudibana neKaizer Chiefs kumdlalo wamagqibela kankqoyi weTelkom Knockout.  
Oku kulandela emva kokuba bebethe iSupersport United ngamagowuli amathathu kwelinye kumdlalo ububanjelwe eLucas Moripe ngokuhlwa ngoMgqibelo. 
Amagowuli afakwe nguLeornado Castro,  uThabo Nthethe kunye noBongani Zungu, ngawo ase iqela likaMosimane kumdlalo wamagqibela kankqoyi. 
Isiqingatha sokuqala somdlalo besilawulwa yiSundowns. Eli qela belidlala umdlalo okhawulezayo kakhulu, kwaye bebefaka uxinizelelo kakhulu kubadlali bangasemva beSupersport United.  
Kwimizuzu nje embalwa emva koku, abafana bakaMosimane bafumene igowuli lokuvula ngelixa uCastro efaka emnatheni ibhola kaThemba Zwane. 
UDolly nobewuqhuba kakhulu ngokwakhe lo mdlalo ukhe wazivavanyela uRonwen Williams naye. 
Emva komzamo omninzi weSundowns uNthethe ufake igowuli lesibini leSundowns, emva kwebhola ethunyelwe nguDolly ngenqina lasekhohlo. 
UZungu uye wakwazi ukugqibezela umsebenzi wabo ngomzuzu wamashumi asibhozo, uqhaqhe abadlali abambalwa beSupersport bangemva phambi kokuba afake ibhola ngaphaya koWilliams. UMosemane uthethe ngolu hlobo emva kwalo mdlalo: “Bekunzinyana ngethuba usandula kuqala umdlalo, bendinexhala ngoDove Wome kuba ebehlupha amadlali base- sizikithini ngasemva, kwaye iphantse yaba ngumceli mngeni le nto.” 
UMosimane utshilo ukuba akukho  nesidingo sokuba baqhayise kodwa uyavuya yimpumelelo yabo.",Kuzakucaca inkunzi phakathi kweDowns neChiefs
"Ukuba negalelo ebaleni yinto ayiqhelileyo kuMenzi Masuku macala kwiqela alidlalelayo nakwiqela lesizwe. 
Eyonanto imsokolisayo lo mdlali uneminyaka engamashumi amabini anesithathu kukuyenza rhoqo le nto. Le nto iyamsokolisa indlela adlala ngayo uMasuku macala omabini. 
UMasuku ulifumene ithuba lokuba adlale izolo, kwiqela leBafana Bafana elizele abadlali beqela labaminyaka engaphantsi kwamashumi amabini anesithathu. Aba badlali balungiselela imidlao ye-Olimpiki ezakuba seRio kweyeThupha. 
Nangona engakhange afakwe kubadlali abatyunjelwe umdlalo, uMasuku uphakame esitulweni kumdlalo weBafana neLesotho wangena wawutshintsha umdlalo wancedisa iBafana ukuba idlulele kumjikelo olandelayo. 
Ubizwe ngomzuzu wokugqibela ukuba angene endaweni kaKeagan Dolly odlalayo kwiMamelodi Sundowns ngalo mzuzu.  
UMasuku khange aqhube kakuhle kwi-Orlando Pirates kwisizini ephelileyo, kulandela ukugqama kwakhe kwisizini yakhe yokuqala. 
Lo mdlali wafumana iwonga iwonga lelona gowuli lihle lesizini, kodwa khange akwazi ukwangeza kumagowuli amane awafakileyo kula sizini. Ufake lalinye qha kwisizini ephelileyo, lo nto ibangele ukuba angabizwa kwiqela lesizwe. 
Wenze umahluko emva kokuphoswa ngumdlalo wokuvula kwimidlalo yokulungiselela i-Olimpiki phakathi koMzantsi Afrika neSebegal. Wayebambekile yimidlalo ye-Orlando Pirates kwiCAF Confederation Cup. 
“Bendinethemba lokufumana ixesha lokudlala kangaka ngoko, kuba ndandigqibe isizini engaphambili kakuhle kakhulu,” utshilo uMasuku. 
“Bendicinga ukuba yonke into izakuhamba ngokwezicwangciso zam, kodwa khange yenzeke lo nto. Kufuneka ndiqhubeke ndisebenza nzima ndizibonakalise kwakhona.”",UMasuku ukhalela ithuba lokudlala
"Abantwana ababini nabathathu nangaphezulu abazelwe ngamini-nye ngumfazi omnye babizwa ngokuba ngamawele. AmaXhosa ababona aba bantwana njengesona sipho sinqabileyo.  
Kuthiwa bathi besandula kuzalwa batyalelwe imithi yemihlontlo apho buthi ubomi babo bujongwe khona ukuba buza kuba njani na. 
Kuthiwa aba bantwana impilo yabo ibonwa iyeyempumelelo. Amawele kuthiwa atsityiswa iintanga, atheniswe nezityalo ezifana neembotyi ukuze kuvele indyebo. 
Aba bantwana kuthiwa abadadi elwandle kuba kukho inkolelo yokuba baya kutshona. 
UTolo noZizi: UTolo lo kuthiwa liwele noZizi bobabini bazalwa nguKhuze, ibali lithi uDlamini ozalwa nguSidwaba; ozalwa nguLufelelwenja; ozalwa nguMhuhu, yena uDlamini  uzele uKhuze noSibakhulu; aze yena uKhuze azale amawele uTolo noZizi.  
Imvelatanci nguTolo isizamva ibe nguZizi. Aba bantwana kuthiwa phaya ekukhuleni kwabo babethanda ukuxabana. UTolo kuthiwa liwele elalinamandla kakhulu elaliloyisa eli wele linguDlamini.  
Ngenxa yeso sizathu uDlamini wayetyiswa kwasemini, ukuze kuthiwe nguDlamini. Omnye lo unguTolo wayesidla ngamandla. UTolo esi sibongo sithi, ‘Dlangamandla’ wasifumana ngenxa yokuba wayephangela uDlamini lo xa kutyiwayo.  
UMiya noNdlangisa: UNdlangisa kuthiwa liwele noMiya. OoNdlangisa ngabantu mandulo ababedume ngokulwa ngamalumbu ezimfazweni, kuthiwa le nto ka ‘Thole’, isukela ekuthini xa behlaselwa sisizwe kwakusuka kuthi gqi ithole lenkomo, lize liye ngqo kuloo mkhosi wotshaba.  
Utshaba lwaluvele lusabe lujike lusoyika elo thole lenkomo. Kuthiwa bancedwa bobo bugqi ukuze bangenzakaliswa ziintshaba xa babewela uThukela.  
UMpondomise noMpondo: UMpondomise noMpondo ngamawele bazalwa yikumkani egama linguNjanya. Imfusi yabo kuthiwa nguXesibe.  
 Kuthe apha ekukhuleni kwabo aba bantwana, uNjanya wazifumana esengxakini yokungazi ukuba kuya kuthi kulawule eliphi iwele akuba yena efile.  
 Iwele elikhulu kula mawele yayinguMpondomise, elincinci inguMpondo.  Kwizizwe zikaNtu ke iwele lixatyiswe kakhulu akukho kufuneka liliswe.   
UNjanya wathi wasila utywala waza wamema isizwe sakhe.   
Kuthe phambi kokuba obu tywala buselwe uNjanya wathi kumaphakathi akhe makuzaliswe iingqayi zamasi zisiwe enkundleni.   
Enye yabekwa ekhohlo yaza enye yabekwa ekunene.  Zakuba iingqayi zigqityiwe ukubekwa uNjanya wathetha ekhomba ezigqayini wathi: 
“Ingqayi esekunene yekaMpondomise, ize ingqayi esekhohlo ibe yekaMpondo.  Isizwe masizahlule kubini abathanda uMpondomise mabaye kusela kwekaMpondomise.  Baze abathanda uMpondo baye kusela kwekaMpondo”.  
Iqela elininzi laya kusela kwingqayi kaMpondo laze ibathwana labantu laya kusela kwekaMpondomise.  Emva koko wathi uNjanya koonyana bakhe mabathathe loo maqela abo bawenze izizwe zabo, abizwe ngamagama abo.  
Oonyana bobabini benza njengoko beyalelwe.  Abanye ababalisi bathi aba bantwana baxabana engqina ngesikhumba sengonyama. 
Kuthiwa uMpondo owayenguyena umncinci wabulala ingonyama kwaza ngokomthetho kuba engomncinci isikhumba sayo nemihlathi kunye neenzipho zayo kwafuneka azinike uMpondomise, kodwa loo nto akazange ayenze. Kuthiwa uMpondo wemka neqela lakhe ebaleka loo nto.  
UKrancolo noGqubusha: Kuthiwa uCirha wasemaMpondomiseni uzele uSabe kuze amawele uKrancolo noGqubusha kuvele uMhaga imfusi.  
Kuthiwa imbangi yokuba kuthiwe uMhaga wayeliwele likaSabe kungokuba kuthiwa babefana kakhulu. Loo nto yenza ukuba athi akuvela uMhaga kuthiwe nguSabe.  
Kuthi kwakulandela uSabe abantu baqale bathi nqa batsho bathi ngamawele ukwezana, bagqwethe noGqubusha oliwele noKrancolo. Naxa kusinwa emixhentsweni yezici zamaMpondomise  kuthiwa uSabe wayethanda ukuxhentsa noMhaga. 
UMavuso noLudonga: Aba bantu baphuma kuNgwane ozala uMswazi, ozala uSobhuza, ozala uMalambule, ozala uSidubeko, ozala uNomboni ozala amawele uMavuso noLudonga.  
UMavuso kuthiwa liwele elikhulu elathi latshiswa isandla, aze yena uLodonga abe liphahla lasekunene. UMavuso noLudonga kuthiwa bathi baqhekekana bazidalela ezabo izindlu. 
UXaba noRhadebe: Kuthiwa umfazi wasemaHlubini ozala uRhadebe uzibule ngamawele. elokuqala ibenguRhadebe laza iwele lesibini yanguXaba.  
UXaba warholelwa mhla wazala kuba wayexabile. UXaba kuthiwa akazange alincele ibele. Imbangi yoko kukuba kwathi kuba ingabantwana benkosi kwaqondwa ukuba ebudaleni baya kuthi babangisane ngobukhosi, kwaze ke kwagqitywa ekuthini elinye iwele elinguXaba libulawe. 
 Uninakhulu wamba ngobusuku waze wenza unomgogwana wengcwaba ecaleni kwegoqo, wamthabatha uXaba waya kumfihla kwisizwe sabaThwa ekuthiwa ngamaThuse apho wahlala wade waba mdala.  
Uthe xa ebuyela emaHlubini wabuya ehamba namaNala, amaThuse nesizwe samaSimango.",Iziduko nezizwe ezivele kumawele
"Bangamashumi amabini anesithathu abafundi besikolo base iMpulo J.S.S kwilali yaseNjingini kuCentane ebekubhalwe uncumo kubo ebusweni ngethuba bebonelelwa ngezihlangu zesikolo. Le mfesane yezihlangu yenziwe nguMasechaba Simuku, Nosizwe Pakade kwakunye noMandisi Makeleni emveni kokubona ubunzima abajongana nabo umhla nezolo aba bantwana. Esi sithathu sithi sikwenze oku ngokufaka isandla kwiipokotho zaso.  
USimuku uthe: “Ngokuhamba-hamba ngokomsebenzi wam noogxa bam xa sibona abantwana besuka esikolweni abanye bebetha ngeenyawo phantsi, lo gama abanye benxiba iibhuntsi ligqatsa ubhobhoyi ngenxa yokuswela izihlangu, sabona ukuba masingenelele sikhuphe kuthi ezipokothweni sithengele abantwana izihlangu senze umahluko. Umntu ngamnye uthenge iipere zezihlangu ezintandathu sincama kuthi. Kodwa nabantu siye sibacele abanako noba sisihlangu esinye.” 
Eli phulo baliqale kulo nyaka kwinyanga yoMqungu kwisikolo iNgquthu J.S.S. eNciba kufuphi naseGcuwa.  
USimiku uthi ingxaki abayifumanisileyo kukuba aba bantwana bakhuliswa ngoomakhulu babo abaninzi ekuxhonyekekwe kwimali yesibonelelo sikarhulumente okanye kwimali yendodla nekuye kufumaniseke ukuba usapho lonke lujonge kwesi sibonelelo semali karhulumente, omnye angayicingi nento yokuba athengele abantwana izihlangu zesikolo.  
Inqununu yesikolo iMpulo J.S.S uSiphumle Nohako ayiwuvalanga umlomo isithi eyona nto imvuyisayo kukuba abantwana bebevuya le nto iyinto elula komnye umntu ukufumana izihlangu kubo yinto enzima. 
“Siyabulela kwaba bathe bolula isandla sabo benceda abantwana bethu abangathathi-ntweni, bekumnandi kuba bekukho nabazali babo ngethuba kunikezwa ezi zihlangu. Isikolo sethu singqongwe luluntu olungaphangeliyo, ufumanise ukuba abaninzi baxhomekeke kwindodla kubenzima ukuba bathengelwe bonke, kuthengelwa abemnye ngexesha,” utshilo uNohako. 
Ukanti uthi banawo nomceli mngeni wokungabinazazisi (ID) abantwana abaninzi nabaphela bengayifumani imali yesibonelelo kuba bengenabazali, abanye babo bengabazi ukuba baphi.",Utshintsho kwiintsana ezihlelekileyo eMnquma
"Uluntu lwaseMpuma Koloni, ingakumbi kwimimandla yasemaMampodweni, lukholelwa ukuba ukuqubha nokuqaba isinuka saseSajonisi yimbuyekezo engathethekiyo kwintlahla nempilo entle. 
Kule mpelaveki, ngethuba i-arhente yezokhenketho nemiyezo yaseMpuma Koloni (Eastern Cape Parks and Tourism Agency) ibihamba negqiza leentatheli, abantu abadala nabatsha abasuka kwimimandla efana neSajonisi, Lusikisiki naseMthatha bebengungelene kwisinuka. 
Kule ndawo kuvakala ukuba kuhlala kuyinyambalala. Lo sinuka ufumaneka xa ungene ngaphakathi emqolombeni. Kukhona namadanyana amathathu anamanzi abilayo aphuma amaqampu ngokwendalo. 
Uye ufike ungcobhe uthambise ebusweni bakho okanye uqabe umzimba okanye iinyawo xa unenyawo eziqaqambayo nekukholelwa ukuba nezinye izifo ezifana namaqhakuva, imigqwaliso, ukurhawuzelelwa ziphela zithi nya ngokokutsho kwabo basebenzisa isinuka. 
Uluntu kwesi sinuka lukholelwa ukuba isinuka siyalenza ithamsanqa lokufumana umsebenzi. 
Kula madanyana kulapho ufaka khona umzimba wonke. Akukho mntu umdala kungekho mntwana, zonke phakathi. 
Intwazana eneminyaka engamashumi amabini anesihlanu yaseZibungu eLibode uthi uye kwisinuka kuba ufuna umtshato. 
“Kokokuqala ndisiza apha ndifuna umtshato kuloDisemba. Ndikwafuna nomsebenzi, abantu abaninzi endibaziyo bayalunga xa beze apha ndizincamile kudala ndeva ngayo,” utshilo. 
Ukanti nomama ozibize ukuba unguMamgqwarhu ubefake ubuso bakhe bonke kuba esithi ufuna kuphele iintlungu zamehlo akhe athi ayaqaqamba. “Nam ndiyaqala ukuza apha ebomini bam. Kudala ndeva ngale ndawo ndingade ndibenathuba, kodwa ithemba ndinalo kuba ndisuka kude eMthatha into endiyaziyo soze ndilihambele ihala ndizakukha namanzi disele andigutyule,” utshilo uMamgqwarhu. 
Okhokhela abakhenkethi kwesi sinuka uJimmy Selani uthi la ndawo ayiyokabani, yindalo kaThixo. 
USelani uthi abelungu abathile bakhe bazama ukuyibiyela bezama ukuyibanga befuna ubutyebi kuba besithi bafuna abantu xa bengena beyokubona okanye beyokukha bahlawule.  
“Kulapho kwasa sele ungekho umqolomba lo wavele wayoqala kwenye indawo, ndawo leyo sele uzinze kuwo nanamhlanje” .",ISinuka sitsala abakhenkethi
"EKAPA: Uphando olwenziwe ngabakwa Treatment Action Campaign (TAC) lufumanise ukuba inkonzo yezempilo kwizibhedlele zasekuhlaleni ayisebenzi.  
Olu phando lwenziwe kwiikliniki eziyi-254 elizweni lonke kuquka neziyi-30 zaseNtshona Koloni.  
Abantu bebebuzwa imibuzo eyi 23 enxulumene nemeko yabasebenzi, amaxesha okulinda ukuya kucoceko.  
I-TAC ithi ifumanise ukuba kwiiklinikhi eziyi 81 abantu balinde ixesha elingapha kweeyure ezimbini phambi kokufumana uncedo.  
Ukanti kwi 69 % yezi kliniki kulindwa ixesha elingapha kweyure. Ithi le ngxelo iikliniki eziyi 160 zisemgangathweni kodwa eziyi 81 azinazitulo zokuhlala ngelixa kusalindiweyo.  
Iindawo zokulinda kwiikliniki eziyi 202 zicocekile ze kweziyi 48 zibemdaka.  
Iikliniki eziyi 247 ezijongwe ngemeko yamagumbi angasese, iTAC ivakalise ukuba i55% inawo amagumbi angasese nangona engekho semgangathweni.  
Unobhala weTAC uAnele Yawa, uthi i-122 kweziyi 242 azinawo amagumbi angasese.  
“Olu phando lufumanise ukuba abantu abaninzi baxhomekeke kwezi kliniki kodwa abasebenzi banqongophele,” utshilo.  
Uthe ezi ziphumo zibonakalisa ukuba inkonzo yezempilo ayisebenzi. Isithethi sesebe lezempilo uMarika Champion uthe iNtshona Koloni iyayamkela le ngxelo.  
Uthe nabo belisebe baqhube olwabo uphando lweClient Satisfaction Survey (CSS).  
Uthe kolu phando abaluqhube kweyoMsintsi bafumanise ukuba i79 % yeekliniki zicocekile.  
U-Champion uvumile ukuba izigulane zilinda ixesha elide nto leyo abangayithandiyo belisebe.  
Uthi oku kubangelwa linani elininzi lezigulane.  
Uthe i-93% yezikhewu zemisebenzi seyivaliwe. “Soloko sijonga indlela esinokuphuhlisa ngayo ezempilo,” utshilo. 
isibhalo@inl.co.za",‘Isebe lezeMpilo liyagula!’
"IVodacom Blue Bulls zitywatyushe iBorder Bulldogs ngo’45-25 kumdlalo wokulwela indawo kwiCurrie Cup, ububanjelwe eBuffalo City Stadium ngoMgqibelo. 
Lo mdlalo ubutakisa iintantsi kwaye kungqengqwe emgceni amatyeli asithoba. IBulldogs ifike kabini ngelixa iBulls iwele umgca kasixhenxe. IBulldogs eqeqeshwa ngu-Elliot Fana iwuqale kakuhle kakhulu lo mdlalo kwaye emva kwemizuzu emithathu uSipho Nofemele uye wagqobhoza, ngaphaya kwabadlali bangemva beeBulls wangqengqa emgceni. 
Umdlali wangemva uLogan Basson wangeze amanqaku amabini eBulls ngebhola ayiqabelise isuka ecaleni. 
Zininzi iimpazamo ezenziwe ngawo omabini la maqela, kodwa iibhola ebeziqhawulwa phakathi zikwazile ukuza namanqaku kumaqela omabini. Umdlali odlala ecabangeni kwiiBulls uTapiwa Tsomondo ubenomdlalo omhle kakhulu, umdlali wangemva weli qela uDivan Rossouw naye uqhube kakuhle kakhulu kulo mdlalo.  
Ebengoyiki ukukhabela ibhola ebhokisini ayilandele. Abadlali bangemva kumaqela omabini badlale ngendlela encomekayo. UBasson wenze kakuhle kakhulu ngenqina lakhe kwaye uqabelise iipenalthi ezine.  Ayikokuphela kwendlela oku kwiiBulldogs kodwa imidlalo emibini enzima isendleleni. Eli qela lizakudlala neWestern Force eNewlands kuMgqibelo weveki ezayo, emva koko lamkele iFree State XV apha eMonti ngomhla wamashumi amabini anesithathu. 
IBulldogs iqale kakuhle kakhulu kwiCurrie Cup kulo nyaka kodwa izinto ziqale ukonakala kumdlalo wesithathu ukubheka phambili. Umqeqeshi kuzakufuneka abuyele umva ancokole nabadlali bakhe akhangele undonakele.",IBorder Bulldogs kufuneka ixoze mphini wumbi
"Umasipala waseNgcobo ukwiphulo lokundwendwela izikolo zale dolophu kwiinzame zokuphucula iziphumo zokuphela konyaka ingakumbi ezo zebanga leshumi.  
Ovela kwibhunga lalo masipala uWandisile Mafufu uthi bafuna ukuncedisana neSebe lezeMfundo ukufumanisa iingxaki ezenza ukuba iziphumo zingancumisi kwaphela.  
“Sinqwenela ukuba isikolo ngasinye sibe sikulungele ukufundisa yaye sinazo iincwadi nootitshala size sisebenzisane namasebe ukuzama ukuphucula iziphumo zethu” utsho uMafufu. 
Phakathi kwezikolo ezithe zandwendwelwa ngulo masipala sisikolo samabanga aphezulu iMcobololo kwilali yaseChefane. Esi sesona sikolo sihambe phambili kule dolophu kwiziphumo zebanga leshumi apho siphumelele ngomnyinge we85%. Ootitshala nabazali bayiqhwabela izandla le mpumelelo nanjengoko iza phantsi kobunzima. 
Esithi thaca kwelibhunga iingxaki abajongana nazo usekela nqununu uCeliwe Magida uthi “Eyona ngxaki inkulu kukungabikho kwenqwelo yokuthutha abafundi nanjengoko uninzi lwabafundi abafunda apha besuka kwiilali ezikude ezifana noMhlontlo, Sandile, Rasmeni nezinye. Ukuhamba umgama omde kwenza abantwana bafike bediniwe yaye bafike isikolo sesingenile abanye bayathyafa bayeke phakathi”. 
Kuvakala ukuba ezinye zeengxaki ezombethe esi sikolo kukuqhekezwa imihla nezolo kubiwe oomatshini iincwadi kunye nokutya kwabafundi, ukuselwa kotywala nokusetyenziswa kweziyobisi ngabafundi baye esikolweni benxilile, ukungabikho kwamanzi esikolweni ootitshala banyanzeleka ukuba bawathenge elalini, kunye nokungabikho kwamagumbi oneleyo okufundela. Amagumbi okufundela asemngangathweni mahlanu qha kwesi sikolo. 
Nangona kunjalo zonke ezi ngxaki khange zime phambi kokuzimisela kwabafundi nootitshala babo. UMagida uthi bakhuthaza ixesha elongezelelweyo lokufunda kunye nonxibelelwano phakathi kwabafundi ootitshala nabazali. 
Uceba wale ndawo uAyanda Gqolontshi uthembise ngesisombululo esikhawulezileyo kwingxaki yamanzi. Ukanti uMafufu uthi baza kudibanisa iintloko nesebe lezemfundo bancedisane ngezi ngxaki ukuze umgangatho weziphumo zesi sikolo uphucuke nangakumbi bakwakhuthaza abafundi ukuba nakulo unyaka baqhube kakuhle. 
– isibhalo@inl.co.za",Iingxaki zesikolo esigqwesileyo kwiziphumo zebanga leshumi eNgcobo
"UKUNGAVALELWA kobesakuba nguMongameli weli uJacob Zuma lulwaphulomthetho kwaye nokucela ukuba inkundla imise ukubanjwa kwakhe ikwalolunye ulwaphulomthetho. 
Oku kuthethwe ligqwetha uAdvocate Tembeka Ngcukaitobi ngoLwesibini kule veki ngethuba iNkundla ePhakamileyo yaseMgungundlovu ibimamele isiphakamiso seqela lezomthetho likaZuma, elikhokelwa nguAdvocate Dali Mpofu, sokuba makumiswe ukuvalelwa kukaZuma de kubekanti isicelo sakhe sokubhena simanyelwe yinkundla yoMgaqosiseko ngoMvulo. 
Oku kuza emva kokuxovulwa kwenyewe emalunga nesigwebo sikaZuma kwiNkundla ePhakamileyo yaseMgungundlovu ngoLwesibini, apho igqwetha likaZuma, uAdvocate Mpofu, ebebanga ngelithi ukubanjwa kukaZuma kwakuba kumnyhasha amalungelo wakhe nanjengoko iNkundla yoMgaqosiseko ivumile ukumamela isibheno sakhe ngakwisigwebo. 
Ukanti yena uAdvocate Ngcukaitobi, obemele iKomishini ePhendla ukuDlakatheliswa koMbuso, uthe ukungabanjwa kukaZuma iya kuba kukukhuthazwa kweenkundla ukuba zophule umthetho. 
UNgcukaitobi uthi uZuma “sisaphulimthetho esiquqa sibuyelela, nesizithatha njengomntu ongaphezulu komthetho”. 
Isigwebo malunga nobekuxovulwa yiNkundla yaseMgungundlovu ngoLwesibini, silindeleke ukuba siwiswe ngoLwesihlanu (09 kweyeKhala). 
UZuma ugwetywe iinyanga ezilishumi elinesihlanu yiNkundla yoMgaqosiseko kulandela ukutyeshela umyalelo wenkundla. Ezinzulwini zobusuku bangoLwesithathu (07 kweyeKhala) ibilusuku lokugqibela lukaZuma lokuba abanjwe ngabasemagunyeni. 
IJacob Zuma Foundation ibhale kuTwitter wayo ngoLwesithathu isithi ukubanjwa kukaZuma ngaphandle kokuxoxwa kwetyala akukho semthethweni.",Sichithiwe isicelo sikaZuma sokumisa ukuvalelwa kwakhe
"Abadlali be-Ajax Cape   Town baphume ebaleni bethe khunubembe emva kokuquthiswa yi-Orlando Pirates ngo’2-0 kumdlalo weNedbank obumhle kakhulu e-Orlando Stadium kobu busuku banamhlanje. Amagowuli amabini amahle afakwe yifolosi yaseGhana ebiqala ukudlala kulo nyaka, uBernard Morrison, ancede iBhakaniya ngethuba libuyisa izitya kwi-Ajax enkundleni yalo.  
Ngoku iPirates idlulele phambili kolu khuphiswano ngokufanayo neMamelodi Sundowns, iChippa United, iMaritzburg United namanye amaqela athe azibekela indawo kumjikelo wesibini weNedbank Cup. Umqeqeshi weBucs, uSredojevic Milutin, uqale umdlalo ngabadlali abangaqhelanga kudlala abafana noSiyabonga Mpontshane, uHappy Jele, uDiamond Thopola, u-Issa Sarr noBernard Morrison. Lo nto isebenzile ngoba phambili uJustin Shonga noMorrison bayigcine ixakekile i-Ajax Cape Town phantse iziqingatha zozibini. 
Bazamile ukuhlanganisa iibhola abadlali bakaMuhsin Ertugral – kodwa abakwazanga ukubeka ibhola emnatheni ngenza yokufuthanyiselwa yiPirates ebizixelele ukuba ayinakubethwa amatyeli alandelelanayo yi-Ajax. Ebekhona loo mathuba ebemane entaluza okwamaqam omqombothi –  uHappy Jele nguye obeqinisekisa ukuba akukho nto idlulayo. UTendai Ndoro, obenze idemesha kumdlalo ebethwe kuwo iPirates ngo’3-0 kutshanje, khange akwazi ukwenza umahluko kulo umdlalo njengokuba bekulindelekile. Ukubethwa kwayo i-Ajax kuyinika ithuba lokuba ijongane nemidlalo yePSL kuphela ngoku. Kanti ukuphumelela kwayo yona iPirates kuzindaba ezimnandi kubalandeli nakumqeqeshi ozama indebe yakhe yokuqala ukusukela oko efikile. Le mpumelelo izakuba yinkuthazo kwiBucs enamaxesha okugqwidiza seyiqhuba kakuhle emidlalo yayo. 
Orlando Pirates: Mpontshane, Jele, Nyauza, Maphanga, Thopola, Shitolo, Sarr, Munetsi, Morrison, Lorch, Shonga. 
Amalalela: Sandilands, Chabalala, Maela, Mlambo, Memela, Foster, Gabuza. 
Ajax Cape Town: February, Pietersen, Booysen, Gaxa, Zwane, Sasman, Takwara, Margeman, Lakay, Kabwe, Ndoro. 
Amalalela: Petersen, Morris, Nhlapo, Kammies, Pholongo, Julies.",Libuyise izitya iBhakaniya enkundleni yalo
"Sisikade ke kodwa uhlobo lwemfundo eyafikayo, le yokuba singabazali sizibone sesingootitshala emakhaya.  
Asiphumli yimisebenzi yesikolo enikwa abantwana bazoyenzela emakhaya. Singabazali kufuneka yonke le mihla sibe nexesha lokuhlala nabantwana sibenzise imisebenzi yesikolo yasekhaya!  
Iyandidina ke mna leyo nto, andinguye nomfundisintsapho. Abahlohli mabasibonelele, wonke umsebenzi wesikolo wenzelwe esikolweni ungeziswa kuthi. 
Ndavuya kwela thuba bekuke kwavela uluvo lokuba kupheliswe ukunikwa kwabantwana umsebenzi wesikolo ukuba bayowenzela emakhaya, kusithiwa le nto isisikade ebantwaneni, iyabaxhaphaza.  
Ngelo xesha ke kwakujongwe impilontle yabantwana esikolweni, kungathethwa le yokuxhatshazwa kwethu ngabafundisintsapho. 
Mna andifuni kwenza msebenzi wasikolo bethuna, ndaphuma ngopewula esikolweni. Ndiyasebenza mna andihambi sikolo.  
Xa ndibuya emsebenzini ndifuna ukufika ndiphumle, hayi le yokufika ndimelwe ngumsebenzi wesikolo. Lizothe kum i-homework ekufuneka yenziwe ndim ndingafundi; mandixolelwe ke! 
Eyona nto ikruqula nangakumbi kukuba andizazi izinto ezifundiswa esikolweni kule mihla. Abantwana basizela nezishiqi ezifuna sikrwele intloko ukuza neempendulo.  
Mna ndisokoliswa nangowakwa-A umsebenzi, kube nzima mpela kowamabanga angasentla; kube phandle ke xa nomntwana engaqinisekanga ngeyona nto ifunwayo, kuba ke ikhona naleyo. Andilogqirha ke mna, ukuba ndiphose amathambo ngento engaxelwayo ngumniniyo. 
Ndisitsho nje kudala imfundo yababandakanya abazali. Kwangexesha lethu kwakusithiwa imfundo yimbiza, inemilenze mithathu: ngumzali, umfundisintsapho nomntwana. Uxanduva lomzali yayikukuqinisekisa ukuba umntwana unazo izinto ezifunwa esikolweni; elomfundisintsapho ikukufundisa; ze elomfundi ibe kukuhoya iincwadi zakhe.  
Abazali babengangeni ndawo kumcimbi wasegumbini lokufunda. Okwasegumbini lokufundela yayikokomfundi nomfundisintsapho. 
Kule mihla ukuba umntwana akaqhubi kakuhle esikolweni kubizwa mna mzali.  
Ndixakwe ukuba abahlohli aba bathi mandimthini bendimnike bona nje! Ndiza kwenzani mna ngobudomu bomntwana ndingafundelanga bufundisintsapho? 
 Mna ndilindele ukuxelelwa ngemandikwenze ukuqinisekisa ukuba umntwana unezixhobo eziza kumnceda afunde, hayi ukuba kuthiwe makancediswe ndim emsebenzini wakhe wesikolo.  
Ndim omele kutsekisa umfundisintsapho akungaqhubi kakuhle umntwana, kungatsekiswa mna. Andingomfundisintsapho mna, andikwazi ukufundisa izinto zasesikolweni! Ndisokoliselwani? 
Urhulumente nabafundisintsapho mabenze umsebenzi wabo, lo ukukufundisa umntwana aphumelele. Mawungaphungulelwa kum umsebenzi wasesikolweni!  
Ndinabantwana abathathu abasesesikolweni; ndakubaphi ukuhlalela ukwenza umsebenzi wesikolo wabantwana abathathu yonke le mihla? Kanti mna ndiphumla nini? 
Umfundisintsapho ndiyamhlawula, ngerhafu le ndiyihlawulayo. Ndihlawula irhafu ukuze kuhlawulwe umhlohli. Imirhumo yezinto ezifunwa esikolweni nayo ndiyayirhuma. Uyaphi ke ngoku umsebenzi wesikolo kum ngokungathi andizirhumi izinto ezimele kukurhunywa ngumzali?  
Bendothi usiziswa kum nje ukuba ndizenzele kungokuba ndingarhumi. Ke; ndirhuma nje zisiwa phi kum ezi zinto? 
Umntwanam ndimthumele esikolweni kuba ndingenako ukuzifundisela ngokwam. Oko ndikulandelisa ngemirhumo, nayo yonke inkxaso efunwa kum njengomzali.  
Ndisiwa phi ke ngoku mna esikolweni? Kukuthini ukuthumela umntwana esikolweni ze kufuneke ukuba nam ndimlandele? 
Abafundisintsapho bayaphangela, njengam lo. Babuya bediniwe emsebenzini befuna ukuphumla, njengam lo. Mna andinamsebenzi wam ndike ndiwubekele omnye umntu, ndiwenza ndiwugqibe owolo suku ze ndilindele owosuku olulandelayo. Kutheni owabo bewushiyela mna nje? 
Kudala ndiyinyamezele ke le nto, kungoku nje indidinile. Ukuba bendinako, umntwana oza nomsebenzi wesikolo kum bendiya kumbuyisela kwakumfundisintsapho ngegwangqa; ndiphumele nakuye lowo ukuba ndithi ndimnika umntwana ukuba amfundise yena asuke ambuyisele kwakum.  
Uthi mandimthini? Ndingumncedi womfundisintsapho kusini na? Goba msenge iibhokhwe zikutye! 
Owenu kwisiXhosa, Nxuba.",Bafundisintsapho yenzani umsebenzi wenu!
"Kubekho iinguqu kwiChippa United ekuqaleni kwale veki emva kokuba abaphathi begqibe kwelokuba bamkhulule uClinton Larsen oyiqeqeshe ukusukela ekuqaleni konyaka.  
Iinguqu zenziwe emva kokuba iChippa ibethwe yiOrlando Pirates ngo’2-1 emdlalweni weAbsa Premiership kwiveki ephelileyo. 
 ULarsen ukhonjwe emnyango emva kokuba iChippa idlale ntanganye emidlalweni emithathu nokubethwa emidlalweni emibini.  
Indawo kaLarsen ithathwe nguDuran Francis owayedlalela iBay United. Nakubeni kunjalo, umdlali weChippa, uPatrick Tignyemb ofike ekuqaleni kwale sizini, uthi abantu mabathobe amaxhala ngoba izinto ziza kulunga kwiChippa.  
IChippa yamkela iBloemfontein Celtic emdlalweni weAbsa Premiership oza kube useNelson Mandela Bay Stadium ngo-5:00 ngoMgqibelo. UTignyemb uthe akayifuni enye into ngaphandle kwempumelelo. 
UTignyemb udlalele iCeltic njengonozinti iminyaka ephaya kwishumi kodwa uye wayishiya ekupheleni kwesizini ka2018/19 emva kokuxabana nabaphathi ngenxa yemiba edibene nokubhatalwa kwabadlali. 
 Uya emdlalweni efuna impindezelo nakubeni iyinto leyo engeke ibe lula emva kokuba iCeltic ibethe iStellenbosch ngo’2-1 emdlalweni ogqithileyo.  
“Amalungiselelo wethu ahamba kakuhle njengesiqhelo. Bonke abadlali bazimisele enkampini kwaye bonke bakulungele ukudlala.  
Andiyikhathalelanga ke iCeltic ngoba elona qela elibalulekileyo kum ngoku leli lindibhatalayo.  
Ndingatsho ndithi abadlali bazimisele kakhulu futhi bazimisele ukutshintsha izinto kwiChippa.  
Into endiyifunayo emdlalweni wethu olandelayo kukuphumelela,” utshilo uTignyemb encokola neli phephandaba kule veki. 
IChippa United iphakathi kwamaqela ambalwa angekaphumeleli kule sizini.  
Nangani kunjalo, uTignyemb ubethe ngenqindi phantsi ngelithi uqinisekile ukuba iChippa iza kube isendaweni engcono ekupheleni kwesizini.  
“Ndiqinisekile ukuba sakube sisendaweni engcono. Andixhalabanga konke ngoba sineqela elihle kakhulu.  
Sinabadlali abasemgangathweni ophezulu kweli qela. Ewe, asikwazanga ukufaka amagowuli kodwa sidlale kakuhle emidlalweni. 
 Alikho kwiPSL iqela elinokwenza into eliyithandayo lidlala nathi.  
Into efunekayo kukubeka iingqondo zethu emidlalweni sizame nokulungisa iimpazamo zethu. Ibhola esiyidlalayo intle kakhulu.  
Zakulunga izinto, iChippa iza kubhabha emajukujukwini,” utshilo uTignyemb.",UTignyemb uyifungele iBloemfontein Celtic
"Iingxaki zeChippa United zithe xaxe emva kokubethwa kwayo yi-Orlando Pirates ngo’2-1 kumdlalo we-Absa Premier Soccer League kobu busuku e-Orlando Stadium. Ngokufumana kwayo amanqaku amathathu, iPirates ingene kwiTop 8 logama iChippa United isendaweni embi kakhulu kwiPSL. Umqeqeshi obambeleyo uMbuyiselo Sambu ukhethe uqala ngoZama Dlamini ezipalini endaweni kaDaniel Akpeyi. Nangona ezamile lo nozinti – kodwa kubonakele phaya naphaya ukuba akanawo kakuhle amava okanye ukujongana nePirates ibingumsebenzi onzima. 
Siphele isigaba sokuqala somdlalo iChippa United ibambelele noko emva kokuba uPaseka Maku efake igowuli lokulinganisa. Noxa bekungekho kungxama kungako – kodwa yiBucs ebonakalise ukuwunxanelwa lo mdlalo. IChippa idlale umdlalo wayo wesiqhelo kodwa bekubonakala ukuba izibambile ngoba ibingafuni ukulahlekelwa kwangoko emdlalweni. Umdlalo utshintshwe ligowuli elifakwe nguThamsanqa Gabuza emva kokuba efumene ibhola egotywe nguThabo Matlaba kwicala lasekunene. 
Ayilibazisanga iPirates kwisigaba sesibini, uMatlaba wenze adume ngazo ngokuthi atsale ibhola ekude ehleli emnatheni emva kokubhida unozinti weChippa United. UMakola noThabo Rakhale baqhubekile nokufaka uxinizelelo kubadlali beChippa emva. Zonke iChilli Boys zizamile ukuya kwiPirates – kodwa eyona nto ebezinzimela kukugqobhoza, lo nto ziyizame amatyeli aliqela ngaphandle kwempumelelo. Ibhola kaTendai Ndoro iphume ecaleni kwepali kancinci. USangweni inikwe uphuma-phele kanye xa kusondle ixesha lokuphela komdlalo. 
  
Orlando Pirates: Siyabonga Mpontshane, Ayanda Gcaba, Happy Jele, Thabo Matlaba, Patrick Phungwayo, Issa Sarr, Abbubaker Mobara, Oupa Manyisa, Thembinkosi Lorch, Mpho Makola, Thamsanqa Gabuza. 
Chippa United: Zama Dlamini, Paseka Mako, Chabalala, Mvelase, Kristopher Bergman, Sandile Zuke, Thamsanqa Sangweni, Andile Mbenyane, Lerato Manzini, David Zulu (Mbokoma 7′), Diomond Thopola.","Inyukele phezulu iBucs, ihleli ndawonye iChippa United"
"YINTO ekwisithuba seeveki ezimbini bengasekho emva komboko abasasazi besikhululo sasekuhlaleni iForte FM, ukungafumani mivuzo ingunobangela. 
Abasasazi bathi abazokuyithi cakatha imicondo yabo emsebenzini de kube kanti banikiwe imivuzo yenyanga yoMnga. 
Osebenzela iForte FM ongafunanga kuchazwa ngagama, uxelele I’solezwe ukuba umvuzo bawugqibela ngenyanga yeNkanga kunyaka esiwufulatheleyo. 
Kukho nezityholo zokuba iimali zesikhululo ziphathwa nguVuyelwa Mdazana owayengumanejala wesikhululo nongaseyiyo inxalenye yaso. 
“Asibuyeli emsebenzini de kube kanti izinto ezimbini zenzekile, ukunikwa imivuzo yethu kwanentlanganiso noVuyelwa Mdazana, azokuxolisa kuthi, asinike nekhadi lesikhululo kwaye azikhuphe kuzo zonke izinto ezinokwenza neemali zesikhululo,” kutsho lo msebenzi ecaphukile. 
UMdazana ukukhanyele ukubandakanyeka kwiimali zesi sikhululo ngethuba etsalelwa umnxeba leli phephandaba. 
“Ayikho lo nto! Mna ndiye ndincedise apho kudingeka khona, kaloku iForte FM yiprojekthi yam ngoko ndiye ndincedise, oyena mntu onokunika iimpendulo ezichanekileyo mayela noku nguSihlalo weBhodi uMlindi Nhanha. 
UNhanha, okwanguSomlomo weDA eMpuma Koloni , ucele I’solezwe limthumelele imibuzo ngembalelwano, mibuzo leyo kufikelele ixesha lokushicilela iphepha ingaphendulekanga. 
Obambele njengoManejala weSikhululo uSiyabulela Emete, uthi unethemba lokuba izinto zakubuyela kundalashe kungekudala, ekwamemelela abaphulaphuli ukuba banyamezele. 
“Siyabathembisa abaphulaphuli ukuba izinto ziza kubuyela esiqhelweni kungekudala. Siyaxolisa kubo kwaye siyabathanda, sikwabahlonipha,” kutsho uEmete. 
Bekulindeleke ukuba ibhodi elawula iForte FM ibuyele kwisithebe seengxoxo ngalo Lwesihlanu.",Abasasazi bawushiye wodwa unomathotholo!
"Kuzawudlan’ iintsimbi xa kudibana oomakad’ ezondana bamaqela aseKapa kule mpelaveki. Ngentsimbi yesithathu emalanga ngoMgqibelo, iCape Town City ne-Ajax Cape Town zizakube zidudlana okweenkunzi zegusha xa zidibana kumdlalo we-Absa Premier Soccer League ozakube useCape Town City. Lo ngumdlalo ojongwe ngamehlo abomvu ngabalandeli bebhola kwilizwe lonke ngenxa yembali yabaphathi bala maqela. Omabini la maqela anoxanduva lokuqinisekisa ukuba umdlalo ufikelela kwinqanaba lemidlalo yamaqela aseSoweto nasePitoli – ekuqhawuka inobathana rhoqo xa edibene. Abaqeqeshi bobabini bayavuma ukuba lo mdlalo ubalulekile kakhulu ebantwini baseKapa. 
“Umdlalo waseKapa ukhethekile kweminye yesiqhelo. Xa ukhulele eKapa, uyazi ukuba uthubeleza kumanzithi-nzithi obomi. Ndabanethamsanqa lokudlala eYurophu mna – kodwa ke ngoku ndiqeqesha iqela likaJohn Comitis. Ndikhulele apha phambi kwakhe; ingxaki kuzawuba nzima ukujongana naye ukuba asizi nawo manqaku amathathu kulo mdlalo,” utshilo uBenni McCarthy. 
Naye umqeqeshi we-Ajax uvumile okokuba umdlalo uzakuba yinto angazange wayiva ngaphambili. “Ngaphandle kwamathandabuzo, idabi laseKapa ngumdlalo onomahluko kweminye – jonga nje umtsalane onawo lo mdlalo. Umdlalo wala maqela uyayifunqula imimoya nomdla wabantu. Ndiyibonile lo nto naphaya kubadlali. Inomqeqeshi omtsha nabadlali abatsha ke iCity – lo nto ithetha ukuthi izinto azizukufana nakwisizini edlulileyo. Ndiyakuvuyela ukuba yinxalenye yalo mdlalo kwaye ndilindele umdlalo okwizinga eliphakamileyo,” utshilo uStanley Menzo ngethuba ethetha neentatheli kule veki. 
Kule sizini imidlalo emininzi imoshwe ziimpazamo ezenziwe ngoosompempe. Kwimidlalo efana nale ziyenzeka ezo zinto kwaye zishiya abantu benxunguphele. UMcCarthy akoneliseki yindlela oosompempe abayiphatha ngayo imidlalo yePSL – kodwa yena uMenzo uneembono ezahlukileyo. “Akufuneki sigxile kakhulu koosompempe, mna ndikhetha unika ingqwalasela izinto endinokuzenza,” utshilo uMenzo. Kanti yena uMccarthy uthe: “Abalandeli bebhola bachitha iimali ezinkulu xa bezokubukela ibhola – oosompempe akumelanga bazimoshe izinto.” 
Iqela likaMcCarthy lihleli kwindawo yesihlanu emva kokuyiqala kakuhle isizini, lidlale imidlalo emihlanu laze laqokelela amanqaku alithoba. Yona i-Ajax ithe ngcu kwindawo yeshumi elinesibini, isazama ukuqokelela amanqaku emva kwesiqalo esingancumisiyo kule sizini.",Liyathembisa idabi lamaqela aseKapa!
"UKUHLEKA lelona chiza lilungileyo lokothula imithwalo neenkathazo eziza nobomi bethu. 
Yiyo loo nto abakholelwa koko bazakube bebuthelene eMonti emva kweentsuku zePasika. Kaloku iqhula elithandwayo ngabahli baseMonti, uSkhumba Hlophe, uzakube ebuyela eThe Venue eHemingways eyokuhlekisa abantu. 
Kweli tyeli, uSkhumba usiphathele ubusuku bakhe bokonwabisa abantu iSkhumba Hlophe #1stOfAll, nezakuthatha ikubeke kumabali wokukhulela elokishini. 
Ubusuku bangoLwesihlanu, 28 Tshazimpuzi 2017, iyakube ibubusuku obumnandi kubathandi bokuhleka nokuhlekiswa. USkhumba ngomnye wamaqhula anesiphiwo kweli lizwe. Oku ukubona kakuhle xa eqhula kwinkqubo yeBrakfesi kwiKaya FM rhoqo ngeentsasa zangoLwesihlanu, aphinde enze njalo kwinkqubo yakhe yeSABC 1 i-#TBTon1. 
Kunyaka ka2016, imisebenzi kaSkhumba yabangela ukuba awongwe ngeSavannah Comics Choice Award kwibakala leFlying Solo. 
UManejala kwicandelo leentengiso eHemingways, uNeville Austin, uphefumle wenjenje ngale nkqubo kaSkhumba: “Sichulumancile kukuphinda samkele uSkhumba Hlophe kwakhona eHemingways. Ukugqibela kwakhe kweli qonga waba nenkqubo eyimpumelelo kakhulu. Iinkqubo zakhe zihlala zitsala abantu kwaye oko sikulindele nakule intsha,” utshilo. 
Amatikiti aqala kwiR150 eComputicket. Amasango avulwa ngentsimbi yesixhenxe ngokuhlwa, ze inkqubo iqale ngentsimbi yesibhozo.",Bazakuhleka batsarhwe eMonti!
"ABAXHASI bakaNobhala weANC eMpuma Koloni, uOscar Mabuyane, bathi ukulityaziswa kwenkomfa yalo mbutho ephondweni ziinzame nje zabantu abachasene noMabuyane abafuna ukumbona ephulukana nogqatso lokuba nguSihlalo weANC ephondweni.  
Oku kuza emva kokuba inkomfa ebihlelelwe ukuba izakubanjwa eMonti iintsuku ezine ukusukela ngomhla wamashumi amathathu kule nyanga, ithe yanqunyanyiselwa umhla wamashumi amabini anesixhenxe kweyoMsintsi.  
Kule nkomfa, uMabuyane uzakube equbisana noSihlalo weANC kweli phondo uPhumulo Masualle, okwayiNkulumbuso.  
Isizathu sokunqunyanyiswa kwale nkomfa, ngokokutsho kwembalelwano ekhutshwe nguMabuyane, kukuba amasebe aliqela athe avakalisa ukungaxoli ngemigaqo ethile yeenkqubo zale nkomfa. 
Kodwa omnye weenkokeli eziphezulu kwiANC, ongumxhasi kaMabuyane, uthi ukunqunyanyiswa kwale nkomfa ziinzame zeqela elixhasa uMasualle zokuba kubekho ulibaziseko lwangabom. “Into embi kuyo yonke le nto, kukuba iqela likaMasualle lisebenzisa izixhobo zikarhulumente ukulwa uMabuyane.  
Ngokokubona kwethu amasebe aliqela sele evakalisile ukuba axhasa uMabuyane. “Iqela likaMasualle lithe lakubona oku, laqonda ukuba malenze konke okusemandleni kulo ukulibazisa le nkomfa,” utshilo ongumxhasi kaMabuyane.  
Kodwa enye inkokeli yeANC, exhasa uMasualle, ithi iqela likaMabuyane lenza nje ingxokolo kumaqonga ezonxibelelwano afana noTwitter noFacebook.  
“Bayayazi ukuba izinto azibahambeli kakuhle emasebeni. Kaloku masikhumbule ukuba kwinkomfa, abona bantu babalulekileyo ngabathunywa aba bavotayo. Abanye aba benza ingxokolo bathetha nje.  
“Thina sithe gqolo ukugayela inkxaso uPhumulo kuba sifuna kubekho ubunye kweli phondo,” utshilo umxhasi kaMasualle. Amalungu ekomiti embaxa yeANC (NEC) alapha eMpuma Koloni ukumamela izikhalazo zamasebe. Amasebe angekazibambi iindibano zawo (BGM) anikwe de kube ngomhla wokugqibela kweyeThupha.",Bayanyhilana abaxhasi bakaMabuyane noMasualle
"Umqeqeshi we-Al Ahly, uPitso Mosimane, ungqinile namhlanje okokuba ngokwenene umdlali weMamelodi Sundowns, uGaston Sirino, ufuna ukuya kuye eYiphutha. Kwisithuba seenyanga ezintathu ezigqithileyo, uMosimane uyishiyileyo iSundowns waya kwelona qela elikhulu kwizwekazi le-Afrika, iAl Ahly. Waye wahamba namadoda amabini awayesebenza nawo kwiSundowns, kamva wakhweba noCalvin Johnson, asebenza naye njengomncedisi wakhe. 
Sekulithuba kukho amahum-hum athi uSirino uyafunwa yiAl Ahly phambi kokuhamba kukaPitso. Iphinde yawuvuselela umdla wayo kuSirino futhi yabeka etafileni imali ephaya eqikelelwa kwisigidi ezilishumi elinesihlanu zerandi (R15-m), yona iSundowns yabe ifuna amashumi alithoba ezigidi zerandi (R90-m) ngokokutsho kwabasemfuthweni wolwazi. 
Ethetha nombutho weenthatheli zebhola ekuthiwa yiSafja, uPitso uvumile ukuba uSirino uyafunwa yiRed Devils – wayikhanyela wema ngomlenze omnye eyokuba lo nto ixhokonxwa nguye. “Niyayazi nonke into yokuba iAl Ahly kudala imfuna uSirino nam ndisekwiSundowns. Yinto nje ehleli ezingqondweni zabantu into ethi ndim ofuna uSirino aye kwi-Al Ahly kuba ndingumqeqeshi wayo ngoku. 
Ayindicaphukisi lo nto ngoba yinto ekudala ikhona. Niyayazi futhi nabhala ngayo,” utshilo uJingles ebhekisa kwiintatheli ngokokutsho kweKickOff.com. Noxa iSundowns ithe akayi ndawo uSirino – kodwa kukhangeleka ngathi ingathamba xa inokufumana imali eyifunayo kwi-Al Ahly. Kwiveki ephelileyo, uPitso Mosimane uphakamise indebe yeCAF Champions League okwesibini emva kokuba i-Al Ahly ibethe iZamalek ngo’2-1 eCairo International Stadium.","Kudala uGaston Sirino wafunwa yiAl Ahly, utsho uMosimane"
"Umbutho olawula umbhoxo eMzantsi Afrika, i-SARU ubambisene ne-ANCYL babhengezile ukuba izicwangciso zokuphazamisa imidlalo yovavanyo yeSpringboks ziyekiwe emva kokuvana kwale mibitho. 
 Unobhala we-ANCYL uNjabulo Nzuza uthe nangona umbhoxo usenomsebenzi omninzi ekufuneka uwenzile, umbutho wakhe wanelisekile ziinjongo nokuzimisela kweSARU ukumamela izikhalazo zabo. 
 I-ANCYL ithethe ne-SARU mayela nezikhalazo zayo ngokungabikho kweenguqu kwiqela lesizwe lombhoxo. 
“Le nto ngumcimbi obaluleke kakhulu ingakumbi kulutsha, kwaye besikhangela iimpendulo,” utshilo uNzuza. 
 “Emva kokuba sithethile mayelana nendlela izinto ezime ngayo kumbhoxo weli, siye saqinisekiswa ukuba i-SARU nayo iwuqwalasele ngamandla lo mcimbi kwaye izimisele ukuguqula izinto. 
“Siqwalasele nokuba abadlali abakhoyo ngoku kwiSpringbok babonakalisa utshintsho olwenziwayo, uTeboho Mohoje ubhengezwe njengekapteni yeSA “A” Team ebutsheni bale veki.” 
 Ngokwengxelo ye-ANCYL i-SARU icacisile apho sele yenze khona inkqubela phambili, kwaye umbutho wolutsha uvakalise iinjongo zawo zokuxhasa iSpringboks kule midlalo mithathu yovavanyo, ungaphazamisi imidlalo. 
 UKhaya Mayedwa ongumphathi wemicimbi ejongene norhulumente kwiSARU uthe: “Sithethe ngendlela evanayo nombutho wolutsha, nangona bezikhona iindawo esingavaniyo kakuhle kuzo.” 
 “Sibenethuba lokucacisa ukuba i-SARU isuka ndawoni na neenzame zayo zeenguqu kwiminyaka edlulileyo. Sibonise nezicwangciso zethu ukubheka kunyaka wendebe yehlabathi yombhoxo u2019,” utshilo uMayedwa.",I-ANCYL ayizokuphazamisa kwimidlalo yeSpringboks
"Ibe liqela labacuphi abathathu ababalasele ekuphandeni ngeziyobisi elibizwa ngokuba yiProject Damage ababuye nelona wonga kumawonga ooKhetshe ebebanjelwe eRegent Hotel eMonti ngempelaveki, nabizwa ngokuba ziiHawks Prestige Awards. 
La mawonga asungulelwe ukuwonga impumelelo kumsebenzi owenziwa liqela lamapolisa aphanda ngamatyala anobuzaza ooKhetshe. 
Eli qela nguWarrant Officer Nkosinathi Mpepho, Warrant Officer Xolisile Hlulani kwakunye noKapteni Raymond Buys.  
Iwonga labo liza emva kokuba bathi bafumana iziyobisi ezixabisa izigidi ngezigidi zeerandi eBerlin naseVincent nakwezinye zeendawo ezingqonge iMonti. 
 Uthi nakuKomani bafumana iingxowa ezingamashumi amathathu zeziyobisi zohlobo lwemandrax . 
UMpepho nosele enamashumi amabini anesithoba esebenza kweli candelo lokuphanda ngeziyobisi, nathi oku sele kusegazini kuye, uthi kuluvuyo kubo kakhulu ngempumelelo yabo nangona nje esithi xa besenza umsebenzi wabo abenzeli mawonga, benzela ukucoca iphondo. 
“Siyavuya sizithoba nakwabo bacinge ukuba makubekho into enje eza kuthi isikhuthaze nangakumbi kumsebenzi wethu. Asenzeleli kuba sifuna ukuwongwa senza umsebenzi wethu sinenjongo ezintle ngawo kuba sifuna ukubona iphondo leMpuma Koloni licocekile. 
“Ukuzinikela kumsebenzi wakho kwaye ungatshomani noongqondongqondo beziyobisi, kwaye unganyoluki awusoze uhambe usoyika endleleni ingakumbi uzazi awunasazela santo koko wenza okubizelweyo, akundoyikisi nakanye. Mna andinayo indawo endithi andiyingeni okanye andiyihambi kuba ndisenza lo msebenzi,” utshilo uMpepho. 
UMajor General Kholekile Galawe ethetha egameni leNtloko yooKhetshe kuZwelonke, uLieutenant General Yolisa Matakata, evuyisana nabaphumeleleyo esithi mkhulu umsebenzi abawenzayo bonke ooKhetshe, nabangafumenanga wonga akuthethi ukuba benza umsebenzi ongabonakaliyo. 
Uthe mabaqhubekeke besenza umsebenzi omhle, ekwabakhuthaza ngelithi mabaqale baphande phambi kokuba babambe ukuze bangabambi kuba beleqa ukuba kuthiwe umntu usebenzile.",Baza kuzisusa neengcambu iziyobisi ooKhetshe
"USodolophu waseBuffalo City uXola Pakati uthi ukuphuculwa korhulumento lwesi sixeko, kuquka nolawulo lwemingcipheko ejongene neBCM, zezona zinto ziza kubangela ukuba lo masipala ulawule ngendlela imali yawo – nto leyo ezakukhokelela ekusiweni kweenkonzo eluntwini ngomxakatho oncomekayo. 
 
UPakati ebethetha neentatheli kwihotele i-ICC eMonti ngoLwesine, apho ebebhengeza ngokusesikweni ingxelo yoMphicothi-ziNcwadi Jikelele (Auditor General). Ngokwale ngxelo yonyaka-mali ka2016/17, iBCM ifumene imbono yeencwadi ezicocekileyo, kodwa ngokungagqibelelanga (Unqualified Audit Opinion with Matters of Emphasis) nanjengoko uMphicothi-ziNcwadi Jikelele eyalele ukuba lo masipala mawuqwalasele izinto ezithile ngokumayelana nolawulo lwawo lwezimali. 
 
UPakati uthi ezi ngxelo, zingqina kanye iintsika zophuhliso lwesixeko (Metro Growth and Development Strategy) ezinombono ka2030 wokwakhiwa kwesixeko esinolawulo oluluqilima. 
“Ingxelo yoMphicothi-ziNcwadi Jikelele ingqina ukuba sisekhondweni lokwakha isixeko esinolawulo oluluqilima,” utshilo uPakati. 
 
Noxa nje kukho izincomo ngale ngxelo yoMphicothi-ziNcwadi Jikelele, kodwa kukwakho nenkxalabo nanjengoko iBCM yenze inkcitho engeyomfuneko (irregular expenditure) ekumakhulu amabini anamashumi asibhozo anesixhenxe ezigidi zeerandi (R287.3 million).  
 
Le nkcitho engeyomfuneko yehlile kodwa kuna xa kuthelekiswa naleyo yamakhulu amahlanu anamashumi amathathu ananye ezigidi zeerandi (R531.6 million) kunyaka-mali ka2015/16. 
 
Kule ngxelo, kukwavakaliswe ukuba iBCM inetyala le-R1.2 billion elisuka kubantu namashishini angahlawuliyo iinkonzo azifumene kulo masipala. Ukuqubisana noku, uPakati uthi banesicwangciso sokuqinisa inkqubo yengeniso-mali kumasipala, ukuze balawule ngendlela eyiyo amatyala.",Izincomo nezigxeko kwingxelo yeencwadi zaseBCM
"UNqaba Bhanga uthi into ebangele ukuba aduke isithuba esingaphaya kweyure ngethuba kubhengezwa ophumelele ugqatso lokukhokela iDA eMpuma Koloni, kungokuba ebesoyika iziphumo zale nkongolo. 
“Bendisoyika! Ndingumntu okhawuleza avakalelwe, ngoko ke ukoyiswa kolu gqatso bekungazokundiphatha kakuhle. Andiyikholelwa nangoku eyokuba ndim ophumeleleyo. Ngoku bendingekho bendizilungiselela ukwamkela uloyiso,” utshilo uBhanga. 
UBhanga, obeyinxalenye neDA ngo-2014 emva kokushiya iCongress of the People, ebekhuphisana noVeliswa Mvenya. UMvenya uqale ukuzibandakanya neDA ngo-2000 kwaye uqhwatyelwa izandla ngegalelo alenzileyo ukukhulisa lo mbutho emaphandleni. 
UBhanga uphumelele ngeevoti ezilikhulu elinamashumi asibhozo anesithandathu (186) logama uMvenya efumene iivoti ezilikhulu elinamashumi amathandathu ananye (161). 
“Icekwa lilele kuthi ngoku okokuba siqiniseke ukuba iDA iselulawulweni eMpuma Koloni emva konyulo luka-2019,” utshilo uBhanga. 
Uthi uyalihlonipha igalelo likaMvenya kwiDA. “Umama uMvenya ngomnye wabantu abandenze ndazibandakanya neDA. Ungumzekelo omhle kwaye ndimthatha njengenkwenkwezi yeDA,” kutsho uBhanga. 
Emva kokubhengezwa kweziphumo zenkongolo, abaxhasi bakaMvenya baye baphuma bebonakala benyembezana. 
USinovuyo Xala itshantliziyo leDASO eNMMU uthi ukhathazeke kakhulu ukubona uMvenya engaphumelelanga. “Besicinga ukuba uzakuphumelela, kuba unamava angathethekiyo embuthweni. Khange sicingele ukuba uNqaba angaphumelela endaweni kamam’ uMvenya. Kodwa siyasihlonipha isigqibo sabathunywa bombutho,” utshilo uXala. 
UMvenya uthi uyavelana namalungu akhe anxungupheleyo. “Bothukile, kodwa izinto zizakubuyela esiqhelweni. Ababantu bakhathazekileyo, ngabantu abawaziyo umsebenzi wam, abebenethemba kum,” kutsho uMvenya. 
Lo kaMvenya uthi usezakuqhuba egayela inkxaso iDA ukulungiselela unyulo luka-2019. “Ndiselilungu leDA,” utshilo uMvenya. 
Umxhasi kaBhanga, uLuvuyo Sijaku, uthe: “Sivuya kakhulu inkokeli yethu uNqaba Bhanga ephumelele. Simthembile, uyasebenza kakhulu,” kutsho uSijaku. 
Abanye abaphumelele kule nkongolo bame ngolu hlobo: 
UBobby Stevenson noTerence Fritz bonyulwe njengamasekala kaBhanga, uAndrew Whitfield njengosihlalo logama uYusuf Cassim, Kobus Botha noMarshall Von Buchenroder bonyulwe njengoosekela-sihlalo.",Nqaba Bhanga: Bendisoyika!
"EKAPA: NGENXA yokunqongophala komhlaba wokungcwaba, iintsapho zabo balele ukuthula zizakuba neminyaka emihlanu zivumelekile ukundwendwela ze emva koko isixeko singcwabe omnye umntu ngaphezulu. 
 
Isixeko sikuthethe kwingxelo ebesiyichaza kwabo bamele amalungelo amasiko nezenkolo, Commission for Promotion and Protection of  Religious, Cultural and Linguistic Communities (CRL) eCape Sun Hotel izolo. 
 
Sixinwa ngemibuzo yiCRL ukuba sinabe, sichaze unobangela woku nanjengoko kuchasene nenkolo yakwantu, uVincent Botto umlawuli wesixeko kwiRecreation and Parks uthe: “Sinomceli mngeni omkhulu wokuphelelwa ngumhlaba wokungcwaba.” 
 
USusan Brice omele ezamangcwaba kwisixeko uthe banamangcwaba angama-40 eKapa kwaye kushiyeke iminyaka emihlanu kuphele indawo yokungcwaba. Uthe eGugulethu kwagcwala kwango 2005. 
 
“Ilungu losapho lungcwatywa ngaphezu komnye ukuba ngaba ingcwaba linzulu ngokwaneleyo. Kungcwatywa abantu ababini okanye abathathu engcwabeni.”  
 
Uthe ukuba usapho lufuna ukungaphazanyiswa maluthenge umhlaba xa kukho osele engcwatyiwe. 
 
“Kangangendlela axinene ngayo amangcwaba, abantu bahamba phezu kwamanye xa besiya kwawabo. Ngoku iintsapho zizakuvunyelwa iminyaka emihlanu ukundwendwela abo bangasekhoyo. Ukuba akukho lungu losapho oluza kubhubha kwesosithuba, isixeko sizakusebenzisa elongcwaba kungcwatywe omnye umntu,” utshilo uBrice. 
 
Umlawuli wombutho olwela amalungelo amasiko nezithethe, IBuyambo, uDizu Plaatjies uthe oku kuchasene nenkolo yakwantu. “Sibaxabise kakhulu abafileyo ngoba kulapho sifumana khona intlahla. Zange umntu wabekwa phezu komnye. Xa usiya kunqula uzakuthi unqula kubani. Le nto ibonakalisa ukuba asihoyekanga singabantu abamnyama,” utshilo. 
 
Ukanti no Adonis Sihiba wakwaLanga ungqinelene no Plaatjies esithi ngenene abamelwane bakhe bayakhala kuba kukho ibhokisi evelileyo emva kokuba umntwana wangcwatywa phezu komama kulonyaka uphelileyo. 
 
“Nabo babengafuni ngoba ayihambisani nesiko lakwantu lo nto. Ntonje babethwa kukunqongophala komhlaba kwanyanzeleka bavume. Kungokunje kufuneka kuphinde  
kukhutshwe ezo bhokisi ze kugrunjwe. Khawufane ubena lo mbono,” utshilo. 
 
Injongo zale ngxelo ibikukuphanda izikhalazo malunga nokungahlonitshwa kwabantu ababhubhayo nokunyhashwa kwelungelo lokubatyelela. 
michael.nkalane@inl.co.za",Abantsundu abahambisani nokungcwaba omnye phez’ukomnye
"Kule nto yoba ke iyinyanga yenkululeko, kulusizi ukubon’uba sekusenziwa njeee, emva komsebenzi ongaka owenziwa ngamaqhawe ethu alandulelayo eli.  
Endaweni yoba sithathe apho bayeke khona, sidiliza kwale ibiseyenziwe. Umsebenzi awupheli bethuna, ewe indlela yokwenza ingohluka, kodwa wona umsebenzi wokuphucula ubomi babantu awupheli. 
Ndikhe ndizibuze uba sizode sidlule nini ekohlukaneni nokubalisa izinto ezenziwa zagqitywa, kuzobaliswa ntoni ngathi, ngesisizukulwana sethu? Mandicacise, andithi akubalulekanga apho sisuka khona. Umntu ongazaziyo uba usuka phi uyingxaki, akazazi nalapho aya khona, ngako oko imvelaphi ibalulekile 
Imicelimngeni ayisafani, umbuzo uthi senzazni ngalo nto? Abona bantu basicinezela kakhulu ngaba bangazaziyo uba baphilela ntoni. Umntu nomntu unendima yakhe ekumele ayidlale, la nto inye ikwenza wohluke kwabanye abantu. Uba ufunda eli phepha namhlanje kwaye awuzazi uba uphilela ntoni, ungomnye wabantu abasicinezeleyo.  
Mna ndiyazazi uba ndiphilela ukudlulisa umyalezo ebantwini, noba ndiyathetha okanye ndiyabhala na, okubalulekileyo kukuba kufuneka ndikhuphe le isentliziyweni yam iye ebantwini, ixhomekeke ebantwini ke into abayenzayo emva kokuba ndithethe intliziyo yam. Ngenxa yeso sizathu soba ndisenza le ndayidalelwayo, lo nto indenza ndikhululeke. Noba zikhona nje ezinye izinto ezinqwenelwa yintliziyo yam, lo nto ayindenzi ndingakhululeki ngoba eyona nto ibalulekileyo kum kukuzazi, usakugqiba wenze le nto bekumele uyayenza.  
UMdali uyayazi uba mna soze ndiphile xa ilizwi lam linokungasebenzi, sele litshile umyalezo ndizowubhala wona uphume kum, okubalulekileyo kukuba umyalezo uhambe. Komnye umntu ingakhangeleka iyinto encinci into yokuthetha, kum mna mntu uyaziyo uba ukuthetha kukuphila, yinto enkulu. Kukho abantu abaphilela ukucula, umculo wabo namazwi abo abanento ayenzayo kum mna mntu ungeyomvumi. Ndikhe ndabuza oogxa bam lo mbuzo woba ingaba bakhululekile na. Khange baphendule ngqo, ndabe ndiyilindele ke leyo. Inye into abantu abatsibela kuyo kuqala ngenkululeko, yinto enemali phakathi. Ingaba abantu abanemali bakhululekile na?  
Khona, yimalini umntu ekumele abenayo ukuze abekanti unemali? Ixhala lam kukuba sibambezele umsebenzi ngenxa yezinto ezingenakwenza mehluko naxa sele zikhona. Ndafunda nokuba naba bantu sibabona njengabantu abanemali, zange balale bavuke benayo. Umntu othi ufuna imali ukuze enze le nto bekumele uyayenza, ingaba wenza ntoni ngalo nto? Wenza imali? 
Umbuzo kule nyanga yenkululeko, kulo nyaka ka 2016 uthi; ingaba ukhululekile na? Ingaba uphila obu bomi ubudalelwe ubuphila? Ingaba uyazazi na indima yakho omele ukuyidlala, uyayidlala na? Uba impendulo yakho nguEWE, siyavuyisana nawe, bambalwa abafana nawe. Ukanti uba impendulo yakho nguHAYI, ingxaki indawoni? Masithethe, sifuna ukwazi nathi sizonceda apho kufanele sincede khona ngoba, ikhona ito engenzekiyo ebekumele yenziwa nguwe. Ikhona nento eyenzekayo ebekumele ayenzeki, ebekumele ayenziwa nguwe qha ingxaki kukuba kwawena awuzazi. Kwaye lo nto ayizukhulula wena, izokhulula isizwe siphela.  
Ubomi bakho abukho ngawe, umntu akaphileli yena. Mhlawumbi singade siphumelele nje sibanjwe kukungazazi kwakho. Umntu nomntu unendima yakhe. Asiphileli kufa ngenye imini. Siphilela ukwenza, sakugqiba ukwenza singafa ke ngoku.  
Le nto futhi ayinantanga ithile namfundo ithile, inentokwenza nentlizyo yakho, nokuvuma kwakho khon’ukuze uzothi mhla ulala ukulala kwanaphakade, ulale phezu kwemisebenzi yakho… masikhulisane, sixhobisane, sakhane. Ngeenkcukacha:  
Katomnoku@gmail.com, 079 284 1757",Inkululeko ithetha ntoni apha kuwe?
"NgoLwesihlanu,   
Tshazimpuzi 07  
*  Wiseguys Pub & Grub (Vincent) 
Djs: Rebel Rizz  Pandora  Angelo  Pablo Da Don  Phluxx. 
 *   Castle Lounge Buy & Braai (old imbizo) 
Djs: Yoba  Anga Azz  Urbanbreez  Liquid Soul. 
 *   Kwa Jeff’Place N.U 3 (Mdantsane) 
Djs: Onke HouseImpulse  Lv  Sbee  Khanyie  Dumza. 
 *  So What Lounge (Umtata) 
Dj: Pk  Angisto  Tonic  Phoenix. 
 *   Von Sway (Umtata) 
Djs: Anda (trufm) Funksta  Phoenix  Myloe  Kanetivesoul  Mpeshyniks  Solly  Nkoh. 
 NgoMgqibelo, Tshazimpuzi 08  
 *   OHBrigado Champagne & Cigar Bar 
Djs: MobiDixon  Cooper  DeepLondon Yoba  Welo. 
 *   Buffalo Flats Cricket Ground 
Djs: Angelo  mielo  Vino. 
 *   City Life Church 
Lebo Sekgobela (Lion Of Judah) 
NgeCawa, Tshazimpuzi 09 
 *   Monate Corner (Southern Wood) 
Djs: Deepstar  Pantsula   Mavusana   Deeplondon  Proxy. 
 *  Chief Ngqoko (Port Elizabeth) 
Djs: Kelvor  Lentor  Ayas  Mleister  Dyrho  Marrest  YoungMoney  Zest. 
 *   Kopano Lounge (Umtata) 
Djs: Myloe  Mpeshyniki  Nkoh  KanetiveSoul",Gig Guide | Mpelaveki ye 7 – 9 Tshazimpuzi
"UMkomishinala wamapolisa aseMpuma Koloni uLieutenant General Liziwe Ntshinga, usikhalimele isehlo esenziwe yindoda yaseNgcobo egwinte abafazi ababini kuba ibatyhola ngokuthakatha. 
Ingxelo zithi le ndoda, eneminyaka engamashumi amane anesibini yelali yaseSundwana, iye yagaxeleka kwingozi yemoto ngethuba isiya kowayo. Kulapho iye yatyhola umama wayo, nodadobawo wayo, isithi bayithakathile.  
Ekubatyholeni, le ndoda ihlasele unina okwiminyaka engamashumi asixhenxe anesibhozo yambulala, yandula yaya kudadobawo wayo okwiminyaka engamashumi amahlanu anesithoba, naye yambulala. Ithe yakwenza esi sihelegu, yaphela enyanyeni. 
UNtshinga uthi ayikholeleki eyokubona amakhosikazi amadala esatyholwa ngokuba ngunobangela welishwa. 
“Kufuneka siyinqandile le nto kwaye abenzi bobubi baziswe ngaphambili. Iqela labaphandi bethu, phantsi kwesikhokelo sikaKapteni Mziwanele Mayongo, lilo elixakeke luphando ngakulo mrhanelwa,” utshilo uNtshinga. 
Ngethuba sibhala eli nqaku, umrhanelwa ebesaduk’ amathafa ekhangelwa ngamapolisa.","Ugwinte abafazi ababini, ebatyhola ngobugqwirha"
"Icela uncedo inkosikazi yaseMthatha engenakhaya ukusukela oko yadilikelwa ngumzi wayo ePolar Park ngethuba lezandyondyo zemvula zango2013.  
UNothemba Neti onamashumi amathathu anesithathu eminyaka ubudala ohlala kufuphi nechibi laseFort Gale eMthatha uthi, impilo yokuhlala phandle yenziwe yambi nangakumbi nguceba wakwaWadi 8 uEdgar Mapekula ongazange ayinike ngqalelo imeko yakhe ukusukela oko wadilikelwa ngumzi wakhe. 
Le nkosikazi iyinxalenye yabantu abahlangulwa ngumasipala waseKing Sabata Dalindyebo bayohlaliswa eholweni eCivic Centre ngaseNorwood, kodwa abanye sele beneendawo zokufihla intloko. 
Imeko yokungafumani ndawo yokuhlala sele idale yena nabantwana bakhe abathathu bachatshazelwa sisifo sengqele esabulala omnye wabantwana bakhe oneshumi elinanye leminyaka ubudala ngo2014. 
Ethetha nephephandaba I’solezwe lesiXhosa uNeti utyhole uMapekula njengonozala wokuphila ubomi bentlupheko. 
“Isono sam kukufika emva kosuku ekwahlangulwa ngalo abanye abantu ngo2013. Xa ndifika amagosa kaSASSA athi andiloxhoba mna andizuxhamla zinto ezazinikwa amaxhoba ezandyondyo zemvula, nyhani ke zange ndifumane kwancedo de kube ngoku. Ndiphila ubomi bokuhlupheka kuba le ndawo ndifihle kuyo intloko asiyo- ndawo engahlala mntu,” utsho uNeti. 
Ukwathe: “Ndaya kwamasipala ndenyuswa ndisehliswa ndathunyelwa kwiofisi yentlekele kwathiwa mandize noceba wam, ndakumchaza wafowunelwa ukuba azotyikitya amaxwebhu angqinayo ukuba andinamzi, wavele wathi utata uMapekula uxakekile yena, ndaxelelwa ukuba  akhonto ndoncedwa ngayo xa engezi uceba wam.” 
Sithetha nje abantwana bakhe bangena bephuma esibhedlele ngenxa yesifo sengqele. Kwelakhe icala umasipala weKing sabata Dalindyebo uphendule ngelithi, le meko kumele iphendulwe nguceba wale wadi. Uceba uEdgar Mapekula uthi uNeti akazange ancedakale emveni kokungabikho ngethuba kuthathwa amagama amaxhoba. 
UMapekula uthe: “Izindlu zethutyana zamaxhoba ezandyondyo zemvula zakhutshwa lisebe lohlaliso loluntu ephondweni, lo nto ayizange yenziwa ndim. Abantu abangamaxhoba basazokwakhelwa ngumasipala, kwaye mna ndamdlulisela (Neti) kubantu ababezomnceda ngale ngxaki.” 
Ixhoba libongoza nabani onganceda angenelele afumane indawo yokuhlala.",Licela uncedo ixhoba lemvula
"*    Ndingumthandi wephephandaba I’solezwe lesiXhosa kuba liyasifundisa lisakha ndithi make ndivakalise ukungonwabi yimpatho yamadoda malunga nesifo uGawulayo. Ayasihlukumeza amadoda thina manina akonqeni ukungafuni Dyasi yomkhwenyana aphinde angafuni kuhlola gazi noko le nto thina bantu bathanda impilo yethu isihlalisa kakubi nakule mitshato kuba siziva singakhuselekanga. N Mlonywa, eLusikisiki  
*   Besicela umasipala walapha ayeke ukusithathela izinto zalapha azise eCumakala, iyaphuhla yona. Thina apha eCathcart siyasokola asinazindlu, izitalato, nditsho nombane awukho eNdlovini, iipali zombane zasiwa eCumakala. Ongafunanga ukuchazwa, Cathcart 
*   Ndibulela kuluntu laseEmmanuel Haven Health Facility pha eN.U. 12B. Ndibulela ngenkxaso xeshikweni ndisebenza ngokukhuthala ndingafumani kwanto engumvuzo. Umbulelo ongazenzisiyo! Mnu. M Ramolahlei Ward 54, Mdantsane  
*   Ndiyalithanda iphephandaba lenu, ziphakwa zishushu ndilifunda rhoqo apha eMthatha liyandichaza kwicala leziduko, ndithi xa ndizifunda ndiphawule ukuba abantu bayazalana nyhani. Nombulelo Sikhulume, Flagstaff  
*   Enkosi kakhulu ngeendaba zenu, bendiqala ukudibana nephephandaba lenu. Ndininqwenelela impilo entle nonyaka ozele iintsikelelo namathamsanqa. PHAMBILI MZONTSUNDU! Mnu. Dyasi eKapa 
 Ingaba ufuna sipapashe izimvo nezigxeko-ncomo zakho kwiphepha? Zithumele ngoWhatsapp ku 063 743 9538 okanye ku isibhalo@inl.co.za",Izimvo Zabantsundu: ezisuka kubafundi bephepha
"Ihlobo alifikanga ligalelekile, kwaye imvula ethe xhaxhe, njengoko ziqikelela izanuse, ithetha ukuba aza kuba liqela amathuba omkhuhlane iRift Valley. 
IRift Valley Fever (RVF) iqapheleka ngophunzo kwizilwanyana kwanokufa okudlangileyo kwimigqeku. Lo mkhuhlane wenzeka kwimimandla eyome kakhulu ize emva kwethuba ifumane iimvula ezinkulu neempuphuma. 
Lo mkhuhlane uhlasela iinkomo, iigusha, iibhokhwe, iinkamela, iinyathi kwakunye nabantu. Usasazeka ngeengcongconi ingakumbi ngexesha leemvula ezingaqhelekanga. Ingcongconi ethwele iRVF iyakwazi ukosulela umntu ngalo mkhuhlane. 
Iimpawu zeRVF emntwini ziquka ukuphelelwa ngamandla, izihlunu ezibuhlungu, umqolo obuhlungu nesiyezi. Ukanti abantu bangayifumana iRVF ngokusela ubisi okanye ukuxhela eso silwanyana sosulelekileyo. 
Isebe loPhuhliso lwamaPhandle kwanoHlengahlengiso loMhlaba, eMpuma Koloni, lithi izanuse ziqikelela ukuba iza kuthi xhaxhe imvula kweli hlobo nasekwindla, nto leyo eza kwandisa amathuba eRVF. 
Akukho chiza lokunyanga iRVF, ngoko ke abafuyi bayakhuthazwa ukuba bagonye. Iinkcukacha ziyafumaneka kumagosa ezolimo karhulumente kwanakwikhemesti yezilwanyana ekufutshane nawe.","Isilumkiso ngomkhuhlane wezilwanyana, osulela nabantu!"
"Uzele uyaphuphuma umlambo iGqili emva kwemvula ene ngamandla kweli leMpuma Koloni ukusukela ngorhatya langeCawa nebangele ukuwa kwekhephu kwezinye iindawo.  
Ingxelo ephuma kumasipala wesithili saseJoe Gqabi ithi lo mlambo wembali ukhuphele amanzi kumasimi nakwimilanja ekufutshane ngenxa yokuphuphuma ngoku- kodwa kwingingqi yase Aliwal North.  
Osisithethi salo masipala uMandla Gceya uthi, le mvula ibangele ukukhula komthamo wamadama aphambili kule ndawo.  
“Ubuhle ngokwethusayo umthamo wamanzi kumadama ethu, le mvula iwanyusile amanzi kuwo onke amadama ethu, kumadama afana neMaclear, Lady Grey, Mount Fletcher, JD De Bruin kukho umahluko kwaye oku kuzakusinceda ukulwa neengxaki ezibangwe yimbalela,” utshilo uGceya.  
Umlambo iGqili umi kanye kumda weMpuma Koloni kunye nephondo laseFreyistata. 
IMpuma Koloni ithwaxwe kanobom yimbalela kunyaka ophelileyo nokwabangela ukuba kungenelele urhulumente kazwelonke ukulwa le ngxaki.  
“Ngenxa yokuphelelwa ngamanzi kulo masipala wethu urhulumente kazwelonke ucele amanzi kurhulumente waseLesotho kwidama iKatse kunyaka ophelileyo, lo manzi anceda ngokukodwa kule ngingqi yaseAliwal North, asisoze sibenayo lo ngxaki kulo nyaka,”uchaze oko uGceya.  
Ingxelo kaGceya ithi ingingqi yaseMount Fletcher ifumana inani eliphezulu labatyeleli ngenxa yokuhlala kwekhephu ezintabeni.  
“Abantu baphuma kwiindawo zonke zelizwe beze kubukela ikhephu, bedlala kulo betyibilika kulo, lo nto yenza ukuba iinkampani ezineendawo zokuhlala zifumane imali eninzi noko,” utsho uGceya.  
Zizindlu ezisixhenxe ezithe zadilika kwidolophu yaseBarkely East nekuthe kamva ezo ntsapho zathunyelwa kwiindawo zokuhlala zethutyana. 
Ukanti isithethi kumasipala wesithili saseBuffalo City Municipality uSibusiso Cindi uthi akukho zingxwelerha zikhoyo kulo masipala emva kwezi zandyondyo.  
“Apha kuthi asikhange sibenazo iziganeko ezibeke ubomi babantu esichengeni, noko imeko isentle kakhulu,” uthethe oko uCindi.  
EChris Hani nakhona akukho zingxaki zichaziweyo eziphambili, othethe egameni lala masipala uThobeka Mqamelo uyakungqina oku. 
“Akukho zingxwelerha zingako kulow ethu umasipala, iinyoba zethu zonke zivuliwe, imeko noko ibuyele esiqhelweni,” utsho uMqamelo.",Uzele ngamanzi umlambo iGqili
"ICWECWE leshumi likaKhanyisa Nkantsu-Sabuka elibizwa ‘Uncedo’ livuselela ithemba kwabo bangasenathemba. 
Eli cwecwe lineengoma ezili-16 kwaye kwezinye zazo uKhanyisa usebenze noDumi Mkokstad kwakunye noJumbo Nyangiwe. 
“Eli cwecwe lithatha abantu libabuyisele emnqamlezweni apho uncedo lukhoyo. Ukufa kukaYesu kwaba yimpendulo ebomini babantu,” uKhanyisa uncokolela I’solezwe lesiXhosa. 
Iingoma ezikweli cwecwe ziquka ethi Uncedo kwakunye noUyasithwala. 
“Apha sithetha nomntu ophelelwa lithemba ngenxa yeemeko, sithi uThixo akasiyekeli, uma nathi nasebunzimeni. 
“Enye ithi Nasi isimanga soThixo ongahlulekiyo, ithi azange ndimbone okaYehova enqotyiwe. Thumela zonke iingxaki zakho ungazithwaleli, ungazilweli,” kuncokola uKhanyisa. 
Eli cwecwe lilandela elithi Ewe Lowo Waziwayo , We Are Ready, Ezintweni Zonke, Amandl’ ovuko, Udumo njalo njalo. 
“Simveza uYesu eluncedo kwihlabathi elixakekileyo. Siphila kwixesha elinzima apho amanina nabantwana bexhatshazwa, kodwa sithi uMzantsi Afrika mawujonge olu ncedo lunguYesu,” kutsho uKhanyisa. 
Kwinyanga ephelileyo, uKhanyisa uthiwe jize ngewonga leArtist of the Year kwiECMAs, ukanti kunyaka ka2018 wafumana iwonga leBest Female Artist kwiMpuma Koloni International Gospel Music Awards eBhayi. 
“Kundivisa kamnandi ukufumana eli wonga lee-ECMA, oku kuthetha ukuba umsebenzi wam uyaqatshelwa kwaye unento oyenzayo ebantwini esibakhonza ngengoma. Ndibabulela kakhulu abantu ngeevoti zabo,” kutsho uKhanyisa. 
Eli cwecwe liyafumaneka ezivenkileni. Xa ufuna ukumema uKhanyisa kwitheko lakho, unganxulumana naye nge-email kwa: sabukakhanyisa@gmail.com",Ukuvuselelwa kwethemba kwicwecwe elitsha likaKhanyisa
"Abasemfuthweni wolwazi bathi ingathi iChippa United iza kulahlekelwa ngomnye umqeqeshi lungaphelanga usuku lwanamhlanje. Iigxelo zithi uNorman Mapeza ucele intlanganiso nosihlalo weChippa United, uMnu. Siviwe Mpengesi, ekulindeleke acele ukushenxa kuyo. I’solezwe lesiXhosa lizamile ukuqhakamshelana nabasemagunyeni – kodwa libuye nelize. UMapeza wafika kwiChippa United kunyaka ophelileyo kunzima kakhulu emva kwesiqalo esibi sesizini eqhubekayo. Wangena endaweni kaClinton Larsen owakhonjwa emnyango emva kwemidlalo emihlanu qha. Emva kwethuba, uMapeza waye wayonyula engxakini iChippa yade yaphakathi kwamaqela asibhozo aphambili kwiPSL. 
Umyalelo awawunikwayo yaba kukusindisa iqela ezembeni. Nangona iqela likwazile ukuqokelela amanqaku emidlalweni eliqela ekuqaleni kwalo nyaka – kodwa liye labethwa kweminye imidlalo. Kwiveki ephelileyo, iChippa United ibethe AmaZulu ngegowuli elinye eqandeni yatsho yabhekela kancinci ezembeni. Nakubeni kukho loo qabu – kodwa ayikaphumi ngokupheleleyo engxakini. UMpengesi uyaziwa jikelele ebholeni yaseMzantsi Afrika ngokugxotha abaqeqeshi. Kunokwenzeka ukuhamba kukaMapeza kuphenjelelwe lixhala lokulwela izembe njengokuba kusongwa isizini. IChippa ihleli kwindawo yeshumi elinambini emva kokubetha AmaZulu asekugqibeleni.",Uyahamba naye uNorman Mapeza kwiChippa United?
"Abantu abonomnqweno kwezosasazo, kuquka nabo sele bekweli candelo, bazakufumana ithuba elinqabileyo lokufunxa ulwazi ngezosasazo kule mpelaveki.  
Inkampani yomsasazi woMhlobo Wenene uZintle Mbusi ebizwa ngokuba yiZM Media izakubamba indibano ngoMgqibelo, eLA Peal Boutique Hotel, eMthatha – apho kuzakube kusabelwana kukwaxhotyswa abantu ngezosasazo kunomathotholo (Radio Workshop).  
Le nkquleqhu yenziwa nguMbusi buqu – kodwa uzakube etshila eqongeni nabanye abasasazi boMhlobo Wenene FM abaziwayo. 
UMbusi uthi izinto sele zime ngobume ngoku nangona nje esithi akukhange kubelula ukuququzelela le ndibano. “Khange kube lula kuba asikhange sifumane mntu usixhasayo okanye usincedisayo. Yonke into siyibhatale ngokwethu kodwa ndikwazile ukuphumelela kuba andenzeli mna ndenzela uluntu,” utshilo uMbusi.  
UMbusi unawo amava okusasaza kunomathotholo wasekuhlaleni kwaye nemiceli-mngeni ejongene namajelo osasazo asekuhlaleni uyawazi. Sele esuka kwiKhanya FM eseGcuwa, kwiNkqubela FM eseBhayi kwakunye nakwi-Unitra Community Radio eseMthatha phambi kokungena kuMhlobo Wenene FM. Uthi eyona njongo iphambili yale mfundiswano ngoMgqibelo kukuba uzakube esabelana nabantu ngolwazi olubalulekileyo olwenzeka ngaphaya komboko.  
“Eyona nto kukunika abanye abantu ulwazi abangenalo xa kuthethwa ngonomathotholo, ngolwazi esinalo nathi. Xa ungumsasazi, ube usendaweni engcono kunakuqala, abantu bayakubuza ukuba ingaba wenze njani. Ngolu suku izakube ilelothuba lokubacacisela ukuba waqalaphi waze wafika njani. Sizakubafundisa nangezinto ezenzeka ngaphakathi xa ungumsasazi,” utshilo uMbusi. 
 Oosaziwayo abazakube beyinxalenye yoku nguBukiwe Zide ongumfundi weendaba kuMhlobo Wenene FM, Sterra Ngqezana wezemidlalo kuMhlobo Wenene, Thando Mdutyana umvelisi weenkqubo kwiTru FM, iSibakho Media kwakunye nabazakube besonwabisa iGetto Colleagues, DJ Mist. I’solezwe liyinxalenye noku.",UZintle Mbusi uxhobisa ulutsha eMthatha!
"INigeria lilizwe lesibini eliphumelele umdlalo kwindebe yebhola ekhatywayo kulawo mahlanu amele izwekazi le-Afrika. Namhlanje iNigeria ibethe ilizwe elinenkani, i-Iceland, ngo’2-0 kumdlalo wesibini kwindebe yehlabathi eVolgograd Arena Stadium ngolu rhatya. AmaNigeria achebele phezu kwalo ilizwe lase-Iceland ngamagowuli amabini abafakwe sisiququ uAhmed Musa. Impumelelo yeSuper Eagles iyibeke kwindawo yesibini kuGroup D okhokelwa yiCroatia ebethe iArgentina ngo’3-0 izolo ebusuku. 
      
Bekulindele ukuba ilizwe lase-Iceland liyisokolise iNigeria emva kokudlala ntanganye ngo’1-1 neArgentina kwiveki ephelileyo – kodwa umdlalo walo ubunomahluko namhlanje. Abadlali beNigeria bekhokelwa nguJohn Obi Mikel esiswini khange basokole kangako ngoba i-Iceland ibanike ithuba lokudlala umdlalo wabo wesiqhelo. UFancis Uzoho kuye kwanyanzeleka ukuba asebenze ezipalini kwakwimizuzu yokuqala emva kweenzame zikaGylfi Siguurdsson. UVictor Moses noMusa bebeyovuya emaphikweni, maxa wambi bengena ngaphakathi bekhangela indlela yokufaka amagowuli kwi-Iceland. Kuyiwe kwixesha lokuphumla iNigeria ihamba phambili ngegowuli elifakwe nguMusa ofumene ibhola ekunene kuMoses. 
Umdlalo weSuper Eagles uye waphucuka kwisigaba sesibini emva kokufumana amandla kwigowuli elifakwe nguMusa kwisigaba sokuqala somdlalo. UJohn Obi wenze umahluko omkhulu esazulwini sebala namhlanje ngoba ibinguye otyala iibhola eziya kubadlali baphambili nasemaphikweni. Akukaneli ke kambe ngoba iNigeria kufuneka ibethe iArgentina okanye idlale ntanganye okungenani kumdlalo olandelayo kaGroup D kwiveki ezayo. 
   
Iceland: Hannes Hallsorsson, Hordor Magnusson, Ragnar Sigurdsson,  Kari Arnason, Birkir Saevarsson, Birkir Bjarnason, Gylfi Sigurdsson, Aron Gunnarsson, Rurik Gislason, Alfred Finnbogason, Jon Bodvarsson. 
Nigeria: Francis Uzoho, Leon Balogun, William Ekong, Kenneth Omeruo, Bryan Idowu, Wilfred Ndidi, John Obi Mikel, Oghenekazo Etebo, Victor Moses, Kelechi Iheanacho, Ahmed musa.",Amaxhwangusha aseNigeria achebeleze phezu kwe-Iceland
"IPHONDO leMpuma Koloni kufuneka lisebenzise ngokupheleleyo imveliso yolwandle elimgama ongamakhulu asibhozo eekilomitha. Oku kudizwe liqumrhu le-IDZ (Industrial Development Zone) laseMonti neliphuhlisa imveliso yorhwebo kwiphondo. 
Kwindibano ebizinyaswe ngumphathiswa wezolimo nophuhliso lwamaphandle uMlibo Qoboshiyane negqiza lakhe laseburhulumenteni, kudizwe ukuba eliphondo alilusebenzisi ngokupheleleyo ulwandle kwanemo yezulu evumelana nemveliso enokuthi ikhutshwe lulwandle idlale indima kuqoqosho lweliphondo. 
Kulendibano, uNtobeko Bacela ongumanejala wemveliso yamanzi kwi-IDZ wenze umboniso nobalule ukufuywa kweentlanzi njengenye yeendlela enokudala amathuba emisebenzi, wachaza banzi nangamanzi atsalwa elwandle ukuxhasa olushishino. 
Kulo mboniso, uBacela ubalule iintlobo ngeentlobo zeentlanzi ekulula ukuzifuya kweliphondo kwakunye nendlela yokulawula imveliso yazo ukususela emaqandeni nokude zikhule zibe ziintlanzi ezipheleleyo. Uthe oku kungadlala indima enkulu kuqoqosho lweli phondo ngokuthi kudaleke amathuba emisebenzi kuphuhliso lwamaphandle, intengiso yeentlanzi kumazwe aphesheya kwakunye nokutsala utyalo-mali.  
Ukwathe umgama ongamakhulu asibhozo eekhilomitha zamanzi olwandle kwakunye nemozulu yeli phondo zinika inkxaso efanele ukufuywa kweentlanzi. Oka Bacela uphinde wabalula amaziko emfundo ephakamileyo kweli phondo nendima anokuthi ayidlale kuphando-nzulu elinokuthi liphuhlise banzi lemveliso kwanegalelo kuqoqosho. Ukwathe kungathatha kangangeminyaka emine phambi kokuba umfuyi weentlanzi enze inzuzo epheleleyo 
Lomboiniso ukhatshwe lutyelelo kumashishini amabini avelisa iintlanzi nazinze kumhlaba we IDZ. Lamashishini yi Pure Ocean kwakunye ne Oceanwise. Omabini lamashishini asebenzisa amanzi aseLwandle ngentsebenziswano kwakunye ne IDZ. U-Andre Bok owongamele kwishishini le Pure Ocean uchaze banzi ngeentlanzi abazifuyileyo kwakunye neendlela zokuzondla. UBok ukwathe abathengisi nje iintlanzi esezigqibelele koko bayawathengisa namantshontsho kwabo balimi bafuna ukuzikhulisela.  
Ubalule ukugcinwa kweqondo lobushushu lwamanzi lilungele imveliso yentlanzi unyaka wonke. Oka Bok uthe, “Iintlanzi zinexesha lokubeka amaqanda enyakeni ukuze ezizinkunzi ziwenze alungele ukuvelisa inzala kodwa apha zizala imihla yonke ngenxa yeendawo zokuvelisa esizakhele zona namaqondo obushushu esiwagcina ekwimeko exhasa imveliso.”  
Ukwabalule nemveliso yokuzondla ezintlanzi. Ukanti kwishishini i-Oceanwise uLiam Ryan ongumlawuli uthe imveliso yabo yeentlanzi isetyenziswa ngamashishini akweli aquka uWoolworth, uPick *  Pay, noCape Town Fish Market, kwakunye namanye.  
Oka Ryan uthe bangaphaya kwamashumi amathandathu abasenzi abasisigxina kwelishishini. Nalapha kuqhutywe ukhenketho kwishishini ngokubanzi, ukususela kumatanki okuzalisela ukuya kumagumbi ekugcinwa kuyo iintlanzi ezilungiselelwe imalike. Oka Ryan ekhatshwa ngugxa wake kule nkampani * -Eden Kriel.  
Umphathiswa uQoboshiyane uthe, kuyafuneka kuqwalasele banzi okuninzi okunovunwa luqoqosho lweMpuma Koloni kwimveliso yolwandle. Ukwathe Idama lase Mthatha liyasetyenziswa njengenye yeendawo zokuvelisa iintlanzi. Oka Qoboshiyane uthe, “Olukhenketho lundivule amehlo kolushishino, namathuba elinokuwaveza ukulwa nentswela ngqesho, kwaye ngoku lixesha lokuba (Urhulumente) sisebenzisane namaqumrhu afana ne IDZ.” Ukwathe ludinga ulwazi oluphangaleleyo kwimicimbi yolwandle. Iqumrhu le IDZ lithi ilizwe lase Norway selibonakalise ulangazelelo kutyalo zimali kuphuhliso lolushishino.",Ingqwalasela kuqoqosho lolwandle ephondweni 
"Isikolo asiyonto yokutshiswa, koko ngumthombo wolwazi. Lawo ibe ngamazwi elungu lePalamente uMlungisi Ndamase ngethuba kuvulwa ngokusesikweni isikolo samabanga aphantsi iLower Tyirha kuQumbu. OkaNdamase uyalele abazali bale lali ukuba basikhusele esisikolo, kananjalo bafundise oonyana neentombi zabo ngokubaluleka kwaso.  
Uthe, “Esisikolo sisiseko senkqubela kubantwana baseLower Tyira, makufundiswe abantwana ukuba isikolo asiyonto yakutshiswa  kodwa yindawo yokuxonxa inkokheli zexesha elizayo nekamva eliqaqambileyo, ikwangumthombo wolwazi.” Isikolo saseLower Tyirha sivulwe ngokusesikweni ngoLwesihlanu weveki ephelileyo, emva kokwakhiwa ngemali exabisa amashumi amabini anesithathu ezigidi zerandi (R23 million) kwilali. 
Abafundi besisikolo bathi bohlukene nokuhlekwa ngoogxa babo kwizikolo ezikufuphi ngenxa yokufundela  ecaweni nakumagumbi ethutyana. Umfundi uAnele Mtengwana owenza grade 8 uthe “Siyavuya namhlanje ukwakhelwa  isikolo esitsha ngurhulumente. Isikolo sethu besingafani  nezinye, besihlekwa ngabanye abafundi kusithiwa sifundela emikhukhwini nasecaweni kodwa asatyhafa sisazi nesethu isikolo sizokwakhiwa ngenye imini.” 
Bayi 324 abafundi besi sikolo, esakhiwe phantsi kwenkqubo karhulumente iAsidi ejongene nokutshabalalisa izikolo zodaka emaphandleni. Nangona sasungulwa ngo1932 bekungekho lula nanjengoko amagumbi ethutyana ahlaselwa yinkanyamba ngo2012 sashiyeka sikwimeko embi nangakumbi.  
Inqununu yesi sikolo uSamuel Mangati uthi abafundi bebengamameli ngenxa yokuxinana kwindlu yecawe. “Siyavuya kakhulu kukufumana lamagumbi mtsha, sizofundisa kakuhle kakhulu ngoku. Besifundisela amabanga amathathu ubuncinane kwindlu yecawe enye, lonto ibikhokhelela ekubeni abafundi bangameli,” Kutsho Mangati. Imiceli mngeni ejongene nesisikolo kukungabikho kobogada ntoleyo ingumngcipheko ekubeni siqhekezwe.",Ukutshiswa kwesikolo kukutshiswa komthombo wolwazi
"Uluvo lokwakhiwa kweKholeji yokuhlohla abantu abaNtsundu eyayiza kuthi ikhuliswe ide ibe yiyunivesithi, lwavela noGqirha Sterwart (uSomgxada) owayeyinqununu eLovedale, lwaze lwavunywa lwathakazelelwa nayikomishini eyayibizwa ngokuba yiNative Affairs Commission yeminyaka u1903-5. 
 Ngowe1905 uGqirha Stewart wasweleka sele equlunqe umfanekiso wendlela yokwakhiwa kwale yunivesithi, wayefuna yakhelwe abantu abaNtsundu. Wayefuna yena ihlonyelwe eLovedale.  
Uthe esandula ukusweleka ngowe1905 kwahlangana ingqungquthela yamaAfrika aphambili ekuphuhliseni iAfrika, yahlanganela eLovedale kwaSomgxada.  
Le ngqungquthela yagqiba ekuthini ibhalele iHigh Commissioner ngalo mba. Le khonvenshini yenza indima enkulu yokutsalela abantu bonke boMzantsi Afrika naseLesuthu kolu luvo.  
Bathi benza ukuba uRhulumente naye abe nomdla kulwakhiwo lwale kholeji. Enye into bathetha neenkosi nabantu ukuba makusekwe ingxowamali yokuqala eli phulo lokwakhiwa kwale kholeji. 
 Nazo iinkosi zabaNtsundu zaba nomdla omkhulu kule nto icetywayo. Kwathi ngowe1907 kwasekwa ibhodi ekwakusithiwa yiExecutive Board of Inter-State College.  
Le bhodi yayime ngolu hlobo: uMfundisi uJames Henderson, uSihlalo; uJ. W. Sauer; uColonel Charles P. Crewe; uColonel Walter Stanford; uMnu. N.O. Thompson; uGqr. Neil Macvicar; uMnu. K.A. Hobart Houghton; uCeba Gasa; uMnu. John Tengo Jabavu. Yile bhodi ke eyasebenza nzima ifuna iimali zokuseka le Yunivesithi yaseFort Hare.  
Ikwayiyo eyagqiba ekuthini indawo emayisetyenziselwe ukumisa isakhiwo seyunivesithi ibe yinqaba yamajoni ekwakusithiwa yiFort Hare. 
 Kwakunzima kakhulu kuba eli yayilixesha lokusekwa koMdibaniso woMzantsi Afrika kukho amathandabuzo kwezopolitiko.  
Amanye amathandabuzo amaninzi ayemalunga namanani abantu abaza kufunda kule kholeji, futhi nexabiso lemali laliphantsi kakhulu ngenxa yoxinizelelo loqoqosho.  
Le bhodi yaqokelela imali ebantwini.  
Icawe yaseRhabe ekuthiwa yiUnited Free Church of Scotland yanikela ngemali eziponti eziyi5000 nomhlaba wokwakha izindlu zokufundela kwanomhlaba wokuhlohla izifundo zolimo.  
Ibhunga elikhulu laseMthatha (Transkei Territories General Council) lanikela ngemali eziponti eziyi10 000.  
Ngowe1915 uRhulumente woMdibaniso woMzantsi Afrika (Union of South Afrika) waxhasa ngemali eziponti ezingama600 ngonyaka, phantsi komgqaliselo wokuba oku uya kukwenza xa eli phulo liphuhla.  
Kuthe ngowe1915 kwaqeshwa uGqr. Alexander Kerr ukuba abe yinqununu yokuqala. UGqirha Kerr wayenesidanga seyunivesithi yaseEdinburgh kwilizwe laseBritane. Wafika ehamba nenkosikazi uMary Robertson eyayinesidanga seyunivesithi yaseGlasgow kwaseBritane.  
Kangangokukhuthala kukaGqr. Alexander Kerr wathiwa jize ngesidanga sembeko iLLD yiyunivesithi yoMzantsi Afrika ngowe1936.  
Ngokwenjenjalo kuboniswa, esenzelwa nembeko ngomsebenzi wakhe kwimfundo yabaNtsundu kweli lizwe. 
 IRhodes University nayo yamthi jize ngesidanga seLLD ikwamhlonipha ngomsebenzi wakhe ngowe1961.  
AmaXhosa wona amthiya igama lesiXhosa ekuthiwa nguManzemvula. Kwathi ngowe1915 kwaqeshwa uMhlohli wokuqala oNtsundu ogama linguMnu. D.D.T Jabavu, nowaqalisa ukusebenza yakuba le yunivesithi ivuliwe. 
 IYunivesithi Kholeji yaseFort Hare yavulwa ngokusesikweni ngoHloniphekileyo iNkulumbuso yeloMdibaniso woMzantsi Afrika uGeneral Louis Botha ngomhla wesi8 Februwari ngowe1916. UMnu. D.D.T. Jabavu wayesakuba ngumfundi waseLovedale naseMorija.  
Ngeli xesha lokuqeshwa kwakhe wayesele enezi zidanga, wayefumene isidanga seHons B.A. kwisiNgesi awayesifumene kwiyunivesithi yaseLondon, phesheya kwelamaNgesi.  
Esi sidanga wasipasa emagqabini ngamanqaku aphezulu ngowe1912, waze waba ngumntu wokuqala oNtsundu woMzantsi Afrika ukuzuza indwe yaseBritane.  
Wayefumene iDiploma kwezeMfundo awayeyifumene kwiyunivesithi ekuthiwa yiBirmingham House ngowe1913; enesidanga semfundo eyunivesithi yaseTuskegee eMelika ; ekwanaso nesinye isidanga kwizifundo ngolimo.  
Ngaloo minyaka yokuqala wasingathiswa ukufundisa iiMbali zezizwe, iintetho zabaNtsundu nesiLatini ukuya kuthi ga kumgangatho weMatriki, kodwa zithe zakuya zikhula izifundo engaphaya kweMatriki eKholejini wafundisa kuphela iiNtetho zabaNtsundu neSifundo ngoMntu phakathi koluNtu, waza kamva ngokuya zicazululwa izifundo wafundisa kuphela isiXhosa nesiZulu.  
UProfesa ufundise iiNtetho zabaNtsundu isithuba esikwiminyaka engamashumi amabini anethoba. Iilwimi ezine kwezo lwimi wayezichuba ukuzazi oku.  
Ulwazi lwakhe kwakunye nobungcali bamenza waba nakho ukubakhonza abantu bakowabo ngendlela ephuhlileyo. Unonophelo oluboniswa ngabafundi abaNtsundu kwiintetho zabaNtsundu lungabalelwa kwiimfundiso nomzekelo kaJabavu. 
 Kubaluleke ngakumbi ukuba uProfesa Jabavu ngalo lonke ixesha elide efundisa ngalo, lube lunye kuphela usuku awathi akabikho msebenzini ngalo ngenxa yokungaphili.  
Abafundi bokuqala eFort Hare babengamashumi amabini, ingaba balandelayo ngokutsho kukaDr Alexander Kerr owayeyinqununu yokuqala kweli ziko: Bam, Lockington wakuTsolo kwelamaMpondomise eTranskei, Bolani, Abijah E.N. waseStanderton phesheya kweLigwa, Fowler, William waseDikeni eCiskei, Jafta, Adonijah C. wakuQumbu kwelamaMpondomise eTranskei, Mahlangeni, Felix waseGcuwa kwelamaMfengu eTranskei, Maliza, Ethebert waseMqhekezweni kubaThembu bakaDalindyebo eTranskei, Mamba, Lennox waseMthatha kwelaThembu eTranskei, Masiza, Hamilton M. waseFort Malan (eNtshatshongo) kumaMfengu kaBikitsha eTranskei, MacGillivray, Ian waseDikeni eCiskei, Mntyali, Titus waseImolweni eNatala kwelamaZulu, Modibeli, Lazarus B.L. waseButhe-Buthe eLusuthu, Monareng, Matthew waseVants Drift eNatala, Mopeli, Charles Witzieshoek eFreyistata kwelabeSuthu, Mopeli, Thabo R. waseMaseru kwelabeSuthu, Amotebgang, Ni Laura Peka (inina) laseLusuthu, Msimang, Lily (inina) laseDundee eNatala, Ndamase, Victor Poto waseMarhubeni kwelamaMpondo aseNyandeni eLibode, eTranskei, Ndamase, Pass waseMarubeni kwelamaMpondo aseNyandeni eLibode, eTranskei, Qotoyi, Vulingcobo waseNgcobo kwelamaQwathi eTranskei.",Amagama abafundi abasungula iFort Hare
"UKapteni weqela lesizwe lomnyazi, uNksz. Bongiwe Msomi, unike abantwana baseLusikisiki abadlala umnyazi amazwi wenkuthazo ngelithi umntu uyakwazi ukuba yinto elizweni ngenxa yezemidlalo. Kwiveki ephelileyo, uMsomi (33) ebephakathi kwezitatanyiswa emsithweni wenkampani yakwaMultiChoice ngethuba iphisa ngebala lokudlalela imidlalo entlobo ntlobo eMqikela S.S.S. kwilali yaseGoso, eLusikisiki. 
Phakathi kwemidlalo eza kuthi idlalelwe ebaleni elitsha kukho umnyazi, ibhola ekhatywayo, ihoki neminye imidlalo. Phambi kokusongwa kwenkqubo yosuku, uKapteni weProteas uphose amazwi ambalwa njengomntu naye oyaziyo indlela ekunzima ngayo ukukhula xa ungumdlali wasezilalini, nokuba ngowuphi na umdlalo owudlalayo xa ungenayo imali nezixhobo zokuncedisa. 
“Le nto ithetha lukhulu kumntu ofana nam owaqala umnyazi efundiswa ngutitshala wade wafikelela kwinqanaba eliphezulu,” utshilo uMsomi. “Ndifuna ukuthi kuni nonke, ukuba sesikolweni nokugadwa ngumntu okufundisayo kukwenza ube ngumntu olulutho ebantwini. Yenzekile lo nto nakobam ubomi yandivulela namathuba amakhulu okuphila. Iza kwenzeka nakuni lo nto ngenye imini,” utshilo uMsomi. 
UMsomi ngomnye wabadlali abaphambili kwibhola yomnyazi eMzantsi Afrika. Kutshanje, ukhokele iqela lesizwe loMzantsi Afrika kwiitumente ezifana nendebe yehlabathi neSpar Challenge Tri-Nations ephunyelelwe nguMzantsi Afrika kwinyanga ephelileyo. Nangona esengumdlali osenamandla – kodwa kwelinye icala unomsebenzi awenzayo wophuhliso. 
Okwenziwe nguMultiChoice ukuncome kakhulu uMsomi ophuma kwiphondo laseMpumalanga ngokokuzalwa. “Kubaluleke kakhulu ukuncedisa kweenkampani kwicandelo lezemidlalo, hayi umnyazi kuphela. Abantwana bayifunda esikolweni imidlalo. Sonke siyayazi lo nto. Okwenzeka apha (eGoso) kubaluleke kukhulu ngoba asinto yosuku olunye. 
Le yinto eza kuhlala iminyaka. Ibala linika abantwana ithuba lokuba ngabadlali, abaqeqeshi nokuba ngoosompempe bangomso,”utshilo uMsomi kwiveki ephelileyo. UZinzi Ngozi, okhokela iqela lomnyazi eMqikela, ubulele kuMultiChoice ngokubapha iimpahla zokudlala watsho ethembisa ngelithi baza kuligcina ibala eliphiwe isikolo sabo.",UBongiwe Msomi unike ithemba abantwana baseLusikisiki abadlala umnyazi
"INKULUBAPHATHISWA yaKwaZulu-Natal, uSihle Zikalala, uxolisile ngesehlo esimbonise ebhaxabula kanobom ngempama emqolo kumfana orhanelwa ngokuzidaphulela kwiimpahla zamashishini kwela phondo. 
Umboniso obonisa uZikalala enqakule lo mfana ngengalo ze emva koko amphe isibhaxu izihlandlo ezibini, uthe ndi kumakhasi onxibelelwano. Abanye baphelile yintsini ngenxa yesi sehlo, logama abanye bekhalimela uZikalala besithi bekufanele ukuba wenze ngcono kunoku. 
Emva kokubhaxabulwa nguZikalala, lo mfana uphuncukile wabaleka. 
NgoLwesine iOfisi yeNkulabaphathiswa eKZN ithi uZikalala uyaxolisa ngokuphakamisa isandla kulo mfana. “INkulubaphathiswa iyazisola ngokusebenzisa amandla [izigalo] ngethuba ibamba [lo mrhanelwa] obezama ukubaleka neempahla ezibiwe kwisiza sokugcina iimpahla (warehouse).” 
“Noxa nje isehlo sokubamba lo mrhanelwa silungile, kodwa indlela esenziwe ngayo [yenza ubani] azisole,” itshilo iOfisi yeNkulubaphathiswa. 
Le Ofisi ikwamelele kubantu baseKZN ukuba bamanyane futhi bazibandakanye kwinkqubo yokwakhiwa kwakhona kwela phondo. 
Twitter 
USekela Mongameli weEFF, uFloyd Shivambu, ubhale kuTwitter wakhe esithi uZikalala makathatyathelwe amanyathelo malunga noku.",UZikalala uyaxolisa ngokubhaxabula umfana orhanelwa ngokuzidaphulela
"Unozinti weKaizer Chiefs, uDanile Akpeyi, ebebhodla idangatya ngomlomo emva kokunceda iqela lakhe emdlalweni wayizolo. Amakhosi avule umsantsa emva kokubetha i-Orlando Pirates ngegowuli elinye eqandeni (1-0) emdlalweni obutshisa bhe eFNB Stadium emalanga izolo. Indedeba yaseNigeria, uAkpeyi uyikhuphe engxakini iChiefs amatyeli aliqela emdlalweni watsho wabavala umlomo bonke abo bebesoloko bengamthembanga phambi komdlalo omkhulu. Emva kokwenza impazamo emdlalweni iChiefs eyabethwa kuwo ngo’2-1 yiMaritzburg United kwinyanga ephelileyo – kwabakho abalandeli abathi makubuye u-Itumeleng Khune – kodwa uErnst Middendorp ubeke ithemba lakhe kuDaniel Akpeyi oye wazuza iwonga lomdlali oqaqambileyo kwidabi laseSoweto izolo. “Ndifuna ukubulela amandla endiwanikwe nguYesu Krestu emdlalweni. Ndifuna ukwabelana ngeli wonga nabaqeqeshi bam ngoba bona basoloko bendixhasa ukusukela kokwenzeka kwiiveki ezidlulileyo,” utshilo uAkpeyi kwiSuperSport TV izolo. 
Okuye kwacaca kukuba uAkpeyi zange akuthande ukugxekwa ngabalandeli emva kokudlala neTeam of Choice. “Bathi xa abalandeli bendinikela umva bona (abaqeqeshi bam) zange bandilahle. Siye emdlalweni sizixelele ukuba asinamtu osixhasayo. Abalandeli basixhasa xa kumnandi kuphela, xa kukubi – babaziintshaba zethu. Ndiye ndinaloo nto engqondweni yam emdlalweni. Ngethamsanqa, izinto zihambe kakuhle kwaye ndinethemba lokuhle nakwilixa elizayo,” utshilo uAkpeyi. Ezingqondweni zabalandeli beChiefs, uKhune usengoyena nozinti ophambili nangoba ekhe wahlala ixesha elide engadlali ngenxa yokonzakala. “Ndifuna ukuyithetha le nto kwakhona, abalandeli mabaxhase iqela lonke – hayi iziqu zabadlali abathile. Abantu mabohlukane nokundithelekisa noKhune ngoba kum usengunozinti ophambili. Ukudlaliswa kwam oko ndikubona njengethamsanqa. Makuxhaswe lonke iqela, hayi abadlali abathile,” utshilo uAkpeyi izolo.",Ubhodl’ idangatya uDaniel Akpeyi emva kokuthunukwa ngabalandeli beChiefs!
"LIZAKUQHUBA namhlanje kwinkundla yengqesho idabi phakathi kweziko leendaba iSABC kwakunye nezinye zeentatheli ezigxothwe kweli ziko.  
I-SABC idontselwe kule nkundla yimanyano iSolidarity emele iintatheli ezigxothwe leli ziko, ezine, uKrivani Pillay, uJacques Steenkamp, uSuna Venter kwakunye noFoeta Krige.  
Izolo lo mba uye wamiswa yile nkundla emva kokuba kungekho nomnye kubalawuli beSABC. Ijaji yenkundla yengqesho ebichophele eli tyala uRobert Lagrange ubenamazwi arhabaxa ngakwigqwetha leSABC uBantubonke Tokota ngokungaphumeleli kwabalawuli beli ziko ngelokunika imiyalelo kwigqwetha.  
Phambi kweli dabi iNgqonyela yeSolidarity uDirk Hermann ithe, uninzi labasebenzi abagxothwe nguSABC bayinxalenye yeli tyala, bemelwe ngamagqwetha kwakunye neemanyano zabasebenzi abaphantsi kwazo.  
“Ngumzekelo ozakulandela kubo bonke, kuba impumelelo yezi ntatheli kweli tyala izakunceda zonke iintatheli ezigxothwe ngesenzo esinje, kuquka nabo bazimele ngokwabo.” 
 Ukwathe imanyano yabemi boMzantsi Afrika ebonakaliswe kwezi ntatheli ngumzekelo onika ithemba kubemi beli lizwe.  
UHermann uthe igosa eliyintloko kwaSABC uHlaudi Motsoeneng akanasebe lepolitiki azimela ngalo phambi kwenkundla yomthetho. Isibini sezi ntatheli zigxothiweyo uBusisiwe Ntuli kwakunye noThandeka Gqubule bathethe nabeendaba emva kokuba bephumile enkundleni.  
UNtuli uthe, “Sifuna inkundla yomgaqosiseko ingenelele kuba imithetho yokusebenza kweentatheli eSABC ayivumelani nomgaqosiseko weli.” 
 Ukwathe ingxaki ayingoMotsoeneng, yindawo emvulela ukuba aqhube ngohlobo aqhuba ngalo. UGqubule wenze umbulelo kwabo bathe benza igalelo lemali bexhasa ezi ntatheli emva kokuba zithe zagxothwa.  
Ukanti ukugoba uphondo kweSABC kwinkundla yoMntla weRhawuti kwisithintelo ebesifakwe yiHelen Suzman Foundation kuphakamisa umoya wemanyano iSolidarity.",Libuyela enkundleni idabi leentatheli
"Isebe lezemfundo eMpuma Koloni liwuthathela ingqalelo umgangatho wemfundo ye-Early Chilhood Development. Oku likwenza ngokuqinisekisa ukuba ootitshala bakwaGrade R banazo iimpepha zomsebenzi abawenzayo. 
Le nkqubo izakutsho iphuhlise kwaye inyuse izinga, umgangatho wenkqubo yokufundisa kwaGrade R, ingakumbi kwiindawo ezise- maphandleni kweli phondo apho sikhoyo ngamandla isidingo seenkqubo zokuphuhliswa kwemfundo yabantwana.  
Bayi’1175 abafundi ababhalisele izifundo zeDiploma yokufundisa kwaGrade R ngomhla weshumi elinesihlanu kule nyanga, kumasebe emfundo angamashumi amabini atyalwe kwiphondo leMpuma Koloni jikelele. 
 Aba bafundi baquka abasekwinkqubo yoqeqesho kunye nabalawuli benkqubo ye-ECD. Isebe lezemfundo ephondweni lizakunikeza imali yokuxhasa aba bafundi, ixesha elingangelo lizakuthwathwa zizifundo zabo.  
Le nto ithetha ukuba kuza- kuthathwa amaqela amathathu ohlukeneyo aba bafundi bafakwe kwiikqubo zoqeqesho, kwizikolo ezahlukeneyo kule minyaka izayo.  
Uluhlu lokuqala labafundi lalibhaliswe ngo’2014, olwesibini lathathwa kwisiqingatha sesibini sonyaka ophelileyo. Into efunekayo ukuze umntu abe- ngutitshala kwaGrade R sisidanga seDiploma sokufundisa kwaGrade R, kuNQF Level 6.  
Imfundo ye-ECD iqatshelwe njengeyona ibalulekileyo ukuqinisekisa impumelelo yomntu ngamnye kwimfundo yakhe.  Ingakumbi abantwana abancinci abasuka kwiindawo ezihlelelekileyo, abangenamathuba okufikelela kwiinkqubo ze-ECD.  
Iminyaka yokuqala yeyona ibalulekileyo kwinfundo yomntu, akwazi ukufumana ulwazi nezakhono ezimbalwa.",Ootishala bakaGrade R balulutho
"Kuhambo esikhe sanalo, sisiya kula macala asemaMpondweni, sasiqhula aph’endleleni sisithi siyoyika ukugqitha kula macala akoomaLusikisiki.  
Kaloku kwakhe kwakho la mba wamaVondo phaya. Kanti nezikrelemnqa zazikhe zayibamba ngobhongwana la dolophana; abahlali besibhalela imihla nezolo besithi boyika kwa ukuphuma kwimizi yabo baye embindini waseLusikisiki bayokuthenga oku nokuya.  
Yiyo ke lo nto singakhange sothuke xa sifumana iimbalelwano ezithi kubi eScambini naseZitha kwidolophu yaseLusikisiki kule mpelaveki. NgeCawe kutshiswe into engangemizi engamashumi amabini anesibhozo eScambini.  
Imizi le kurhanelwa ukuba itshiswe ngabaseZitha. Isizathu yingxwabangxwaba yomcimbi wesiNtu. Kukwakho neengxelo ezithi sekubhubhe abantu abalishumi elinesithandathu ngenxa yomba wembuyekezo yelobola. 
 Libali eli esizimisele ukukhe silisabele kakuhle xa kuvela ubungqina ngalo. Kubanzima ukulandelela iingxelo ezinje ngoba azinikwa ngqalelo ingako ngamajelo osasazo kazwelonke ngoko ke kufuneka sikhwele ezethu iimoto siyokungena nzulu kweza lali.  
Iba ziilali ezikude. Ukuba ayiyo iLusikisiki nguCentane, yiDutywa, yiBizana, nezinye. Ziziganeko zokudlwengulwa kweenkondekazi nokubulalana ngokungenalusini. Asisaqondi ukuba umntu ohlala ezilalini unako ukukwazi ukuphila ubomi obukhululekileyo.  
Akuhambeki nasemini kwezinye ilali, kufuneka umntu akhatshwe. Ingaba yintoni le idale ukuba iilali zethu zibe kanti zinje ngoku? Kungenziwa ntoni ukuze kubuye ubuntu nentlalo ebhetele kwezinye zezi lali?  
Ngoba xa uphandisisa ufumanisa ukuba abenzi bobubi, aba bantu bangcungcuthekisa wonke omnye nje umntu elalini, ikwangabantwana aba bakhulele kwezi lali. Maxawambi kude kuthiwe ziziyobisi.  
Kukwakho nenkani yokungafuni ukuqaphela izigulo zeengqondo kwezi lali, ukanti nemigulukudu ebaleka ukubanjwa ezidolophini iye iyokuzimela kwakwezi lali. Abo balungileyo ke bona kufuneka babalekele ezidolophini? Ingxaki ikhona kwiilali zethu.",Ayondawo yabantu iilali
"Njengokuba amaqela amane eza kulwela indawo kumjikelo wokugqibela weMTN 8, yena umdlali omkhulu weKaizer Chiefs uthi alikho iqela elakuma endleleni yayo… 
Nondwe Tyilo: Leliphi iqela olilandelayo kwiPSL? 
Sinelethu Deyizana: Iqela endililandelayo mna yiKaizer Cheifs, aBafana Bokuthula Noxolo. Eli qela ndiqale ukulilandela ngo2005. Ngoku ndineminyaka eyi13 ndililandela. 
NT: Ngubani umdlali omthandayo, kuba kutheni? 
SD: Oyena mdlali endimthandayo kwiChiefs ngumdlali wasesiswini uSiphiwe Tshabalala. Ndithanda indlela aziphatha ngayo xa ephakathi ebaleni, indlela akhaba ngayo ibhola nokuzinikela kwakhe kuMakhosi. 
NT: Ingaba umqeqeshi omtsha usaqhuba kakuhle? 
SD: Ngokokubona kwam, umqeqeshi wethu omtsha, uGiovanni Solinas, usaqhuba kakuhle kakhulu nanjengokuba engakhange abenalo ithuba lokuzilolonga nabadlali phambi kokuqala kwesizini yePSL. Noko ukhona umahluko kumdlalo weChiefs kwaye bonke abadlali banikwa ithuba lokuzibonakalisa. 
NT: Emva kweminyaka elishumi elinanye uTshabalala edlalela Amakhosi, luthini uluvo lwakho? 
SD: Njengomlandeli weChiefs noShabba, ndiziva ndinovuyo kukuya kwakhe phesheya. Noko ukulungele ukuya kudlala phesheya kwaye nokuhamba kwakhe kwiChiefs kuvulela abadlali abatsha ithuba lokuziqaqambisa nabo. Ndimnqwenelela impumelelo yodwa. 
NT: Amakhosi asaqhuba kakuhle kwiMTN 8, zithini izimvo zakho? 
SD: Indlela aqhuba ngayo lo mqeqeshi mtsha, indlela abadlala ngayo abadlali; andiboni qela elinokuma phambi kwaMakhosi angayi kumjikelo olandelayo. 
NT: Khawunike umqeqeshi iqela elinokumnika impumelelo? 
SD: Khune, Cardoso, Katsande, Matoho, Zuma, Ngezana, Biliat, Castro, Ntshangase, Ntiya-Ntiya.",Deyizana: Alikho iqela elakunqanda iKaizer Chiefs kwiMTN 8
"UNwabisile Cholani noBongani Sililo baza kufumana ithuba lokuvuselela izakhono zabo xa bedibana emlweni ojongwe ngamehlo abomvu. La matyendyana aza kuvana amandla emlweni ophambili wetumente yamanqindi eququzelelwa yinkampani yabathelekisi, Isizwe Boxing Promotions neBitou Boxing Academy. Umlo wokuqala uya kuqala ngentsimbi yokuqala emini ngoMgqibelo, kwaNokuthula Community Hall, ePlettenberg Bay. USililo, osuka eBuffalo City edume ngamanqindi, uya emlweni efuna impumelelo ukuze akwazi ukubuyisa isidima sakhei. Kunjalo nakuCholani osafuna ukuzenzela igama nokuphakamisa iBitou Municipality. 
UNtsikayezwe Sigcawu, umthelekisi weembethimanqindi, uthe onke amakhwenkwe aza kulwa kwitumente yakhe anethuba lokulwela iintshinga zoMzantsi Afrika. Itumente yakhe yokuqala eNtshona Koloni uyiququzelele neziko lophuhliso ekuthiwa yiBitou Boxing Academy. Ephawula ngokulindelekileyo emilweni ngoMgqibelo, uSigcawu uthethe wenjenje: “Ndikhethe uNwabisile ngoba ebelwele intshinga yoMzantsi Afrika kwiinyanga ezidlulileyo. Wabethwa nguSiphamandla Baleni.” 
Ngumlo okwakudibana kuwo abantu abafuna ukuziqaqambisa kwakhona emanqindini. “Ngoku ke ufumana ithuba lokubuyisa isidima sakhe kwitumente yethu. Ukuba ukwazile ukubetha uBongani Silila, uza kufumana ithuba lokulwela intshinga yoMzantsi Afrika kwakhona. Yena uBongani yimbethimanqindi eyaziwayo ngoba ebekhe wayintshatsheli yeJunior bantamweight. Ngumlo omkhulu lo ophakathi kwabo kwaye bayathanda kakhulu ngabantu. 
“Naye uToto Helebhe uza kufumana elinye ithuba lokulwela itayitile yoMzantsi Afrika ukuba angawuphumelela umlo. Xa uthelekisa amakhwenkwe, uyajonga ngoba sikwazama nokukhulisa italente kweli cala laseNtshona Koloni ngoba izinga lamanqindi lithande ukuhla. Bekufanele itumente yeenzeka kudala kodwa akubanga njalo ngenxa yeKhorona. Ezininzi iimbethimanqindi zirhoxile – kodwa ke sikwazile ukuyenza itumente ekugqibeleni nangona kunjalo,” utshilo uSigcawu.",USililo noCholani emlweni wokubuyisa isidima sabo ePlettenberg Bay
"Ebephume ngendlu ehlabela amagwijo omzabalazo amalungu eemanyano zabasebenzi eziphantsi kwephiko lomfelandawonye wemibutho yabasebenzi iCosatu eBhayi, kumngcelele ubuchasene nokudendwa kwabasebenzi.  
Uninzi luvathe ezibomvu zeCosatu, iNEHAWU, iSADTU, iSACTWU, iCWU nezinye iimanyano zayo, amanye amalungu ebevathe ezeANC neSACP.  
Abasebenzi badele ingqatsini yelanga bayinxalenye yomngcelele ububanjwe kumaphondo asibhozo kwalithoba eli, bakhalele umsebenzi ngoLwesithathu  weshumi elinesithathu kweyoMdumba badibanela kufuphi nendawo yeteksi eNjoli phambi kokuthathisa nomngcelele ububangisa kwiholo yoluntu iNangoza Jebe eNew Brighton ukusa uxwebhu lwezikhalazo kwisebe leMisebenzi eBhayi.  
Obethunywe yiCOSATU kuzwelonke ukuzothetha nabasenzi nongunobhala jikelele weNEHAWU, uZola Saphetha, uphawule urhwaphilizo njengesigrogriso kwicala labasebenzi nakuqoqosho lwelizwe.  
“Ingxaki esijongene nayo kweli lizwe ziziqu ezikhokeleyo ezinkone lurhwaphilizo nezingamasela kodwa amaxhoba oko ngabasebenzi,” utshilo uSaphetha.  
Kuluhlu lwezinyanzeliso zabasebenzi kurhulumente, kukumiliselwa ngokukhawuleza  kwezindululo ezathatyathwa kwingqungquthela yabasebenzi kamongameli ibibanjelwe eRhawutini  kunyaka ophelileyo, ukuveliswa kwamathuba angcono emisebenzi, ukukhuselwa kwabo bantama abophulimthetho ekhusini iWhistleblowers nokungadendwa kwabasebenzi.  
“Abasebenzi basengxakini eMzantsi Afrika ngoku lifikile ixesha lokuba sime ngeenyawo siqubisane ngqo norhulumente ocinezela abasebenzi kodwa egcine abarhwaphilizi elulawulweni. Siyamcenga urhulumente makabakhusele abo badiza abarhwaphilizi,” utshilo uSaphetha.  
Imibutho kanxantathu ibonakalise ukumanyana kulo mngcelele, ithetha ngazwinye isithi bacinezelekile abasebenzi yaye urhulumente makafeze izithembiso.  
USaphetha uguqule ikhasi wamemelela kuwo onke amalungu eemanyano ukuba masithatyathwe isigqibo sokuvuswa kweCosatu enoxanduva lokugay’inkxaso nokulwela abasebenzi, watsho ecela ukuba iCosatu kule ngingqi mayingavumeli upolitiko lwaseNelson Mandela Bay lubethe ngesingqi olubetha ngaso.",I-COSATU eBhayi ithi urhwaphilizo luyabagrogrisa abasebenzi
"UMDLALI kamabonakude owaphumelela imbasa yeSAFTA uJo-Anne Reyneke, nodlala indima kaLungi Biyela kwiSidingo, uyavalelisa namhlanje kulo mdlalo. 
UReyneke uzibandakanye neSidingo kweyeDwarha ku2018. 
“Isidingo ibihleli ingumdlalo ndandirhalela ukuba kuwo kususela ndisengumntwana. 
Ukusebenza apha bikukufezekiswa kwephupha kum. UkubakwiSidingo bekuluyolo kwaye ndipholile,” uvakalise watsho uReyneke, esithi uza kukhumbula wonke umntu asebenze naye kulo mdlalo. 
UReyneke, ophuma kulo mdlalo emva kweenyanga nje ezisibhozo, ulandela ezithendeni zabadlali abasandul’ ukuwushiya lo mdlalo abafana noLinda Sokhulu obedlala uNikiwe Sibeko, uAubrey Poo obenguGabriel Mothusi noshiye kwinyanga yoKwindla kwakunye noGerard Rudolf obedlala indawo kaHendrik Lategan ovalelise kwinyanga ephelileyo.",UJo-Anne Reyneke uthi ndlelantle kwiSidingo
"Babuyela ngomso uLwesihlanu enkundleni yamatyala eMonti abangabanikazi bendawo yolonwabo iEnyobeni eScenery Park, uVuyokazi Ndevu (43) kwakunye nesithandwa sakhe uSiya Ndevu (52). 
Le ndawo yabulala abantwana abangamashumi amabini ananye (21) ngenyanga yeSilimela kulo nyaka, ngethuba bejuxuzela ukuhlamba iphepha njengoko ngolo suku babegqiba ukubhala iimviwo zabo zaphakathi enyakeni. 
Amaxhoba aphakathi kweshumi elinesine (14) ukuya kumashumi amabini ananye (21) ubudala, kwaye ngabezikolo   ezokuhlekeneyo zaseMonti. 
Ngokokutsho kweGunyabantu lezoTshutshiso (NPA), ooNdevu bajongene namatyala amabini, elokuthengisela abantwana utywala abangaphantsi kweminyaka eyi18 kwanokuvumela abasebenzi babo bathengisele abantwana utywala obunetyhefu. 
Esi sibini ngomso siza kube sivela ityeli lesine phambi kwenkundla yamatyala njengoko ityala labo limana limiswa ngenxa yeenkcukacha ezimana zivela kuphando olwenziwayo. 
INPA ithi iza kuqinisekisa ukuba ityala liyaqhubeka kwaye akukho ziphazamiso. 
Abazali baba bantwana bathi baphelelwa ngumonde bona ngenxa yalo zengezenge wetyala ungade ucace. 
OoNdevu baxoxa bengaphandle ngebheyile.",Basenkundleni abaseNyobeni
"UMPHATHISWA wezeMpilo eMpuma Koloni uSindiswa Gomba uthi iingxaki zeSebe lezeMpilo zixananazile kangangokuba uyazithandabuza ukuba angazifeza ngeminyaka emihlanu, noxa nje ethembisile ngelithi ulwazi analo kwezempilo lakumnceda adlale indima kweli sebe.  
UGomba ebencokolela oonondaba emva kokufungiswa kwakhe eMakhanda kulandela ukuchongwa kwakhe yiNkulumbuso uOscar Mabuyane.  
“Iingxaki ezijongene neSebe lezeMpilo ziquka imidliwo egunyaziswa ziinkundla zomthetho ngenxa yobugwenxa besebe ekwenzeni ngendlela umsebenzi. Esona sizathu sikhokelela kule midliwo kukunqongophala kwamagosa okwenza umsebenzi esebeni. Ngokokubona kwam, le yenye yeengxaki ezijongene nesebe lezempilo,” utshilo uGomba.  
Obesakuba yiNkulumbuso uPhumulo Masualle wabhengeza kunyak’ ophelileyo ukuba isebe lihlawula imali engaphaya kweR250 million ngonyaka kumabango aphunyezwe ziinkundla zomthetho ngokumayelana nokohluleka kwesebe ekwenzeni ngendlela umsebenzi.  
UGomba uthi enye yezinto eziqhwalelisa isebe kukungalingani okuzalwa ziimeko ezisukela ngethuba kwakusagquba inkqubo yocalucalulo.  
“Sakukhumbula ukuba isebe lezempilo laseMpuma Koloni lahlanganiswa layinyanda enye, lisuka kumabakala olawulo amathathu – iphandle ebelifudula lisaziwa njengeTranskei, iphandle ebelifudula lisaziwa njengeCiskei kwanoMzantsi Afrika.  
“Xa ujonga umsantsa wokungalingani, owawukho ngela xesha lala maphandle uyakufumanisa ukuba usekho nangoku. Le nto ifuna umzamo kumagosa nakwiinkokheli ukuba zisebenze ngokuzimisela,” kutsho uGomba.  
Lo Mphathiswa uthi iingxaki zeSebe lezeMpilo, kunganzima ukuba azifeze ngeminyaka emihlanu.  
“Ewe ndiyayiqonda ukuba iziphumo soze zikhawuleze ukubonakala – into efunekayo kukuba nombono wexesha elide. Mhlawumbi ubani angenza lo nto inye ngeminyaka emihlanu ukutshintsha imbonakalo yesebe.  
“Mna ndicebisa ngelithi akukwazeki ukuba ndingaphoswa emnqamlezweni kucingwe ukuba ndakuzifeza ngeminyaka emihlanu iingxaki zezempilo. Kodwa ndicinga ukuba xa sinokuze sifeze idabi lokuthintelwa kwezifo, singakwimo entle kakhulu siliphondo.”  
Kwiveki ephelileyo, I’solezwe lesiXhosa belibike ngesimemelelo sikaMabuyane apho ebesithi umqela kuMphathiswa ngamnye kufuneka ubonakale ngesithuba sonyaka.  
“Ndiza kutyikitya isivumelwano sokusa iinkonzo eluntwini noMphathiswa ngamnye, kwaye oko kuza kwenziwa phantsi kwenkqubo yohlolo. Ngonyaka nje kufuneka abe sele ebonakala umsebenzi womntu.  
“Asinokwazi ukulinda ibe yiminyaka emibini. Iminyaka emibini yokungenzi umsebenzi ayisokuze yamkeleke. Xa umsebenzi ungenziwanga ngendlela eyonelisayo, kufuneka sikhawuleze ukuthatha amanyathelo kwangelo xesha,” utshilo uMabuyane.  
UGomba uthi into ebalulekileyo kwiSebe lezeMpilo kukuthintela izifo.  
“Umzekelo ukuthintela izifo, ukuze abantu bangaziboni besiya ezibhedlele – ufike abantu bedinga iibhedi zokulala. Kodwa akubonakali iyinto elinayo iSebe lezeMpilo, kuba kunqongophele amagosa kwiikliniki zethu apho kufanele ukuba zikhuselwa khona izifo. Ezi ngxaki zasezikliniki zingumqobo kwinkqubo yokuthintelwa kwezifo,” utshilo uGomba. UMabuyane ukwaxelele I’solezwe ukuba uyabuqonda ubunzulu beengxaki zephondo.  
“Ewe ndiyayiqonda eyokuba kukho iingxaki eziliqela eMpuma Koloni, ezifuna isisombululo sithatyathwe kujongwe iminyaka eliqela ezayo, kodwa zikhona iingxaki ezifuna ukuba sikhawulezise ukuthabatha isigqibo,” utshilo okaMabuyane.",UMphathiswa uthandabuza iminyaka emihlanu
"NgoMgqibelo, utat’ uJonathan Hermanus ubekwa kwikhaya lakhe lokugqibela eGcuwa.  
Abo bayaziyo iGcuwa bakuyazi ivenkile ekuthiwa yiNew Edition Book Shop edolophini, ngakwamantyi.  
UHermanus ebengumnikazi wale venkile. Umphanga siwufumene sele silungiselela ukupapasha kodwa ke besingenokuthi cwaka ngalo mth’ umkhulu owadlala indima yenkuthazo nokucebisa ngeli phephandaba uliphetheyo. 
 Phaya koka2012 isesiSigidimi samaXhosa eli phepha,  uHermanus wasipha uluhlu lweencwadi zesiXhosa kunye nababhali endinokubakroba besiXhosa. 
 Apho wayethanda ukugxininisa khona kusekubeni ‘ezoshishino zinzima’ ingakumbi xa usebenzela ezilalini, usenzela abantu bakuthi obaziyo ukuba bathwaxwa yintlupheko. 
 Izinto ezifana namaxabiso okanye libe simahla iphepha, iivenkile ezinokusincedisa apha ephondweni, njalo njalo yaba lulwazi angazange abe namona ngalo.  
Yena ke ebesele enguMkrestu omkhulu, eboleka kakhulu kwibhayibhile xa ethetha kodwa kwimiba efana nentlupheko, ntswelangqesho kwakunyanzeleka sicinge nzulu.  
Iilwimi zethu, inkcubeko yethu kunye nokuxhasana iyakuba yeyona ndlela yokuphelisa intlupheko. Oosomashishini bakudala babesebenzisana, bezana kakuhle ukuba ubani wenza le na le kwaye kungekho nzima ukuba ‘yiya kubani!’  
Namhlanje abahlali bakhala ngokuthengiselwa izinto zomgunyathi kwiivenkile zabemi bangaphandle abashishina kwiilokishi neelali zabo. Bayaphi oosomashishini bakuthi?  
Kutheni singasakwazi nokuvula iSpaza esi sembala? Kutheni sisoloko sikhetha ukuyokuthenga kwiindawo zabanye abantu, sizijongela phantsi ezenzwe ngabakuthi? Kumba weelwimi, umzekelo wendlela yokuphuma kwintlupheko ngokusebenzisa iilwimi zethu upha kuma-Afrikaner/amaBhulu; bathi bakubona ukuba bayasokola bathi makubhalwe iincwadi ngeelwimi zabo, kushishinwe ngeelwimi zabo, njalo njalo – jonga ngoku, abo bantetho iyiAfrikansi baneeYunivesithi ezizezabo noomaStellenbosch abazilimela kubo.  
Kufuneka sizikhusele ngokwethu, sixhasane kwaye sizingce ngenkcubeko yethu ukuba sifuna ukuphuma kwintlupheko.  
Eyokulindela ukunikwa izinto ngurhulumente idala inkcubeko yokuxhomekeka nokungakwazi ukuzenzela. Amandla ethu akuthi.",Indlela yokuphelisa intlupheko
"Abadlali beMamelodi Sundowns bazakuziqhawula phakathi iiholide ngenxa yokuxakeka kwabo.  
Iintshatsheli ze-PSL zilungiselela imidlalo yeCaf Champions League ezakudlalwa phakathi kule nyanga.  
IiBrazillians zabuyiselwa kule midlalo emva kokuba i-AS Vita Club yaseDRC yasikwa yiCaf ngenxa yokusebenzisa umdlali ongabhaliswanga kwimidlalo yokuqala yeChampions League.  
Umdlalo wokuqala weDowns iwudlala neqela elibizwa ngokuba yiSetif yase-Algeria ngomhla weshumi elinesibhozo kule nyanga ngentsimbi yesithoba ebusuku. Amanye amaqela alindelwe yiSundowns yiZamalek ne-Enyimba.  
Umqeqeshi weSundowns, uPitso Mosimane, ulithakazelele ithuba lesibini lokubuyela kwiChampions League ngoba unomnqweno wokugqugqisa ilizwekazi le- Afrika nangona kubonakala ngathi iseyeyona nto liyisokolayo nje iqela lakhe.",Akukho kuphumla ncam kwiDowns
"Izigigaba zaseZimbabwe zokususwa kukamakad`enetha wenkokheli yelo zwe ilishiye izwekazi le-Afrika likhwankqisekile xa lilonke.  
Kaloku akukho namnye owayenokuqikelela ukuba lo mongameli obesele eneenkani kangaka angaguzulwa lula ngolo hlobo, kungaphalali nentwana yegazi. 
 Masiliqhwabele izandla ilizwe laseZimbabwe ngokufundisa ihlabathi lonke ukuba utshintsho lwalowo utsala imikhala lungenzeka kungakhange kubanjanwe ngezixhanti. Kaloku kwihlabathi jikelele, izwekazi lethu lihlala lizotywa njengezwekazi loophuma-silwe kwaneenkokheli ezingafuniyo ukohlukana nokulawula. 
 Intle nento eyenziwe nguMugabe yokuthi xa ebona ukuba akasafunwa sisizwe nangumbutho wakhe iZANU PF, athobele iimfuno zabantu anikezele kwiinkokheli ezisentsha nezilangazelelwa sisininzi. 
 Akukho lula kule mihla siphila kuyo kwiinkokheli ezininzi ukohlukana nobutyebi namaqithi-qithi ahamba nokongamela amazwe eziwaphetheyo.  
Ukuba bekulula, noko nabanye oomongameli abangenwe kukulawula ngorhwaphilizo nokuhlohla izisu zabo nezeentsapho zabo kuphela, nabo ngesele kukudala babeka iintambo phantsi.  
Ngangendlela abangafuni ngayo ukohlukana nolawulo, bade bangoyiki nokuba xa kumele konyulwe umongameli omtsha, bafune kungene amalungu eentsapho zabo njengoGrace Mugabe lo.  
Enye yeenkokheli ezinjalo ilapha kwiSADC. Phofu ke kungalula njani ukuhla kwezo nkokheli kulawulo xa nabantu bamazwe eziphethe kuwo, kuquka nemibutho yazo besahluleka ukwenza oku kwenziwe ngabantu baseZimbabwe nangumbutho iZANU PF, ukuyicela ihle inkokheli xa igqwidiza?  
Ingathi xa ndijongile iinkokheli zale mihla azilufundi uncwadi lwamandulo. Kuncwadi lwamazwe ngamazwe, kuquka nolu lwalapha kowethu kwaXhosa, ababhali abaninzi babhale kakhulu ngemixholo engeenkosi, iikumkani neenkokheli ezilwa zibe bomvu xa kufuneka zisukile esihlalweni.  
Kulaa ncwadi kabawo * -AC Jordan, Ingqumbo Yeminyanya neyashicilelwa okokuqala ngomnyaka ka-1940, lo mbhali uphume izandla usivezela ngomlinganiswa onguDingindawo, ubawokazi womntwana wegazi lamaMpondomise omthonyama onguZwelinzima kaZanemvula.  
Kuthi xa kufikelela ixesha lokuba uDingindawo obekade ebambele inkosi ngeli lixa isesesikolweni, alwe axolele ukujing`iliso kunokuba ulawulo lumphuncuke, lunikezelwe kulowo uselungelweni.  
Uthe esihla ekugqibeleni uDingindawo, kwabe sele kuqungquluze izidumbu kwelo lamaMpondomise, nesizwe sele sambethwe lishwangusha.  
Khumbula ukuba uMugabe uphume naye sele evela kugxotha nokutyityimbisela umnwe lowo uza kungena ezihlangwini zakhe, uEmerson Mnangagwa. Bangaphi na kuthi abasayikhumbulayo incwadi engumdlalo weqonga yombhali onguPM Ntloko, nenesihloko esithi “UNgodongwana”, ncwadi leyo yayishicilelwe ngomnyaka ka-1961?  
Nakule ncwadi, umbhali uveza kwalo mxholo weenkosi ze-Afrika ezifuna ukulawula zide zikhokhobe okanye zibeke iinqawa. Kule ncwadi umbhali onguNtloko uveza imbali yenkosi yabaThethwa enguJobe.  
Le nkosi yayindala kangangokuba oonyana bayo bade bahlutshwe nakukuba yayingasakwazi nokulawula ngendlela, ithwaxwa kanobom yingugo.  
Ithe yakuva le nkosi ukuba oonyana bayo bafuna ukuyisusa esihlalweni, ukuze kulawule umntu osemtsha nosenamandla, yathumela iphakathi layo elinguNodunge ukuba oonyana bayo babulawe. Ngenene bayahlaselwa kubulawe omkhulu, ukuze omncinci asinde ngokulambisa, abalekele kwilizwe lamaHlubi.  
Kwelo zwe lamaHlubi wamkelwa ngukumkani uBhungane, amfundise ngobuchule bokulwa ezimfazweni nangendlela efanelekileyo yokulawula abantu bayo.  
Kungekudala le nkosi inguDingiswayo okanye uNgodongwana ibuyela kowayo kwelabaThethwa, ifike apho isuse inkosi ephetheyo, yakugqiba ilawule abantu bakowayo ngendili nangesithozela. 
 Kula mabali amandulo sifunda ntoni okanye sizuza myalezo mni? Sifunda into yokuba ukulawula abantu okanye ukuphatha abantu, akusosimakade!  
Sikwafunda nokuba xa uphethe, kumele wazi ukuba ukuphatha abantu urhwaphiliza, unguhlohlesakhe, unguzwilakhe onogonyamelo, ungazisabeli izikhalo nezidingo zabantu, ekugqibeleni uye uphelelwe lixabiso lobunkokheli kubantu bakho, naloo mava unawo angabi luncedo. Ndinethemba lokuba nezinye iinkokheli ezingasadingwayo ngabantu bazo, zingafunda kule mizekelo yezi ncwadi, kungenjalo zibe zifundile nakumzekelo kaMugabe.  
Ukuba uMugabe, nowayengene eli qhawe kwisikhundla sakhe, ebelandele kwimizekelo emihle kabawo uKaunda noMandela oogxa bakhe, wehla kulawulo kwangethuba, ngephume esekwaliqhawe kwelo zwe lakowabo.  
Awaphazami ngenene amaXhosa xa esithi: Akukho nkanga idubul`ingethi!”",UMugabe undikhumbuza uDingindawo noJobe!
"Ipolisa laseChafutweni kuGatyana elidutyulwe labhubha ngoonqevu, eDutywa kuMvulo weveki ephelileyo, lishiya abazali balo nabantwana balo ababini. 
UNyameko Mbelani (38), yinkonzo yakhe yomngcwabo kowabo ngoMgqibelo kwilali yaseNtshingeni eChafutweni. Udutyulwe kungquzulwano obe luphakathi kwamapolisa kwakunye noonqevu edolophini eDutywa olwenzeke ekuzeni kusa ngoMvulo kwiveki ephelileyo. UMbelani uye wabhubhela kwisibhedlele esikufutshane emva kokuba waye wabalekiselwa khona ukufumana uncedo kumanxeba eembumbulu okudutyulwa ngoonqevu kumzimba ongentla. 
Olu ngquzulwano lulandela emva kokuba amapolisa aseDutywa athi afumana umnxeba ngezithuba zentsimbi yesibini ekuzeni kusa, mnxeba lowo othi kuqhekezwa ivenkile ethile edolophini eDutywa. Ingxelo ephuma kuBrigadiya Tembinkosi Kinana, ithi amapolisa athe eqala ukufika kwigaraji ethile eDutywa akhawulelwa yinqwaba yeembumbulu bedutyulwa ngabarhanelwa abo, nekulapho uMbelani aye wadutyulwa kumzimba ongentla wafumana amanxeba anzulu. Iindaba zokubhubha kukaMbelani zingene ngoLwesibini kusasa umhla wokuqala kule inyanga. 
UMbelani ubesebenza kwisikhululo samapolisa saseDutywa kwaye sele enexesha elide esebenza njengepolisa kuba ebesele eneminyaka elishumi elinesihlanu, waqala ngo2006. 
Eli qhawe libhubhele emfazweni, lizalelwa eChafutweni kuGatyane. Ngasemva ushiya unkosikazi wakhe kwakunye nabantwana bakhe. 
UMkomishinala wePhondo uNjengele Lt Liziwe Ntshinga udlulise amazwi okubopha usapho, izalamane kwakunye noogxa bakaMbelani. Uthi zibashiye bephazamisekile ezi ndaba zibuhlungu. 
“Iindaba ezibuhlungu zokushiywa lelinye lelungu lethu zisothusile futhi zisiphazamisile. Nangona kunjalo abathandathu (6) abarhanelwa kwabasibhozo sele bebanjiwe, bebanjwa kuTsolo. Kwaye aba barhanelwa baza kubhatala ngesenzo esibi abasenzileyo sokuthabatha umphefumlo ongenatyala. 
Amapolisa abongoza intsebenziswano eluntwini. Lowo unokuthi abe nolwazi malunga nabarhanelwa ababini abashiyeke bengekabanjwa eze ngaphambili. Kungenjalo atsalele isikhululo samapolisa aseDutywa, kuTsolo okanye batsalele ku086 00 10 111.",Liyangcwatywa ipolisa elibulewe ngoonqevu
"USEKELA Mphathiswa weMfundo ePhakamileyo noQeqesho uButi Manamela uliqhwabele izandla izikomfundo iFort Hare ngokuvelisa oogqirha-lwazi (PhD) abakwikhulu elinamashumi amahlanu anesithathu (153) ngo2018. 
Le nkcazelo ivele ngethuba uManamela etyelele eFort Hare kwiziko eliseMonti kule veki. UManamela ebetyelele eFort Hare naseWSU kule veki ukuza kuhlola ubume bokubhaliswa kwabafundi. 
KwaNokholeji, indlela eteketiswa ngayo iFort Hare, uManamela uxelelwe ukuba ufunqukile umthamo wokuthweswa izidanga koogqirhalwazi ukusuka kwikhulu elinesine (104) ngo2017 ukuza kwikhulu elinamashumi amahlanu anesithathu (153) ngo2018. 
“Yinto enkulu le. Kodwa into exhalabisayo kukuba iyunivesithi (Fort Hare) ithi akululanga ukufumanela iindawo abo bafuna ukuqhuba nemfundo yabo emva kokuthweswa izidanga (postgraduate), ngenxa yobuninzi babo. 
“Iyasivuyisa kakhulu le nto kuba into eqhelekileyo kukuba xa abafundi bethweswe izidanga zabo zokuqala (undergraduate) bafuna ukuyokusebenza. Xa uza kufumana iFort Hare inengxinano yabo bafuna ukufundela ubugqirha-lwazi (PhD), yinto esifanele ukuba siyiqhwabele izandla,” utshilo uManamela. 
UManamela ukwadize ukuba urhulumente ubekele bucala iibhiliyoni ezilishumi elinesibini (R12bn) ezibekelwe bucala ukuphucula imigangatho yeeyunivesithi zeli loMzantsi Afrika, logama iibhiliyoni ezisibhozo (R8bn) zibekelwe bucala ukuphucula imigangatho yeeTVET College. 
Kundlunkulu wakwaNokholeji eDikeni, uManamela uthi kuza kubakho iibhedi ezintsha ezikwiwaka elinamakhulu amane (1 400) ukuzama ukukhawulelana nabafundi abangenandawo yokuhlala logama iWSU eMthatha iza kuxandisa indawo yokuhlala kwabafundi ngeebhedi eziliwaka. 
UManamela ukwathe: “Ndiyavuya ukubona oomanejala baseFort Hare bezimisele ukunceda abafundi abangenamali, babe beqhuba kakuhle kwizifundo zabo. Yinto ebalulekileyo leyo, ukuba abafundi bafikelele kwezemfundo, xa nje beyazi ukuba banamatyala futhi bazenzile izibhambathiso zokubuyisa loo mali.” 
Yena oyingqonyela yaseFort Hare uNjingalwazi Sakhela Buhlungu uthe: “Siyalwamkela olu tyelelo lukaSekela Mphathiswa, sikwenza oko sikwazi ukuba kudala besincedisa kwiziko lethu.” 
UBuhlungu uqhwabele igalelo lesebe leMfundo ePhakamileyo ngokukhupha iingcaphephe zalo eziza kujongana nemigangatho yaseFort Hare iminyaka emithathu, zikwenza oko zihlawulwa lisebe hayi iFort Hare.",UNokholeji uthwese izidanga zePhD eziyi-153 ngo2018
"Mholweni sinengxaki! Sajoyina umasingcwabane ngo-2015 ongenela kwiContainer eseSite C.  
Utata wakhona indlu yakhe ikwistrato ekuthiwa yiXola. Ngoku abafumaneki kule Container. Xa ndifowuna bathi umbutho uqhekekile.  
– Ocela uncedo, eKapa","Uph Velle Mvukuzo!?Ndfunsa ngoVelle Mvukuzo owemka kudala kokwabo wagqtyelwa eseRhawut* . NgowaseLbode eMakhotyana, makancede abuye. Velle buya Njyela, buya Dlabazana! Yh* ! kun*  wemka, ekhaya bayakudnga oodade wenu! Buya Sodladla! Umntu onomkhondo afownele kule nombolo kass wakhe 0718172328"
"Unozinti weqela lesizwe AmaGlug-Glug uJody February ube liqhawe lesizwe ngokuhlwa ngoMgqibelo, oku kusemva kokuba ebambe iipenalithi ezintathu ezincede abafana bakaOwen Da Gama ukuba bafumane indawo kwimidlalo yee-Olimpiki ezakuba iseBrazili kunyaka  ozayo. 
 UMzantsi Afrika ubethe iSenegal ngamagowuli amathathu kwelinye kwiipenalithi. Lo mdlalo uze kwesi sigaba emva kokuba kungakhange kubekho qela ligoba uphondo, kimizuzu engamashumi asithoba kudlalwa. La maqela omabini ebesilwela indawo yesithathu kwimidlalo yeCAF. 
UFebruary nongunozinti we-Ajax Cape Town, uye wabamba ipenalithi kwixesha elongeze lelweyo, wabuya wabamba zantathu xa bekukhatywa iipenalithi emva kokuphela komdlalo. Impumelelo yabo ithetha ukuba bazibandakanya kunye neNigeria ne-Algeria kwimidlalo yaseRio kunyaka ozayo. 
 Eli tyendyana lineminyaka elishumi elinethoba, libonakalise ukwethuka yindlela elidlale kakuhle ngayo. “Ndiyabulela ngayo yonke imiyalezo evuyisana nam, bendifuna nje ukuba negalelo nam kwiqela. Andiyiyo incutshe yokubamba iipenalithi. Nangoku ndothukile ndixakwe nokuba mandithini, ndonwabile. 
“Sibonakalisile ukuba ngokuzinikela, nothando lo mdlalo wethu singaphumelela izinto eziliqela singabemi beli loMzantsi Afrika. Esi sisiqalo esihle kwizinto ezizayo.” 
 Umqeqeshi weliqela uDa Gama uthe abafana bakhe bebezimisele ukwenza imbali,ngokuba bakwazi ukuya eRio kunyaka ozayo. UMzantsi Afrika wagqibela ngonyaka ka2000 ukuba ubeneqela lesizwe elidlala kwi-Olimpiki. Neqela lesizwe labasethyini iBanyana Banya lizakube likhona kwimidlalo yaseRio. 
 “Sibene thamsanqa kakhulu kulo mdlalo, kwaye aba bafana balwile kakhulu kuyacaca ukuba xa usilwa ngamandla uba nentlahla kakhulu,” utshilo uDa Gama. 
“Ukubalulekanga ukuba uqale njani, kodwa kubaluleke indlela othi ugqibe ngayo. Ndicinga ukuba sibe nentlahla kodwa sisebenze nzima ukufumana le ntlahla. Ndivela ubuhlungu iSenegal.",Huntshu MaGlug-Glug
"Indoda eneminyaka engama-51 yaseMpangeni kumazantsi eTheku, nebithe gqolo idlwengula intwazana eneminyaka emihlanu ubudala, into engange minyaka emihlanu, igwetywe iminyaka engamashumi amabini anesihlanu (25) iqamele ngenqindi.  
Isithethi samapolisa ala mmandla uNqobile Gwala, udize ukuba lo tata ugwetywe yinkundla yengingqi yala mmandla, kwaye sele echithe iinyanga ezilithoba engaphakathi eziseleni, sukela wathi wabanjwa kwinyanga yeDwarha kunyaka ophelileyo. 
 Ixhoba laqatshelwa ngutitshala walo ukuba linayo ingxaki, wakulibuza, laphokoza le ngxaki kutitshala walo. 
 Ityala laye lavulwa kunyaka ophelileyo.",Igwetyiwe indoda edlwengule umntwana
"AmaXhosa awakholwa kukuthumela, akholwa kukuya kuzivela into eyenzekileyo, kuthi kwakuvakala umbiko wokuba uThilengeshe okanye uZibanibani ubhubhile, abantu bahambe baye kuvela kuloo mzi babe yimiqodi.  
Injongo yako konke oku kukuba bafuna ukuzivela ukuba lube njani na uhambo lokugqibela lomntu emhlabeni.  
Kule mihla yempucuko apho sele kukho inkonzo yezithethi emingcwabeni, bonke abantu eyona yona nto bayiyela esingcwabeni kukuya kuva ukuba ngaba ubani lowo ubhubhileyo usweleke kanjani.  
Abantu bahlala bazolele isingcwabo de kufike ithuba lokuthetha komongi, umntu abhubhele ezandleni zakhe.  
Bakuba abantu bevile indlela abhubhe ngayo, elo bali lendlela umntu abhubhe ngayo liza kudluliswa komnye nomnye ngomlomo. Abantu bafuna ukuva ngezifo ezibulalayo.  
Bafuna ukuthelekisa ihlaba elibulele umntu namahlaba abanawo. Ngethamsanqa amaphephandaba angaphambili aye wakhupha amanqaku analo mba usekelezwe kwithende lesiNtu elithi, ‘Sikho ngantoni na apha?”  
Apha ngasezantsi sibonisa indlela eyachazwa ngayo into yokubhubha kwabantu abathile. Umthunywa ngomhla wama22 Disemba 1962, wabalisa ngokubhubha kukaT.M. Makiwane: “Ngomhla wesihlanu kuNovemba uhliwe kukufa athe akuya koogqirha bathi yiHigh Blood Pressure kwaza kwangenelela nentliziyo walala phantsi ngokomyalelo kagqirha. Phantsi kwamayeza waziva bhetele, kodwa kwalile ngomhla weshumi kuDisemba waqalwa lukhohlokhohlo olude lwadala iphika. Ngomhla we12 Disemba waya eSir Henry Elliot Hospital; enziwe onke amalinge wada waqhatha wancokola kanti uza kulala ubuthongo bokugqibela ngomhla we15 Disemba. Ubhubhe eluxolweni akabi namizamo.” 
 Iphephandaba ‘Umthunywa’ lomhla wama30 Juni 1951 wabalisa wathi ngendlela abhubhe ngayo uFlorence Tandiswa Jabavu nogama lakhe lasemzini linguNolwandle: “NgoLwesithathu umhla wama20 kuJuni 1951 uswelekile uNksk. F.T. Jabavu kwisibhedlele saseMonti ekubeni ebene operation kwiveki engaphambili, ebonakele ngathi iyaphumelela, kwaza emva koko wabonakalisa ukuphelelwa ngamandla ngenxa yentliziyo ebuthathaka, wasweleka ke ngoLwesithathu oxeliweyo.  
Umngcwabo ube ngeCawe umhla wama24 eXesi (Middledrift) eKoloni apho ebehlala khona nendoda yakhe emva kokuba ibiphunyuziwe emsebenzini wobutitshala kwaNokholeji eFort Hare.  
Emva komngcwabo uProf. D.D.T. Jabavu wakhupha ilizwi lombulelo kUmthunywa kubantu ababe mkhungile: “Jabavu: Ndazisa yonke iNtlangwini yakwaJili nabeSuthu bakwaMemela, kwaGambu okokuba uFlorence Tandiswa, inkosikazi yam ethandekileyo intombi kamfi Rev. Elijah Makiwane ilishiye eliphakade kusasa ngomhla we19 June, 1951 ngokuqutyulwa yiCononary Thrombosi emveni kokuba ephumelele kutyando lweGall Bladder ebimtshutshise ama35 eminyaka ephile ngonyamezelo olungumangaliso. Ubudala ngama56, eshiya abantwana abathathu uNontanda obekho, Alexandra oseLondon, noTengo oseJohannesburg emfundweni yobugqirha.  
Umthunywa ngomhla wama21 Epreli 1962 wakhupha inqaku elithi, ‘UAmbrose Bennie Ludidi Ongasekhoyo,’ elalichaza ngendlela awushiye ngayo umhlaba: “Ngesaquphe esikhulu kunene le ndodana yakwaMthimkhulu ilishiyile eli ngomhla we11-03-1963 ngeCawa ebusuku ngentsimbi ye10 emaxesheni.  
Le nto isuke ngokuthi eve intlungu emqolo, inyuke ngentamo, ixwese ibhekise ngecala langasekhohlo phantsi kwesiphanga, ijikele ngaphantsi kwengalo inqumleze ifike ime apho.  
Iqhube ke kwezo ndawo ngeentlungu ezingummangaliso, waza waya ephelelwa ngamandla enenkosikazi yakhe uMaDlamini, ethe ke kwangoko yakuqonda ukuba naku kuqhubela ebubini ukugula, yathumela kooyisezala abanemizi ekufuphi nalo womfi.  
Umninawa womfi onguMzwandile, ufike xa sele phezu kokuba agqibe ukuhamba, kodwa wamqonda ngokuthi abuze ukuba ungubanina, waphendula ke uMzwandile, kwaphela ke.  
Omnye umninawa womfi onguGobinamba ufike selehambile.  
Umthunywa ngomhla wama27 Juni 1953, waphawula ngokubhubha kwenkosi yamaQwathi eNkondlo eNgcobo: “Inkosi ihlabeke eKwindla kuwo lo mnyaka. Oogqirha bahlabe isibindi esidumbileyo. Kuthe ilapho eMonti kwavela umhlaza kwasesibindini apho, kwabonakala ke ukuba amathemba aphelile njengoko kusaziwa ukuba umhlaza unyangeka nzima.” 
 Umthunywa ngomhla wesi7 Epreli, 1962 wakhupha inqaku elithi, “Umfikazi uNkosk. Ella Caga,” elaphawula ngendlela agule ngayo phambi kokuba abhubhe uNkosikazi Ella Caga: “Umfikazi uqalwe kukoma komqala kwanokukrakra okusemqaleni, kwaze kwamthi chu ebudeni baloo veki de wayikhankanya le nto nakoonyana bakhe, abathe bamsa esibhedlele eBhofolo.”  
Umthunywa ngomhla we13 Oktobha 1962 wakhupha inqaku elithi, ‘Ilahleko ngokufa kukaNkosi Windus Ludidi’: “Ukugula oku kwakhe kube yinto emhle kutsha nje, engazange waba nobulwelwe banto konke. Ngoku agulayo imizamo yenziwe kakhulu ukubuyisela impilo yakhe endaweni yayo. Hayi akwavuma waba ke uyalishiya eli ngomhla lowo we16 kuAugust.”  
Umthunywa ngomhla we13 Oktobha 1962, wakhupha inqaku elithi, ‘Umbulelo wosapho loMfi Kula,’: “Ukugula akagulanga xesha lide kuthe nje ukuba agule wasukela kwagqirha, ugqirha wathi kudibene amathumbu. Wasukeliswa esibhedlele eElliot Hospital, eMthatha, apho aswelekele khona.”  
Umthunywa ngomhla wama29 Septemba 1962, wakhupha inqaku elithi, ‘Ubemkhulu Umngcwabo kaE.S Sifo,’: “Ulishiye ubawo lo ngomhla wama27 kuAgasti kuwo lo nyaka. Kuyavakala ukuba ngawo lo mhla, uvuke watyhala impahla njengoko eqhele ukwenjenjalo. Uyenza le nto ngoMvulo ebebuye ngoMgqibelo esibhedlele, wabuya ngenxa yobungcono nasezintlungwini. Emva kokuba ebuyile ekutyhaleni impahla waye waziphumlela ngasebuhlanti, wabe unkosikazi wakhe uMaRhadebe intombi kaGwama eChefane imkhawulezela ngesidlo sakusasa. Xa esiya kumbiza kuba ilungile into etyiwayo, wothuswe kukubona ukuba uMaduna akasaphumle kuba ebetyhala igusha, koko selephumle unaphakade.”",Isithethe sokuya kuvela xa kusweleke umntu
"Ivele enkundleni yaseBhayi indoda ejongene nezityholo zokudlwengula umzala wayo, ongowasetyhini ekwa thandana  namanye amanina. UMncedi Ntengo (37) waseNew Brighton ujongene netyala lokuxhila adlwengule umzala wakhe onamashumi amabini anesixhenxe yeminyaka izihlandlo ezintathu ngoDisemba ka2014.  
Ingxelo evele enkundleni ithi uNtengo waxhilwa ixhoba elinamashumi amabini anesixhenxe ubudala, walidlwengula izihlandlo ezintathu ngoDisemba ka2014.  Le nkundla ikwadize ukuba uNtengo wayalela lo wase tyhini ukuba ahambe naye, bayokuthenga iziyobisi eziluhlobo lweMandrax. Ngethuba besendleleni beyokuthenga, uNtengo wajika endleleni bangena kwityotyombe elikufutshane, apho wafika wayidlwengula lentwazana.  
Nakwityeli lesibini uNtengo waphinda wamnyanzelisa ukuba bayokuthenga iziyobisi kwakhona, waphinda wamdlwengula kwakwelityotyombe. UNtengo uthi wamdlwengula umzala wakhe kuba ecaphukela lento yokuba ethandana kwa nabasetyhini.",Uvele enkundleni odlwengule umzala wakhe
"“Ndiphele ndingumntu onesifo soxinizelelo ngoku ngenxa yokuba singade sibhatalwe iimali zethu liSebe lezeMfundo. Ndiyazisola, akwabe ndandingaqalanga kwaukutyikitya, ndihlale ekhaya njengaphambili apho bendingenathemba lamali okanye la nto.” Eli ligqiyazana (26) eliphakathi kwenginginya ebiqeshwe njengabancedisi ezikolweni, abaziwa ngokuba ziEAs neGSAs ngeyoMdumba kulo nyaka, beqeshwa lisebe lezeMfundo ezikolweni zeli phondo ngenjongo zokuncedisana nootitshala ngexesha lentsholongwane yeCovid-19. 
“Andinabazali, ndim osekhaya. Ukuba ubhuti ebengekho inokuba ngendingaphumi phandle ngenxa yokubaleka abantu ngamatyala endiwenzileyo okukhwela xa ndisiya emsebenzini, ndinethemba lokubahlawula xa ndithe ndahlawulwa lisebe. Bendiye ndiyiphiwe ngubhuti qho eyokukhwela xa ndisiya esikolweni ebendikuso yonke imihla ezinyanga zimbini, ukuya yiR18.00 nokubuya yiR18.00 yonke imihla. Ngokuboleka ebantwini bendiphumza ubhuti wam. Andinabhongo, amatyala andishiye ndinoxinizelelo ngenxa yethemba lokuba ndiza kurhola. Abanye bangcono sele bekhe baxhamla, mna oko ndaqala andizange ndiyifumane,” litshilo eli xhoba legqiyazana. 
Umpoposho kulutsha lweli phondo uvakale ngeyeDwarha 2020, ukhutshwa lisebe ekubeni luse iiCV zalo koomasipala balo kuba luza kuqeshwa ezikolweni ngenjongo zokuncedisa ngaphakathi. Ebebekwenza bebeqinisekisa ukuba abantwana bazifakile izifonyo (maski) bonke, besanithayizwa izandla xa bengena, bekwancedisa nokuhlohla ngaphakathi emagumbini kwaye abanye bebencedisa nokucoca isikolo sonke bajonge nokuba baqelelene na abantwana. 
Imali ekwakuvunyelenwe ngayo abaza kuyirhola ngenyanga umntu emnye yiR3500. 
Abanye baqale ngeyoMnga logama abanye beqale ngeyoMdumba. Isivumelwano sona siphelelwe ngenyanga yoKwindla (March), babe abanye bengazanga bawubona umvuzo wabo logama abanye benentlahla bekwazile ukuwufumana zombini iinyanga. 
Olu lutsha luthi luhliswa lusonyuswa lisebe nelibabhanxayo limane libeka usuku lokurhola kodwa imali ingaze ingene xa lufikile olo suku. 
Omnye kwaba bebebhalele eli phephandaba, I’solezwe lesiXhosa, uthi baya kwiofisi yesithili sabo yeli sebe bathenjiswa ngokuba umcimbi wabo uqwalaselwe kwaye banikwa neleta eqinisekisayo ukuba ngomhla wama21 kwinyanga esiphuma kuyo (eyeSilimela) baza kuhlawulwa. Bathi kwasa behleli bejonge ukukhala kweefowuni zabo, zange ingene kunanamhlanje imali. 
Abanye bathi bancedisiwe nazinqununu zezi zikolo bebekuzo, bebasela amagama wabo kwizithili, kodwa zibuye nelize. 
Omnye oncokole neli phephandaba ongafunanga kuchazwa, uthi oku kubuyisela umva iimpilo zabo kuba kusa behleli ngenxa yamatyala abawenzileyo benethemba lokufumana imali abayinikwa leli sebe. Uthi kungcono kwalo usebenza kwiivenkile zamaChina kuba uyazazi ngosuku oluthile uyarhola kunabo abangazaziyo kwaye abangenalo nosuku lokurhola. 
” Bendizithengisela umthetho wam, ndineshishinana phambi kokuba ndiqeshwe leli sebe. Ndanethemba lokubanayo nenkunzi, ndonyuse ishishini lam kuba ndingade ndiqeshwe kwinto endandiyifundele. Bendicinga kobakho utshintsho endaweni yoko ndiye ndidodobala. 
Olu lutsha belibhalele eli phepha uninzi lwalo luthetha into enye yokungarholiswa kwalo nokungananzwa kwezikhalo zabo leli sebe. Luthi kudala lungena kule minyango lucinga ukuba inoncedo, luthenjiswa, sekude kwaphela naloo mathemba. 
Bathi njengokuba isisigaba sesithathu seCovid-19 baza kuphinda babe nomdla njani ukubuyela ezikolweni xa eli sebe libaqhuba kanje, njengoko umphathiswa weMfundo esiSiseko edize ukuba baza kuphinda babuyele xa kuvulwa kweyeKhala. 
Ezi zithili yiAmathole East neWest, Alfred Nzo, Joe Gqabi, BCM, Sara Baartman, OR Tambo East neWest kwakunye neChris Hani East neWest. 
NgoMvulo, emva kwentetha kaMongameli wesizwe yangorhatya ngeCawa, uMphathiswa weMfundo esiSiseko uAngie Motshekga uyichaphazele le nyewe yokungabhataleki kwezi EAs kwakunye neGSAs. Udize ukuba imali iza kufumaneka kwabo bangekafumani kuba isebe liza kuphinda libe nabancedisi kwakhona xa kuvulwa nge19 yeKhala.",Lisigqumzile iSebe lezeMfundo’
"NOXA nje ebeqhuba ushishino, ibiyinto ehlala isemdleni kuye into yokuphuhlisa abantu bendawo ashishina kuyo. 
Oku uMthombo Nkula (54), obhubhe kwiveki ephelileyo ngenxa yomhlaza, ebehlala ekuthetha rhoqo xa efumene iqonga. 
Iindaba zokubhubha kwalo somashishini, umnini weMthombo’s Palace yakwaN.U. 7 eMdantsane, zishiye uninzi lungothukanga nje, koko abanye bekhumbula imisebenzi yalo somashishini kuluntu lwaseMdantsane. 
UMphathiswa woPhuhliso loQoqosho, iMicimbi yezeNdalo nezoKhenketho eMpuma Koloni, uMlungisi Mvoko, uchaze uNkula njengovulindlela kasomashishini odlale indima evisayo kuqoqosho lwaselokishini. 
“Ukwazile ukukhokelisa umbono wakhe esebenzisa indawo yakhe ethandwa kunene eMdantsane, apho [iinjongo] ibikukusebenzisa ifuthe lakhe ukuze adale amathuba engqesho kubantu baseMdantsane neendawo ezingqongileyo,” utshilo Mvoko. 
Kwinqaku elipapashwe liphephandaba I’solezwe lesiXhosa ngo2018 emva kokufumana iwonga lephondo leLilizela, kwicandelo lenkcubeko nesitayile, uNkula wathi: “Ndivule ngonyaka ka2015, kodwa kwakulo nyaka kweza isikhululo sikamabonakude iMTV Base sifuna ukuqhubela inkqubo yaso yokuqaqambisa iilokishi. Ukusukela oko andizange ndiphinde ndijonge emva.” 
Kwimbalelwano usapho lumchaze uNkula njengodlale indima engenambaliso kuqoqosho lwaselokishini, efunqula abangaphangeliyo kwintswelongqesho. 
UNkula uza kungcwatyelwa kumadlaka osapho kwilali yaseQhukru, kwinkonzo yabucala eza kuzinyaswa kuphela ngamalungu osapho kwakunye nabakwaLizwi. 
Isigaba sesibini somngcwabo, siza kube sivulelekile kuluntu, koosomashishini, abezopolitiki kwakunye nemibutho yasekuhlaleni, kwaye siza kubanjwa ngoLwesihlanu (19 kweyeNkanga) eWisile (SN Nondlwana Society) kwaN.U. 8 eMdantsane ukusukela ngentsimbi yesithoba kusasa.","Bakhahlela kuMthombo, iqhawe loqoqosho lwaselokishini"
"Ndihlala ndisithi akukho nto ikukuba yinkulu. Enokuba sele ifuna ukuba yindoda yokwenyani, njengawo onke amadoda athi akhule abe nobomi bawo, yona ibophelelekile.  
Mhlawumbi iinkulu eziya kufumana ubudoda bokwenene zezo zikhuliswa ngendlela yesilungu yokukhulisa abantwana. Ezikhuliswa ngokwenkcubeko yesiXhosa yokukhuliswa kwenkulu mazincame! 
Iinkomo zekhazi, xa bengasekho abazali, zilunge kwinkulu. Ndike ndibone ixabanisa ke le nto kweminye imizi, iinci zinkqangisa inkulu ukuba izahlulele kwiinkomo zekhazi, ufike neentombi zifuna isabelo kwiinkomo zomsakwazo. “Andinongafumani nto kwiinkomo zomsakwethu.” 
 Inkqange itsho intokazi engazi nto, ibalele ukuzalisa esayo isisu ngeenkomo zekhazi lomsakwayo. Apha kumakulinganwe wedemokhrasi ke lifika lime gomololo elo bango, kuthiwe nazo zizelwe ngumninimzi ngako oko zinelungelo kwizinto zabazali. 
Ndiye ndinqwenele ukunga bendiyiloo nkulu inkqangiswayo ziinci, nebendiyakuthi ngokusesikweni mazinikwe ubunkulu ukuze mna ndithathe ubunci.  
Kakade esiXhoseni inkulu iyaphelelwa bubunkulu xa iimeko zifunisa njalo, kuba kaloku ubunkulu bunoxanduva lokumiwa komzi wabaninimzi bakuba bengasekho. 
 Xa ke ingakwazi ukukwenza ngokufezekileyo oko inkulu iyabuhluthwa ubukhulu. Kude kwakho iqhalo elithi “zikho izityhifili zeenkulu ezigabulela iinci izigcawu.” 
Njengokuba iinkomo zekhazi zilunge kwiinkulu bakuba bengasekho abaninimzi akuthethwa ukuba zilunge ukuba zidliwe yiyo.  
Kambe ke akukho nanye kwizinto zabazali ekuthiwa yeyokudliwa yinkulu; inkulu ayidli iyagcina. Igama elithi “indlalifa” alisingise ekudleni koko kwigunya layo kwizinto zabazali njengomphathiswa, nto ezo zililifa ke kuba ayizisebenzelanga.  
Ukungqina, nakoonyana behlwempu ikhona indlalifa. Kambe ke zikhona iinkulu eziziindlamafa, ezo ke zezo zidla iinto zabazali zakugqiba zingalufezi uxanduva lwazo. 
Intombi yakwenda iba nezinto zasenkcubekweni yokwenda ekufuneka zenziwe. Umzekelo, umendi ongagqitywanga ukulotyolwa (akugqitywa ukulotyolwa, lowo ke ngumcimbi wenye imini) akaziselwa iimpahla emzini wakhe, ngokwale ndlela ikhoyo ke yokwendisa.  
Intombi eselwa iimpahla yelotyolwe ngokufanelekileyo. Nomtshana unesithebe esisodwa nelungelo lokondliwa kulonina.  
Elo bango ke lingesizathu sokuba unezinto zakokwabo ezilapho kulonina nezigcinwe ngokomthetho wolwendiselwano.  
Umntwana wentombi engalotyolwanga akanalo ilungelo nebango lobutshana, uyafana nje nabanye abantwana bekhaya; akangomtshana. Ezo nto zokutefiswa komtshana ke zenziwa ngekhazi elakhutshelwa unina. 
Xa umendi esuka kokwabo, abe ebeneentsuku apho kokwabo nazichithe ngaphandle kwesizathu esinyanzelisayo, xa abuyela emzini ubuya nengobozi.  
Umfazi akakwazi ukuya kuchitha iintsuku ezibalekayo kokwabo ze xa abuyayo abuye ejingisa izandla okomntwana. Ukubuya ngezandla kuntonye nokuba usuka ebuhilihilini bakhe, abe akasengo mfazi ke xa kanti uke ahilize. 
 Kufuneka abuye nengobozi izele yimibuliso yakwamkhozi; afike aphungise uninazala noyisezala, abike ukuphila kwabazali bakhe kokwabo. Leyo mpilo ke ibonwa ngaloo mbuliso usengobozini. Umbuliso lowo ke wenziwa ngeenkomo zekhazi. 
Umfazi uhlala ahlale agugelwe emzini. Luxanduva lekokwabo ke ukusuka luye kumambathisa angahambi ze umntwana emzini, uve kusithiwa uselwa i-emela. Leyo emela ke yenziwa ngeenkomo zekhazi. 
Ndingazibala zibe ninzi ke mawethu izinto eziyimisebenzi yekhazi, nezide maxa wambi zibe ngaphaya kwalo elo khazi. Bakuba bengasekho ke abazali, uxanduva lokulolonga iintombi zekhaya ekwendeni luxanduva lwenkulu; akufananga iinkomo zekhazi zalunga kuyo nje.  
Wamusa ke nkulu ukudla iinkomo zekhazi, zivuswa noba sezafayo. Wamusa wena nci ukunyolukela imibengo yenkulu, iyarhudisa! Goba msenge iibhokhwe zikutye! 
Owenu kwisiXhosa, Nxuba.",Isikade iinkomo zekhazi!
"URuud Krol urhalela ukubuyela eMzantsi Afrika.  
Le ndoda yaseNetherlands yayiqeqesha iOrlando Pirates kwiminyaka eyadlulayo eMzantsi Afrika kodwa yakhonjwa emnyango nangona yaphumelela indebe yeAbsa Premier Soccer League neendebe ezimbini ngaphezulu ngo2011. UKrol uqeqesha iCS Sfaxien yaseTunisia ayibeke endaweni entle kwiCaf Confederation Cup.  
“Ndisakonwabela ukusebenza ebaleni. Isivumelwano sam sengqesho kwiSfaxien siyaphelelwa xa kuphela isizini. Ndinethemba lokufumana elinye ithuba lokuqeqesha eMzantsi Afrika. Kuhle ukuba phakathi kwamaqela alwela ukuphumelela iConfederation Cup,” ucatshulwe ngamajelo eendaba esitsho uRuud Krol.",UKrol ufuna ukubuyela eMzantsi Afrika
"Umqeqeshi we-Orlando Pirates, uMandla Ncikazi, uvakalise ukuphoxeka kwakhe emva kokuba iqela lakhe lingakwazanga ukufumana amanqaku amathathu emdlalweni wanamhlanje. IPirates ibuye nenqaku elinye emdlalweni weDStv Premiership edlale ntanganye kuwo ngeqanda (0-0) neMarumo Gallants, ePeter Mokaba Stadium. Ezimnyama ziye ePolokwane zifuna ukwenza umsebenzi ongcono emva kokuba zibambene ngo’2-2 neStellenbosch emdlalweni wokuvula isizini entsha ngempelaveki. Yonwabile kekambe iMarumo Gallants ngoba ibitywatyushwe ngamagowuli amabini yiBaroka FC emdlalweni ogqithileyo. 
Umdlalo uqale ngesantya esiphezulu, iPirates ikwazile ukudala amathuba engawasebenzisanga. UWashington Arubi uchithe ibhola eyingozi ngomzuzu wokuqala emva komdlalo omhle obudlalwe nguGabadinho Mhango noDeon Hotto. Emva komzuzu, uMhango ubuyile kwakhona ngeebhola eyingozi ayinikelwe nguGoodman Mosele – kodwa ufike uArubi ethe qwa ezipalini. Ngaphandle kwezo bhola, akukho nto ingako enokubaliswa ngesiqingatha sokuqala. Nakwelakhe icala uRichard Ofori, kuye kwanyanzeleka asebenze noxa kungekho nto ede yenzeka. 
Abadlali abafana noVincent Pule noNkanyiso Zungu bazamile ukufunqula umdlalo wePirates kwisigaba sesibini – kodwa iGallants ibivale mba emva. Uphantse wachitheka umphothulo ngethuba ibhola kaCelimpilo Ngema ibetha epalini kanozinti wePirates. Nangona amaqela ezamile ukufumana amagowuli – kodwa ude waphela umdlalo kungekho elibhalisileyo ebhodini. Ngoku iPirates inamanqaku amabini emva kwemidlalo emibini eyidlalileyo kwisizini entsha yeDStv Premiership ka-2021/22. Kanti yona iMarumo Gallants inenqaku elinye elifumene emdlalweni wanamhlanje. 
Marumo Gallants: Arubi, Hlatshwayo, Ravhuhali, Nkili, Nonyane, Ngema, Ndlondlo, Dion, Mnyamane, Manaka, Mvelase. 
Amalalela: Ndlovu, Otladisa, Matlakala, Khiba, Seanego, Nkosi, Malongoane, Mabotja, Monde. 
Orlando Pirates: Ofori, Jele, Hlatshwayo, Shandu, Mabaso, Mosele, Zungu, Hotto, Pule, Dlamini, Mhango. 
Amalalela: Mpontshane, Mthethwa, Dzvukamanja, Cwinyane, Tlolane, Sam, Makgaka, Ndlovu, Mabasa.",Alikho elivumileyo ukoyiswa phakathi kweGallants nePirates!
"I’SOLEZWE liphinde lazuza imbasa yakwaVodacom kumsitho obubanjelwe eBhayi kwiveki ephelileyo ngenxa yemifanekiso ebesiyipapashe malunga nebali lobomi bosapho lakwaZinja kwilali iNtsimbini eNgqeleni. 
Eli bali, phantsi kwesihloko esithi “Ikat’ ilele eziko kwaZinja”, lalibalisa ngentlungu yabantwana bosapho lakwaZinja, ababelala kuronta onethayo kangangokuba xa ungaphakathi ubukwazi ukubona ngaphandle noxa nje kuvalwe umnyango neefestile. 
Ubunzima bolu sapho bebunyanzelisa uOlwethu Zinja owayeneminyaka elishumi elinanye ngelo xesha ukuba abeke imbiza eziko aphekele abantwana bakowabo abahlanu kuba unina uNosayinile Zinja eyokwenza imisetyenzana ukwenzela ukuba bangalali bengatyanga. 
Eli bali belibhalwe nguAbongile Ginya kwekaCanzibe nyakenye logama imifanekiso, ethe yangunobangela wembasa, ibithatyathwe nguPhandulwazi “Phando” Jikelo. 
Umhleli wephephandaba I’solezwe * -Unathi Kondile uthe: “Eli wonga sisiqinisekiso sokuba umsebenzi wethu siliphepha uyabonakala kwiphondo leMpuma Koloni. Kweli iphepha sizibona njengezicaka zabantu; olwethu uxanduva kukubalisa ibali laseMpuma Koloni ngokunjalo balo. Ukuba intswela-ngqesho, ubuhlwempu neenkonzo ezisisiseko zezona ngxaki zeli phondo kubalulekile ukuba kubekho amaqonga onxibelelwano afana neli phepha lethu.” 
“Ngethuba uAbongile noPhandulwazi besiya kusapho lakwaZinja sasikwagxila kulo mxholo wethu wokuveza iimeko zabantu ngethemba lokuba zingakwazi ukuxhwila izazela. Umfanekiso ophumelele eli wonga watshintsha imeko yosapho lakwaZinja. Ukubona utshintsho kubomi babantu neemeko zabo liwonga lokuqala kuthi. Iwonga lakwaVodacom sisitampu esithi sikumgaqo ofanelekileyo,” utshilo uKondile. 
UJikelo yena uthe: “Ukuphumelela kwam le mbasa kundivuyise kakhulu, kuchaza ukuzimisela nokuzinikela kumsebenzi esiwenzayo. Kodwa eyona nto endenza ndigcobe kakhulu kukubona usapho ebelungathathi-ntweni, linekhaya nempilo yabo ethe yatshintsha emva kokupapashwa kwebali labo. 
“Imeko esafikela kuyo phaya yandenza isingqala, umzi ushiyeke neentsana ezingayaziyo nokuba zizakulala zitye ntoni, kwaye zingena themba limbi.Imeko yabo beyamkele, kungekho mehluko emini nasebusuku kuba indlu imnyama kunjalo nje ingadilika nangawuphi na umzuzu,” kutsho uJikelo. 
sithandiwe.velaphi@inl.co.za",I’solezwe liphumelele imbasa
"Iindaba ezingenayo zithi uMolefi Ntseki ubuyele kwiqela lesizwe kwakhona – kweli ityeli, njengesekela likaHugo Broos. Ezi ndaba zidizwe nguBroos ubuqu kwincoko yakhe yeSA FM namhlanje. UNtseki wohlukene neSouth African Football Association (Safa) kutshanje emva kokuba aBafana Bafana bengakwazanga ukufumana indawo kwitumente ye-Afrika (2022 Africa Cup of Nations) eza kubanjelwa eCameroon kunyaka ozayo. 
Uza kuncedisa uHugo Broos oqale ukuba ngumqeqeshi waBafana Bafana kule veki. Umqeqeshi omtsha wayixelela iSafa okokuba uza nomncedisi wakhe waseBelgium – kodwa wathi kufuneka kubekho umntu aza kusebenza naye walapha eMzantsi Afrika. 
Khange afune ukulidiza igama lomntu walapha aza kusebenza naye ngethuba ethetha nabeendaba ngoLwesibini kule veki. “Umncedisi wam iza kuba nguMolefi Ntseki. Sendidibene naye izihlandlo ezibini. Unolwazi oluphangaleleyo ngabadlali kwaye uthe angakuvuyela ukuba ngumncedisi wam,” utshilo uHugo Broos, ethetha neSA FM Sport. 
Igama lomnye umncedisi wakhe nguCedomir “Cede” Janevski. Kungoku nje ungumqeqeshi we-Olympiakos Nicosia yaseCyprus. Wayekhe wadlalela amazwe afana neYugoslavia neMacedonia. Kulindeleke balungiselele imidlalo yokuya kwiFIFA World Cup eza kuqala ekuthambekeni kwalo nyaka emva kokuhlehliswa kwayo yiCAF ngenxa yeKhorona.",UMolefi Ntseki ubuyele kwiqela lesizwe loMzantsi Afrika kwakhona
"Abahlali baseThafalofefe kuCentane bathi bazame konke abanako ukucima umlilo odwanguze eyona venkile indala kwilali yabo, iNosita General Dealer and Cafe.  
Ezinzulwini zobusuku bangoLwesine kubonwe ngamalangatya ekurhaneleka ukuba aqalwe yingxaki yombane. “Izolo bekungekho mbane apha eThafalofefe, kwaye sirhanela ukuba udalwe zezo ngxaki lo mlilo!  Ndlela le ubumkhulu ngawo, nabantu baye bohlulakala ukusondela bawucime!” kutsho uPatiswa Ngxenge oyintombi kamam’ uNosita Ngxenge (umamCirha ongumnikazi wale venkile). Kulo nyaka le venkile ibigqiba iminyaka engama-33.  
Akukathathwa sigqibo ngekamva lokuyakha ngokutsha, kwaye nophando ngoyena nobangela walo mlilo lusaqhuba.",Kwatsha kwaNosita
"Amakhosi ancume olukabhulankethe emva kokubetha iHighlands Park etsala nzima kwezi ntsuku ngo’1-0 kumdlalo we-Absa Premier Soccer League, eMoses Mabhoda Stadium, ngolu rhatya. Yimidlalo mihlanu ngoku ephunyelelwe yiKaizer Chiefs ilandelelana – lo nto iyithathe yayibeka enkcochoyini yePSL, inamashumi amathathu anesithathu amanqaku.  
Umdlalo ububambene kwisiqingatha sokuqala ngoba iChiefs ibifuna impumelelo ukuze ibethelele indawo yayo phakathi kwamaqela aphala phambili kwiPSL – kwelinye icala, uGordon Igesund, uze namakhwenkwe wakhe kulo mdlalo enethemba lokoxutha amanqaku kwiChiefs ukuze asuke phaya emsileni wePSL.  
Isiqingatha sokuqala besilawulwa yiKaizer Chiefs ubukhulu becala, uWillard Katsande nguye obetyala iibhola kubadlali abafana noJoseph Molangoane, Siphiwe Tshabalala noBernad Parker. Kuyiwe kwixesha lokuphumla Amakhosi enkqenkqeza phambili ngegowuli elifakwe ngentloko ngumdlali wasemva uLorenzo Gordinho. 
Abadlali beHighlands Park, esengxakini kwisizini yayo yokuqala kwiPSL, bawunyusile umxakatho kwisiqingatha sesibini, kangangokuba u-Itumeleng Khune uye wanyanzeleka achithe iibhola ezinzima abazithumele kuye.  
Kumdlalo odlalwe emalanga, iPolokwane City ibambene no’1-1 ne-Ajax cape Town, ePeter Mokaba Stadium. Kanti yona iFree State Stars ifumene impumelelo yayo yokuqala kulo nyaka phantsi kwesandla sikaSerame Letsoaka ngokuthi ibethe iGolden Arrows ngo’1-0 kumdlalo obusePrincess Magogo Stadium emalanga namhlanje.",Amakhosi aphumelele umdlalo wesihlanu ilandelelana
"EKAPA: ZIVELE elubala iintanda kwiDA xa bebebeka phantsi iintambo ooceba abahlanu bebonakalisa inkxaso yabo kusodolophu uPatricia de Lille emva kokuba efunyaniswe emsulwa kumatyala ebetyatyekwa wona ngulo mbutho. 
 
Kuqale umbhexeshi walo mbutho, uShaun August, esithi akanakunyamezela into eyenziwa kuDe Lille. Ubeke phantsi intambo esikhundleni sakhe wayeka nokuba lilungu leDA. 
 
Ulandelwe ngooceba abane nabangamalungu wekomiti zalo mbutho. Abo ceba nguSiyabulela Mamkeli, uSuzette Little, uGreg Bernardo noThulani Stemele. 
 
Oku kwenzeke kwintlanganiso yokugqibela yebhunga lesixeko saseKapa phambi kokuba ehle uDe Lille esihlalweni ngoLwesithathu kule veki izayo. Akukacaci ukuba uza kwehla nanjengoko kukho amarhe wokuba uza kusirhoxisa isigqibo sakhe sokubeka iintambo njengosodolophu. 
 
Usebenzise elo thuba uDe Lille wahlasela abo bangamfuniyo nabatyhola ngokupapasha amaxwebhu aqulethwe yingxelo yeBowman. 
 
Olu xwebhu lunamaphepha angama2000 luyinxalenye yeengxoxo kwibhunga. UDe Lille utyholwa ngokungenelela kulawulo lwesixeko nangorhwaphilizo. Kuza kuxoxwa ze kugqitywe ukuba unamatyala kusina na. 
 
Phakathi kwezityholo ezikula maxwebhu kukuba uDe Lille wanqanda owayesakuba ngumphathi wesixeko uAchmat Ebrahim ukuba achaze kanye olo rhwaphilizo nempathombi kaDe Lille. 
 
UDe Lille uthe lithuba elingaphezulu konyaka ehlaselwa ngabantu abafuna ukumtshabalalisa. 
 
“Ayivumelekanga into yokuba ooceba badlulise iinkcukacha okanye ulwazi olunjongo zokutshabalalisa mna. Kodwa ayiyonto ingaqhelekanga leyo,” utshilo. 
 
Uphinde kwakhona wamunca iintupha esithi uza kulihlamba igama lakhe. 
 
“Igama lam lidume ngokulwa urhwaphilizo kweli lizwe. Ndiza kuqhubekeka nokulwela ilungelo lam nokuhlamba igama lam. Andisoze ndaphuke umoya kwaye ndingasokuze ndinikezele kwabo bacalucalula ngobuhlanga bangabaxhaphazi,” utshilo uDe Lille.",Babeke phantsi ooceba abaxhasa uDe Lille
"UViwe Rulumeni (22) ojongene netyala lokubulala awayencuma naye uAsithandile Kwasa Zozo (19) uxelele igqwetha lakhe ukuba akasayifuni ibheyile. Oku ukudize ngethuba evela kwinkundla zamatyala eDutywa malunga neli tyala abekwa lona. 
URulumeni ebevela okwesibini ezinkundleni emva kwesehlo awasenzayo ngomhla weshumi elinesixhenxe esokubulala uKwasa phambi kwabantu kuba engafuni ukwaliwa. Emva koko naye wazama ukuzibulala uRulumeni nowavuka esibhedlele eGcuwa. 
Esi sehlo senzeke kwinyanga ephelileyo nyanga leyo iyeyamakhosikazi. 
ULuxolo Tyali nosisithethi seNPA kulangqingqi uthi inkundla iye yathi ikulungele ukujonga isicelo sebheyile sika Rhulumeni, nekuye kwaphakama igqwetha lakhe lisithi ucelile ukuba akasayifuni ibheyile. 
Eli tyala liye lamiswa limiselwa umhla wesithandathu kwinyanga ezayo.",Uzalele ngokwakhe ibheyile owabulala uAsithandile!
"Amagosa aselwandle kwisebe lezolimo ulobo namahlathi kweli abambe athimba isikhephe selizwe lase Taiwan iChin Jen Wen emva kokuba esisikhephe sibhaqwe siloba kwindawo ebekelwe bucala lisebe lezolobo kweli.Othethe egameni lelasebe kuzwelonke uBomikazi Molapo uthi esi sikhephe sirhewulwe sizenzela kwintlanzi zoMzantsi Afrika kunxweme lase Mossel Bay.”Emva kokuba sibhaqiwe esisikhephe abaqhubi baso bayalelwe ukuba baye kumisa kunxweme lase Kapa,kodwa abakhange bavume ukusebenzisana de sabiza amapolisa songeza noncedo sibanyanzela ukuba bathobele umthetho,”utshilo uMolapo. 
 Esi sikhephe siyalelwe ukuba senze oku emva kokuba kufunyaniswe ukuba asinazo incwadi ezisemthethweni zokuloba kumanzi oMzantsi Afrika emva kokuleqwa ngesikhephe iVictoria Mxenge kufutshane nase Overberg yase Kapa. Esi sikhephe sibanjwa ngokophula umthetho iMarine Living Resource Act, umphathiswa wesebe lezolobo ulimo namahlathi kweli uSenzeni Zokwana uzimisele ukulwa ngazo zonke indlela nabo bathi balobe ngoku ngekho mthethweni kwilwandle zo Mzantsi Afrika,itsho ingxelo.Ekuqaleni kwalonyaka elasebe libamba isikhephe sase China emva kokuba sabhaqwa sizenzela kwintlanzi zoMzantsi Afrika.",Kubanjwe isikhephe sase Taiwan kumazantsi we Kapa
"“Ngethuba uPenny Sparrow wayebize abantu abamnyama ngeenkawu saye samgxeka sililizwe lonke kodwa thina singabantu sithi xa sibiza abantu abanebala elimhlophe (Albino) ziinkawu.  
Lo nto ithi singabahanahanisi singabantu abamnyama,” oku kuvezwe yiNtloko yeSebe loKhuseleko noManyano, uZukile Kani eMpuma Koloni, kwinkomfa yeentsuku ezintathu ebanjelwe eDan’s Country Lodge ngaseMthatha nethe yaququzelelwa yiofisi yeNkulumbuso yePhondo ihlangene nearhente ejongene nokulungiswa ngokutsha kwezimilo iMoral Regeneration Movement phantsi kwesihloko esithi, “Ukuphinda kuqwalaseliswe izimilo zethu nanjengoko sifuna uluntu olulungileyo, olunyamezelanayo neliqhubelana phambili.” 
Lo kaKani uthi makubuyelwe embo kuqinisekiswe into yokokuba abantwana babuyela kwizimilo ezizizo. 
“Into iqala kuthi thina siziintloko kumakhaya ethu. Sithini isazela sakho njengamzali xa ukwazi ukulala abantwana bengekho endlini, uthi baphi?” utshilo. 
UKani uthe kufuneka kusetyenziswane neenkokheli zomthonyama. 
Usihlalo wale arhente apha ephondweni uNkosi Ngangomhlaba Mathanzima uthe ukulungiswa kwezimilo zabantu sisicwangciso sale arhente apha ePhondweni. 
“Injongo yeyokuba siphathisane ekulungiseni izimilo zethu. Sifuna ukulihlangula eli Phondo lethu, sitsho sivuselele izazela zethu singabantu,” utshilo. 
UMphathi wamaPolisa ePhondo, uLiziwe Ntshinga, uthe bengamapolisa bayayitshintsha indlela yokwenza izinto belungiselela ukwamkela iinjongo zale arhente ejongene nokulungiswa kwezimilo. 
“Sifuna ukuziqwalaselisa kwaye sizoyise iingxaki zeli phondo singamapolisa. Izigilamkhuba zithathe indawo kaRhulumente, ziyabanakekela abantwana ezibasebenzisayo.” 
Uye wathi baceba ukusebenzisa abantwana besebancinci ekuncediseni ukulwa ulwaphulomthetho. 
“Sisebenzisana nezikolo ngoku. Sifuna babenoxanduva lokuba ziinkokheli zangomso. Siqeqesha abantwana abaphakathi kweminyaka elishumi elinesibini ukuya kwishumi elinesithandathu phaya ezilalini. Bazokufundiswa ukukhwela amahashe, bancedise ekulweni ulwaphulomthetho kwiindawo abahlala kuzo.” 
Uthe bengamapolisa ukulungiswa kwezimilo yinto abayithathela phezulu, kwaye le nkqubo yale nkomfa isebenzisana ncakasa namapolisa. 
Le nkomfa equka amasebe kaRhulumente kunye nabo bachaphazelekayo izisa ithuba lokuba kuhlalwe phantsi kuziwe nezisombululo zokuvuselela izimilo kuphinde kujongwe isizathu sokulahlekana nendlela yokuziphatha kwabantu beli phondo. Le nkomfa ibiqale ngoLwesibini.",‘Abantu abamnyama ngabahanahanisi’
"Umanejala weKaizer Chiefs, uBobby Motaung, weziwa kakhulu ngokuba ngungqondongqondo kwicala lokufumana abadlali abasemgangathweni ophezulu ngaphandle kokuhlawula imali. Kodwa isikhulu seBidvest Wits, uJose Ferreira, uthi liqela lakhe elibalaseleyo kwicala lokufumana abadlali abasimahla. 
UFerreira, obenengxoxo ekhethekileyo neSolezwe, uthe akukho nyaniso kwiingxelo ezithi uBobby nguphopho kwicala lokufumana abadlali ngaphandle kokulahlekelwa yimali. “Apha kwiWits sikwishishini lokufumana abadlali singakhuphanga mali.  
Oonondaba bagxeka uBobby ngamaxesha onke ngokutyikitya abadlali simahla kodwa ayinguye oyena mntu ohamba phambili kulo mba. Sithi oongqondongqondo bokutyikitya abadlali simahla futhi sineqhayiya ngalo nto.  
Asinaxesha lamntu osigxekayo ngalo nto. Asinayo imali yokuthenga abadlali abasemgangathweni ophezulu, lo nto iyasinyanzela sibalinde abadlali bakhululeke emaqeleni wabo. Iyasikhathaza lo nto kodwa kwelinye icala isenza krelekrele lo nto kwimiba eyoyamene nezivumelwano zabadlali esibafunayo,” uFerreira. 
Eli qela laseGoli lityikitye uGabadinho Mhango kutshanje. Lo mdlali ukhululeka kwisivumelwano sakhe neBloemfontein Celtic kwinyanga yeSilimela – kodwa okwanguku uDdlalela iGolden Arrows. Omnye umdlali othathwe yiWits nguSifiso Hlanti. “Ngeke simelane neMamelodi Sundowns. Yiyo lo nto kufaneluba sinyathelele phezulu kwicala labadlali abaphelelwa zizivumelwano kumaqela wabo.  
Bendijonge iSundowns idlala ne-Arrows ngenye imini. KwiDowns bekungekho nomnye abamfume simahla, bonke bathengiwe. Kwiqela lethu elidlale naMaTuks – babini kuphela esabakhuphela imali. Nangethuba ndikwiSundowns ndafumana abadlali abafana noBrian baloyi, Jabulani Mendu ngaphandle kwemali,” utshilo uFerreira.",Wits: Sibafumana simahla abadlali
"Kubanjwe amadoda amathathu aseGcuwa ebanjwa ngamapolisa ala mmandla emva kokuba bephange indoda engumkhenkethi yelizwe laseSwitzerland.  
Ngokwengxelo ephuma kwisithethi samapolisa ala mmandla uKapteni Jackson Manatha,  umkhenkethi uneminyaka engamashumi amahlanu ananye ubudala, ebelele kwenye yeehotele zaseGcuwa ngomhla wesibhozo kule nyanga. 
 UKapteni Manatha uthi umkhenkethi ugqibe kwelokuba ayokuzifunela into etyiwayo kwivenkile ekufutshane edolophini eGcuwa phambi kokuba alale.  
Uthi ngethuba ethatha imali emotweni yakhe emva kwentsimbi yesixhenxe ngorhatya, uhlaselwe ngala madoda mathathu amhlaba kumzimba ongentla nalapho bathathe ingxowa enesixa semali esetyenziswa ngamazwe aseYurophu (euro) kwakunye neeDola zaseSwitzerland.  
Ngokophando labecuphi, aba barhanelwa bathathu baphakathi kwamashumi amabini anesihlanu, amashumi amabini anesibhozo kwakunye nonamashumi amathathu anesine ubudala, babanjwe kwilali yaseMzantsi eMission eGcuwa.  
Yonke imali yamazwe angaphandle yafumaneka kubarhanelwa. Obambele njengenkumanda kwiKlasta yamapolisa aseGcuwa, uKenel Ncedo Ngwendze uwuqhwabele izandla umsebenzi okhawulezileyo wokubanjwa kwabarhanelwa.  
Abarhanelwa abathathu abahlasele le ndoda nguAzola Silinga, 32, Lazola Ngwane, 23, kwakunye noLusanda Magobhiyane, 32. 
Bavele phambi kweenkundla zamatyala eGcuwa kule veki, abayinikwa ibheyile. Bashiyeke ngaphakathi eziseleni belindele ukuvela kwakhona ngoLwesithathu kwiveki ezayo apho bazakufaka isicelo sebheyile.",Kuhlaselwe umkhenkethi waseSwitzerland eGcuwa
"IYAPHOKOKA imiyalezo yovelwano ejoliswe kusapho lakwaStofile emva kokusweleka kwegqala lomzabalazo wenkululeko yeli uMfundisi Makhenkesi Stofile. UStofile usweleke ngentseni yanamhlanje, akukabikho lwazi lithe vetshe ngokusweleka kwakhe.  
Inkulumbuso yeMpuma Koloni uPhumulo Masualle umchaze okaStofile ngelithi, “Obezinikele ekusebenzeleni uluntu, ukususela ngexesha awathi wazibandakanya nomzabalazo wenkululeko eselula.” Nomongameli weli uJacob Zuma, ugxwale emswaneni, emchaza okaStofile njengomntu obezinikele kwinkonzo yoluntu, kungekho luxanduva alijongele phantsi. Emva kokuzibandakanya kwakhe nomzabalazo wenkululeko yeli, kwanokuvunyelwa kwemibutho yopolitiko yabantsundu kweli uStofile ubambe izikhundla eziliqela kumbutho weANC nakwinkonzo yoluntu.  
Wabekwa njengenkulumbuso yephondo leMpuma Koloni ukususela ngonyaka ka1999 ukuya ku2004. Emva koko wayishiya ipolitiki yephondo, wayinxalenye yabathunywa beliphondo beANC ePalamente kazwelonke, nalapho watyunjwa njengomphathiswa wezemidlalo kweli loMzantsi Afrika ukusuela ngo2004 ukuya ku 2010. OkaStofile ube ngunozakuzaku weli kwelase Jamani emva kokushiya isebe lezemidlalo. Ebutsheni balonyaka ubekwe njengentloko yeYunivesithi yaseFort Hare. Nemibutho yezemidlalo kweli equka iSARU ithumele imiyalezo yokugcwala emswaneni, neyovelwano kusapho lwakhe, nakumbutho kaKhongolose emva kokuba ethe walishiya eli.",Iyaphokoka imiyalezo yovelwano emva kokusweleka kukaMfundisi Stofile
"ABANTWANA besikolo abaninzi ingakumbi kumaphandle eMpuma Koloni abazazi ukuba bafuna ukulandela awaphi amakhono xa bekhulile, oku kuye kubangele ukuba bakhethe izinto abangazithandiyo xa befika kumaziko emfundo enomsila. 
Yiyo loo nto uSodolophu woMasipala waseNgqushwa, uSanga Maneli, egqibe kwelokubamba iCareer Guidance ukuncedisana naba bafundi. 
Esi siganeko siza kubanjwa ngoLwesihlanu, we29 kweyeKhala kwiHolo yeDolophu iNcumisa Kondlo eNgqushwa. 
Amaziko emfundo aquka iiyunivesithi, iiTVET Colleges, iinkampani nabezoshishini baza kube behlangene kweli holo. 
“Okubuhlungu kokokuba ulutsha lushiya izikolo lungazazi ukuba lufuna ukwenzani, lungenazo nezakhono ezifuneka emsebenzini,” kutsho uSimbulele Mtendeni wezoNxibelelwano kwiOfisi kaSodolophu waseNgqushwa. 
UMtendeni uthi le ngxaki iba negalelo elibi kwiikholeji, iiyunivesithi nakwiindawo zokuphangela. 
“Ukuzama ukulwa nale ngxaki, umfundi ngamnye kwisikolo ngasinye udinga ukuboniswa nokucetyiswa ngamakhondo abanokuwalandela,” kutsho uMtendeni. 
Uthi oku kunceda abafundi baziqonde apho basilela khona kwakunye nalapho bagqwesa khona. 
“Oku kunceda ekubeni bangqamanise izakhono zabo noko banomdla kuko ukuze bafumane amakhono abanokuwalandela,” kutsho uMtendeni. 
UMasipala waseNgqushwa ngomnye wooMasipala abanezikolo ezingenalo unxibelelwano lweintanethi nolwazi oludingekayo.",Abantwana baseNgqushwa bafundiswa ngezakhono
"Inyanga kaCanzibe yeyona nyanga ihlonitshwe kakhulu kwilizwe leAfrika. Kaloku ngale nyanga kubhiyozelwa ubuAfrika; ubuntu bama-Afrika; ingqiqo yobuAfrika; ubomi bama-Afrika kwanendlela aphila ngayo ama-Afrika.  
Oku kusukela kwinto yokuba iMbumba yaMazwe eAfrika yasekwa kule nyanga kaCanzibe, umhla wama25, kumnyaka ka1963.  
Ngenxa yoku kubhiyozelwa kwemontlalo yama-Afrika lizwekazi lonke, kuye kwathi qatha engqondweni yam elinye lamathole eAfrika elalibuphila ngokungahanahanisiyo ubuAfrika, lowo ke ngubawo ongasekhoyo, uRobert Mangaliso Sobukhwe.  
Kweli binza ndithi mandikhumbuze isizwe sakowethu ngalo xholovane weqhawe lomzabalazo wenkululeko eMzantsi Afrika nakwizwekazi leAfrika ngokubanzi. 
Ubawo uSobukhwe lithole lomgquba elizalwa kwela phondo leendwalutho neenkokheli zegazi, iMpuma Kapa, kula mhlaba womileyo umthuqwasi kodwa unempahla emfutshane etyetyisiweyo iRhafu.  
Nabani na oyilandelayo imbali yezopolitiko, wazi mhlophe ukuba ubawo uSobukhwe ngomnye weenkokheli ezadontsa iminyaka esiQithini eRobben Island, ekunye noobawo uMandela, ooGovan Mbeki, ooTshwethe, ooMakwethu nabanye.  
Zimbini ke ezona zinto zindichukumisileyo ngalo m-Afrika. Eyokuqala yileyo yokuba ibe nguye yedwa ekuthiywa ngaye isolotya okanye isiqendu esisemthethweni sokuvalelwa komntu yedwa eziseleni, avalelwe kuqinisekiswa ukuba akadibani tu kwaphela nabanye abantu kwanamanye amabanjwa. 
 Eneneni ke ubawo uSobukhwe ngum-Afrika wokuqala kwabo babepolitika besilwela inkululeko yomntu ontsundu owathi emva kokubanjwa kwakhe, wavalelwa kwindlu eyodwa ukuze angadibani namanye amabanjwa.  
Uphando endilwenze kumagqala nakooxholovane bakaPoqo, luveza ukuba isizathu sokwenziwa kwakhe ikheswa esiQithini yayikukuba ngoyena wayesoyikwa ngurhulumente welo xesha.  
Oku kumoyika kwabangela ukuba lo rhulumente abe nexhala lokuba xa enokuyekwa abe kunye namanye amabanjwa ezopolitiko, angawajika ingqondo akholelwe ngakumbi kwingqiqo yobuArika. 
Xa kunjalo ke, kucacile ukuba kwezo nkokheli zazivalelwe esiqithini, ubawo uSobukhwe ngoyena wayephume izandla ekuthetheni abantu beve, akwazi ukubajija ingqondo, batsho bakholelwe kwaye balandele izimvo zakhe.  
Oku kuthetha kwakhe kutsho kulandele abantu, kwabonakala nakwiimeko ezimbini kwimbali yesizwe sakowethu. 
 Kuloo ndyikityha yokufa yaseSharpeville ngomnyaka ka1960, imbali ithi kwakuphume nothathatha kusatyelwa ikhwelo likaSobukhwe nezinye iinkokheli zomzabalazo ukuze kuyiwe kuliwa nokuphathwa kwencwadi yesazisi eyayibizwa ngedompasi ngabantu abantsundu.  
Ngangendlela awayekhaliphe ngayo ubawo uSobukhwe, mhla amapolisa oondlebe zikhany’ilanga ayeze kubamba abantu kolo qhankqalazo, le nkokheli yabonisa ubukroti obungumangaliso ilandela igama layo, yazinikezela ukuba kubanjwe yona kuqala. 
Ubukroti nobuciko obugqwesileyo bukaSobukhwe ikwabubo obamambesa ngewonga lokumenywa zezinye iinkokheli ezisulungekileyo zeAfrika, ukuba aye kuba sisithethi sembeko kumsitho wokusungulwa ngokusesikweni kweMbumba yaMazwe aseAfrika (Organisation of African Unity) ngomnyaka ka1963. Iinkokheli zomgquba namatshantliziyo eAfrika afana noKwame Nkrumah; Haile Selassie; Mualimu Julius Nyerere; Gamal Abdel Nasser nezinye, zazilapho.  
Kudlwabevu lwentetho awalenzayo apho umntakaSobukhwe wawumela ngokugqibeleleyo uMzantsi Afrika, ingakumbi umzi ontsundu, wathetha wawashiya ama-Afrika encumile, exolile, echukumisekile, kwaye enethemba lokuba iAfrika iza kumanyana ngakumbi, kwaye ibe nekamva eliqaqambileyo eligxile kubunye bawo onke amazwe nezizwe zeAfrika.  
Awanakulibaleka amazwi kabawo uSobukhwe kuloo ndibano, amazwi awayesithi: “Masikuthathe njengoxanduva oluphambili lwesizwe ngasinye eAfrika, ukuba kuyilwe iMbumba yamazwe aseAfrika engagungqiyo, ukusuka eKapa ukuya eCairo, ukusuka eMorocco ukuya eMadagascar, izwekazi lethu libe nolawulo olunye oluza kujongana neengxaki zezwekazi lethu, kuphele obu buntsalu buza kusixabanisa nokuza kubangela izwekazi lethu libe buthathaka.” 
Ilishwa ke lelokuba nangani la mazwi ahlaba kwiintliziyo zabaninzi, iinkokheli ezininzi kunanamhla eAfrika, zisasebenzisana kungenjalo zisaxhomekeke kumazwe aseNtshona naseMpuma kwihlabathi.  
Kude kube buhlungu xa ufumanisa ukuba amanye wamazwe aseAfrika, uqoqosho nombuso wawo uyilwe waze watywina ngamazwe angoozungul`ichele aseNtshona. Ngale nyanga yokubhiyozelwa kwezwekazi leAfrika, nonke ma-Afrika amahle, niyacelwa nizikhumbuze ngamazwi kaMangaliso, niyacelwa nizikhumbuze ngengqiqo kwanobukroti bukaRobert Mangaliso Sobukhwe. 
 Eli lithuba mawethu, lokuba ezikolweni zethu, nkqu nakwezo zasemzini afundisa kuzo ama-Afrika, abalisele ulutsha ngegalelo likabawo uRobert Mangaliso Sobukhwe kwidabi lenkululeko eMzantsi Afrika!  
Umoya wakho mawuphile ngonaphakade “Prof Sobukhwe!”",UMangaliso Sobukhwe: Ithole leAfrika
"“Bantu baseZimbane musani ukuxhalaba kuba imali yenu yebango lomhlaba yaafumaneka kwisithuba esingangeminyaka emibini edlulileyo qha urhulumente usayifumbathile kude konyulwe ngokusesikweni ikomiti ezakunabela imali ningalwi.” 
Oku kudizwe ngowayesakuba ngusihlalo wekomiti yebango lomhlaba waseZimbane eMthatha ukususela ngo1997 uMike Mazwana kwintlanganiso ebibanjelwe kwilali yaseKhwenxurha kwikomkhulu laseMaxhwele ngoLwesithathu. UMazwana uthe le mali ayikho ngaphantsi kwe-R400 million.  
Le ntlanganiso ebekungungelene kuyo ababangi abathi baxhalabile ithe yabanjelwa esithubeni emva kokuba INkosi uNosizwe Maxhwele ethe wala ngokuvulwa kwamaholo asekuhlaleni. 
Ethetha nephepha-ndaba I’solezwe lesiXhosa uNosizwe Maxhwele uvakalise ukuba kukho isithintelo senkundla esithintela ukubanjelwa kwemiba yebango lomhlaba ngaphandle kwakomkhulu kungoko iintlanganiso ezikumila kunje ezikhaba ngawo omane. 
“Akho mntu ungayaziyo kweli Zimbane ukuba inkundla yakuvala ukuxoxelwa kwemiba yebango lomhlaba ngaphandle kwakomkhulu nokuba kungasiphi na isizathu. 
Kungoko ndathi ndakhwankqiswa kukuva ngeempukane eziluhlaza ukuba kukho iintlanganiso ezimana ukubanjwa ndingamenywa kuzo mna nekomiti ebambe intambo sithetha nje ekhokelwa ngu-Onke Bulo,” utshilo uMaxhwele.  
 Eyona njongo yale ntlanganiso ibikukusungula ngokungxamisekileyo ikomiti leyo urhulumente afuna ukuba yonyulwe ukuze ayiqeqeshe ukuze ifumane ize yabe ngendlela eyiyo imali yebango.  
Kukwavakala ukuba i-ofisi yomkomishinala wamabango emihlaba uZukile Pityi ibatyityimbisele umnwe ababangi baseZimbane ngelithi ukuba kukhe kwafika ulonyulo lonyaka ozayo looMaspala kusekho le mbonde-mbonde ibambe ukukhululwa kwemali mabalibale ngokuyifumana kule minyaka ilishumi izayo. 
 Ongumhlali nombangi womhlaba waseZimbane uSupply Sapepa uthe behamba ngesantya esiphezulu nje kungokuba baxhalabile kuba bayaphela abantu kukufa belinde le mali abakholelwa ukuba ibanjwe yingxushu-ngxushu nokulwa kwekomiti entsha eyathi yonyulwa.  
“Kudala sinyamezele iminyaka emininzi phofu siyeva koomabona-kude ukuba kwezinye iindawo imali yebango bayayifumana emva kweenyanga nje ezisithandathu. 
Kodwa thina silinde into engaphaya kweminyaka elishumi elinesithandathu singqisha ndaweni-nye,” utshilo uSapepa.  
Iziphumo zentlanganiso ibekukonyulwa kweCommunal Property Association nekuzakuthi kungeniswe amagama abo bonyuliweyo kwilali nganye ephantsi kweZimbane ngokungxamisekileyo phambi kokuphela kwenyanga ezayo.",Ziyeza izigidi kubahlali baseZimbane
"Umntu kubalulekile ukuba azazi into ayifunayo, kwaye uzazi apho usuka khona. Nokuba usuka kwikhaya elinjani na, lo nto ayichazi siphelo sobomi bakho.  
Ixhomekeke kuwe lo nto.","Kwabo bahleli phantsi ngenxa yokuba bengenamali, * -NSFAS ukhona kwaye uyabanceda abafundi abangathathi ntweni. Kufuneka unkqonkqoze nakwamanye amaziko anikeza ngenkxaso mali kubafundi."
"Ipolisa laseNgcobo eliyiConstable lixoke lathi lixhonyisiwe emva kokuba liqaphele ukuba libhaqiwe ukuba liyuruza neetshomi ngeveni yomsebenzi, ngexesha lomsebenzi. 
Eli polisa, elinamashumi amathathu anesine ubudala lizelwe (34), libonakale kwividiyo ebithe saa kumnatha wonxibelelwano likunye neetshomi zalo ethaveni liphethe iibhotile zotywala kwaye kuselwa ngakule veni. Le thaveni ikwindawo yakuDalasile eNgcobo. 
Oku kushiye abolawulo esipoliseni bebambe ongezantsi ngumothuko sesi senzo, besithi amanyathelo akhawulezileyo aqatha afanelekile kweli polisa njengoko linyhashe imiqathango yasesipoliseni. 
Ingxelo ephuma kuBrigadier Tembinkosi Kinana ithi, eli polisa liqale ngokuthi lixhonyiswe laze laxhwilelwa nemoto yomsebenzi ngethuba liyokunceda umntu obesithi uvule ityala lokuxhatshazwa ngezesondo. 
Iveni yamapolisa ibhaqwe kwihlathi laseSigidi eNgcobo. 
UKinana uqhuba uthi  eli polisa laxoka lathi ngethuba libuya ekuncedeni ixhoba laxhonyiswa ngamadoda amabini ngompu  alikhupha evenini emka nayo. Eli polisa likwathi lakhawuleza lahlangulwa ngoogxa balo basemsebenzini kwangobo busuku yaze yona imoto yabhaqwa ngakwihlathi laseSigidi. 
Ekuqhubeni kophando lwabecuphi, elalini baye bafumana elinye icala lebali elingafaniyo nelo leli polisa. 
UMkomishinala wamaPolisa ePhondweni uLieutenant General Nomthetheleli Mene usigxeke kabukhali esi senzo senziwe leli polisa. UMene uqinisekisa uluntu ukuba bonke abo bathe gqolo ukungcolisa igama lesipolisa baza kudibana noluleko.",Lixokile ipolisa kanti lifuna ukuyuruza
"Umphathiswa wezeMidlalo kuzwelonke, uTokozile Xasa, ubethe ngenqindi phantsi ngelithi uza kuyixhasa imbaleki yelizwe loMzantsi Afrika, uCaster Semenya.  
Abantu belizwe lonke bashiyeke bebambe ongezantsi bengakholelwa yimithetho eyothusayo ebhengezwe yi-IAAF.  
Lo mbutho uxelele ihlabathi ukuba utshintshe imithetho yawo echaphazela iimbaleki ezingamanenekazi.  
Ngokokutsho kukamongameli we-IAAF, uSebastian Coe, le mithetho inyanzela iimbaleki ezinamadlala anamandla ngaphezulu kwezinye ukuba ziwathobe ngamachiza athile. 
Le mithetho kubonakala ngathi yenzelwe ukutheza amandla uCaster ngoba ichaphazela eyona migama agqwesa kuyo i400m, 800m ne1500m.  
UXasa uthe uza kuthetha nesebe lakhe ukuze kubekho indlela elingamlwela ngayo uCaster. 
 “Ndicela bonke abantu baseMzantsi Afrika ukuba baxhase uCaster baphikisane nemithetho eyenziweyo ukuze achwethelwe ecaleni. UCaster ngumntu onika ithemba abantu abaninzi abahlala ezilalini. Ngomnye wabo bantu ababonise abantu abacinga ukuba akukho nto intle eyakuze iphume ezilalini,” utshilo uXasa. 
UCaster Semenya akayifakanga engqondweni into eyenziwe yi-IAAF ngoba ngempelaveki ephelileyo uphumelele ugqatso oluyi400m. 
 Ixesha aphumelele ngalo i400m yeSA Student Championships ebezibanjelwe eSasolburg, lelona likhawulezileyo kwimbali yakhe.  
Ngokuphumelela, le mbaleki ibonise ukuqaqamba kwekamva layo namandla okunyamezela xa ibaleka.  
UCaster uzuze le mpumelelo emva kokubuya neembasa zegolide ezimbini kwiCommonwealth ka2018.  
“Ndisenawo amandla okubaleka i800m futhi ndiza kuqhubela phambili nokubaleka kuyo kwaye kusekho i50000m ne1000m. Ndingayiphucula indlela endibaleka ngayo kwilixa elizayo,” utshilo uCaster. 
Le mithetho mitsha iza kunyanzela uCaster ukuba asebenzise amachiza athile aza kunceda athobe amandla, kungenjalo akanakuvunyelwa ukubaleka imigama agqugqisayo kuyo kwihlabathi.  
Ikomiti yezemidlalo epalamente icele iSascoc ukuba iyiphikise imithetho ye-IAAF ecinezela uCaster.",UXasa uthembisa ngokumxhasa uCaster
"Iqela lebhola ekhatywayo laseNtshona Koloni, iStellenbosch FC, alikabethwa kule sizini entsha. Nakubeni kunjalo, uSteve Barker, uthi iqela lakhe belifanelwe ngamanqaku amathathu emdlalweni wayizolo. IStellenbosch FC ibambene ne-Orlando Pirates ngegowuli elinye macala (1-1) emdlalweni weDStv Premiership obubanjelwe eDanie Craven Stadium ebusuku izolo. UBarker ubhenele ebadlalini abasebancinane ngenxa yokonzakala kwabaqhele ukudlala. Imsebenzele lo nto ngoba badlale ngendlela encumisayo kakhulu bedlala nePirates ebityelele eStellenbosch inenjongo yokubuya namanqaku apheleleyo. Kwisigaba sokuqala, iStellenbosch ibihamba yodwa. Into eyenzileyo iPirates ibe kukuzikhusela kungafakwa gowuli. 
Ngelishwa laso iStellies, asikwazanga ukusebenzisa amathuba okanye iimpazamo zabadlali bePirates abebexhamazela emva. Kuyiwe kwixesha lokuphumla ihamba phambili iPirates ngegowuli elihle elifakwe nguNkosinathi Sibisi ngentloko emzuzwini wamashumi amane anesihlanu. Igowuli liyincedile iPirates ngoba ibiphantsi koxinizelelo kakhulu. Ziye zaguquka izinto ngethuba iStellenbosch ifumana igowuli elifakwe ngu-Oswin Andries (19) ngentloko oye wachongwa njengomdlali oqaqambileyo ekupheleni komdlalo. UBarker akonelisekanga linqaku elinye elifunyenwe liqela lakhe noxa iPirates ibinamandla kwisigaba sesibini. “Hayi, andingeke ndithi liyandonwabisa inqaku elinye. Ndiphoxekile, besifanelwe ngamanqaku amathathu,” utshilo uBarker emva komdlalo. 
“Sidlale kakuhle ngaphezulu kwePirates kwisiqingatha sokuqala. Zange ndayibona iStellenbosch idlala ngendlela edlale ngayo namhlanje. Bekufanele sinikwe ipenela. Ubethiwe umntu ngengqiniba – kodwa khange kukhutshwe khadi. Yiyo lo nto ndingonwabanga kukufumana inqaku elinye. Besifanelwe ngamanqaku angephezulu kwelinye. Ibingekho iPirates kwisigaba sokuqala, ibingcono kodwa kwesesibini. Sibhenele kubadlali abatsha ngoba isibhozo sonke sabadlali besingekho namhlanje. Kuyo yonke lo nto, u-Oswin Andries ufumene iwonga lomdlali oqaqambileyo,” utshilo uBarker othe akukho qela abangenomelana nalo kwiDStv Premiership. Iqela lakhe liqokelele amanqaku amabini emidlalweni emibini kule sizini entsha.",USteve Barker uthi ibifanelwe ngamanqaku amathathu iStellenbosch FC
"URHULUMENTE waseMpuma Koloni uchithe izigidi zeerandi kwiprojekthi yemithi yohlobo lweBamboo elilize sithetha nje kwilali yaseNdakana eCumakala. 
Yayinkulu into ukusungulwa kwale projekthi ngonyaka ka-2012, apho abasemagunyeni babethembisa ukuba izakukhulisa uqoqosho lwelizwe, iphinde idale amathuba engqesho. 
Imithi yexabiso yeBamboo yatyalwa, kwaqeshwa abantu.  
Kodwa utyelelo lwephephandaba I’solezwe eNdakana kule veki, libhentsise ububhutyu-bhutyu bolawulo kubantu ababethwaliswe uxanduva lale projekthi.  
Akukho namnye umthi omilileyo kuleyo yayityaliwe. Icingo lexabiso elalibiyele le projekthi labiwa, kuba bekungekho bani wokuyilondoloza. 
Ngokomthombo i-www.bambooimport.com, iBamboo ngumthi owomelele kakhulu, owenza iimveliso eziliqela ezifana nefenitshala, iimpahla, amacangca okuvala iifestile, izixhobo zemoto, iibhayisekile nokunye okuninzi. 
Umhlali waseNdakana okhe wasebenza kule projekthi uthi abazange baxelelwe esona sizathu sokuphela kwale projethi.  
“Ndisebenze unyaka wamnye kule projekthi emva koko sabona umphathi weprojekthi ehamba.  
“Ukuqala ukuhamba kwakhe yayingathi ngumntu oyokuthatha into eRhawutini, samane sifowunelana, kwavela kwathi cwaka singamazi nokuba uphi. Kunanamhla oku, asimazi nokuba wayaphi – singasazi nesona sizathu sokuphela kweprojekthi,” utshilo lo mhlali. 
Emva kokuba abahlali bebona ukuba ayihoyekanga le projekthi, kwaqala intlonti yokubiwa kwecingo, bazidaphela bayishiya ililize. 
Kwiindawo ezazilinyelwe ukutyala imithi yeBamboo, kumile inkanga. 
Iqumrhu lophuhliso laseMpuma Koloni (ECDC) lachitha izigidi ezibini zeerandi ekuxandiseni le projekthi yaseNdakana ukusuka kwiihekthare ezintlanu ukuya kwezilikhulu. 
Isithethi sakwaECDC uIkhona Mvaphantsi akakhange abuyele kuthi ngelizwi leli qumrhu kule nyewe, nangona ebesazisile ukuba uyifumene imbalelwano yethu ye-imeyili. Ekufumaneni le mbalelwano, uMvaphantsi ebethembise ngelithi uzakubuyela kuthi.",Kumile inkanga kwiprojekthi yezigidi
"Iqela lesizwe lamanenekazi oMzantsi Afrika adlala ibhola ekhatywayo lenze umtsi obalulekileyo namhlanje emalanga xeshikweni liphumelela omnye umdlalo. ABanyana Banyana babethe ilizwe lase-Uganda ngamagowuli amabini eqandeni (2-0) kumdlalo weCosafa ophambi kowokugqibela obubanjelwe eWolfson Stadium, eBhayi. Amagowuli woMzantsi Afrika afakwe sisiququ, uLinda Motlhalo, ofake isithathu samagowuli kumdlalo obuphambi kowanamhlanje. Elesibini lifakwe nguSeoposenwe emva kokufumana ibhola entle kuMotlhalo. Ukuze iqela likaDesiree Ellis lifikelele kumjikelo wokugqibela weCosafa emva kokubetha iBotswana ngo’1-0, iMadagasca ngo2-1 neMalawi ngo’6-0 ekuqaleni kwale veki. 
Ngoku uMzantsi Afrika uza kudibana nelizwe laseCameroon kumdlalo wamagqibela kankqoyi ozakube usemalanga ngoMgqibelo ngentsimbi yeshumi elinesibini emini-maqanda. Yona iCameroon izibethele ilizwe laseZambia, ebelibonwa njengelinye lamazwe aphambili kwiCosafa, ngo’1-0 kumdlalo obuseWolfson Stadium namhlanje. ABanyana Banyana bazakube bekhusela indebe yeCosafa okokuqala emva kokuyiphumelela kunyaka ophelileyo. Inkqubela eyenziwe nguMzantsi Afrika izindaba ezimnandi kuDesiree Ellis owakha iqela elizakuthi likhuphisane namazwe amakhulu kwibhola ekhatywayo yamanenekazi kwihlabathi.",ABanyana Banyana benze ezibukwayo kwakhona kwiCosafa Cup!
"Unozinti weSuperSport United, uRonwen Williams, uzichithile iingxelo ezimayamanisa ne-Orlando Pirates.  
Lo nozinti kuvakala iindaba ezithi ukuluhlu lwabadlali abafunwa kakhulu yiPirates phambi kokuqala kwesizini entsha. UWilliams udlale indima ebalulekileyo kwimpumelelo yeSuperSport United. Amatsatsantsa a Pitori aphumelele iNedbank Cup kwiveki ephelileyo emva kokubetha iPirates ngo’3-2 kumdlalo obusePeter Mokaba Stadium. Kwisini ephelileyo, lo nozinti udlale yonke imidlalo yePSL.  
Ethetha neSolezwe, lo mdlali uthe: “Kwisizini ezayo ndakube ndidlala kwiSuperSport mna. Into ethethekayo yePirates ayikho ngoba andiyi ndawo. Abantu bahlala besithi akukho mntu ndikhuphisana naye – ndiyathemba bambonile uPule Boafela udlale njani ngoMgqibelo,” utshilo uWilliams. 
Lo mdlali wakhutshwa kumdlalo weNedbank emva kokonzakala.",UWilliams ufuna ukuhlala kwiSuperSport
"Amakhosi akazimiselanga kumncama umdlali weMaritzburg United, * -Evans Rusike, ekuvakele ukuba izikhulu zeTeam of Choice azizimiselanga kwaphela ukumkhulula ahambe.  
Isolezwe live iindaba ezithi maninzi kakhulu amathuba okuya kwalo mdlali kwiKaizer Chiefs phambi kwesiqalo sesizini ka’2016/17.  
IiGlamour-boys zityikitye inqwaba yabadlali abatsha kwiiveki ezimbini ezidlulileyo, kodwa umanejala, uBobby Motaung, uthe basekhona abanye abadlali abasezayo.  
Njengokuba iChiefs ifuna uRasike ozalelwe eZimbabwe, sele inabadlali abafana noLewis Macha waseZambia, Edmore Chirambadare, Mitchel Katsvairo noWilliam Katsande baseZimbabwe noCamaldine Abraw waseTogo ezincwadini zayo.  
Ngokomthetho wePremier Soccer League iqela ngalinye livumeleke ukubhalisa abadlali abahlanu kuphela abaphuma ngaphandle kwelizwe loMzantsi Afrika.  
Lo mdlali ofunwa yiChiefs wanceda kakhulu iMaritzburg United ngokufaka amagowuli abalulekileyo nabenalo igalelo ekusindeni kwayo ezembeni kwisizini ka’2015/16. ekupheleni kwesizini, uRusike, uchongwe njengoyena mdlali oqaqambileyo kwisizini edlulileyo waphinda wafaka amagowuli amaninzi.  
Nangona usihlalo weMaritzburg, uFarook Kadodia, wathi akazimiselanga kuthengisa abadlali beqela lakhe,kodwa iingxelo zithi iingxoxo phakathi kwakhe neChiefs sezihlabele mgama. 
 Ngoba ezi izindaba zakwamkhozi, umdlali uyalelwe ukuba angathethi namajelo eendaba kude kusongwe iingxoxo.  
“URusike uyafunwa yiChiefs. Kwiveki ezayo kukhona okunokwenzeka ngoba iChiefs ayizimiselanga kumncama lo mdlali. Kusele nje izikhulu zimkhulule lo mdlali futhi kubonakala ngathi kuyogqibela imfumene iChiefs,” utshilo osemfuthweni wolwazi kwiTeam of Choice. 
Isithethi seMaritzburg, uBrian Zuma uthe: “URusike uqalile ukuzilolonga nabanye abadlali futhi akayi ndawo.” Imizamo yokufumana umanejala kaRusike, uMike Makaab, iwe phantsi. 
isibhalo@inl.co.za",Amakhosi akazimiselanga kumncama uRusike
"UKHOLOSA Lubisi ukholelwa ekubeni ngethuba esokola ukungena kumabonakude njengomsasazi yayingekuba impendulo yayingu ‘Hayi’ kodwa yayingu ‘Hayi okwangoku’. 
ULubisi ngumsasazi omtsha weendaba ezijoliswe ebantwaneni [ Kids News ] kwiSABC1, kwaye ubalisele I’solezwe ngeenzame nemigudu ayenzileyo ukuze afezekise umnqweno wakhe wokusasaza. 
“Bekubakho amathuba apho bendiye ndize eSABC ndifike ndihlale kwigumbi lokwamkela iindwendwe, ndizibone nam ndingena ndiphuma njengabasebenzi apha,” utshilo. 
Akube ephumelele ibakala likaGrade 12 eZwelakhe High kwidolophu yakhe yokuzalwa iMt Frere, uLubisi wasingisa eRosebank College eRhawutini ngeliyokufundela izifundo zokusasaza. 
“Akukhonto bendizifuna kuyo ngaphandle kokusasaza iinkqubo zolonwabo, kodwa apho ndafika ndafundela ubuntatheli kodwa ngelishwa andagqiba, kungona ndizama ukugqibezela ngoku.” 
Eli gqiyazana, 22, likholelwa ekubeni lalingekafiki elona xesha lihlelelwe lona ukuze lifezekise amaphupha okusasaza. 
“ Azange ndithathwe ngo2016 emva kokuqhuba de ndifike kwiTop 5 yeeAudition, ndandibuhlungu kwaye ndizixelele ukuba ndoyisakele. 
ULubisi ubalisa athi emva kweenyanga ezintathu waphinda wafumana umnxeba osuka kweli ziko losasazo. 
“Babefuna umntu oza kwenza imoyezulu, nalapho ndabonakalisa umdla kodwa andayifumana naloo ndawo kuba bengazange baqhubekeke nayo. Yho! Ndalila kweli tyeli, yayingathi iindlela zam zivaliwe.” 
Uthi phambi kokuvulwa kwenyoba kwakhona ekuqaleni kwalo nyaka kuye kwathi cwaka ithuba elide. 
“Bandibiza kwakhona ngenyanga yoMqungu ukuze ndithabathe inxaxheba kwinkqubo yokukhangelwa komsasazi kwakhona. Emva kokulinda iiveki ezimbini ndithandaza, ndaye ndawufumana umnxeba othi ndithathiwe, ndiyaqala ngomhla wokuqala kuTshazimpuzi, kuza kufuneka ndize kutyikitya isivumelwano.” 
Nakweli tyeli, uLubisi uthi kwafuneka aphinde alinde kuba kulindwe umntu okwakufuneka etyikitye amaxwebhu athile. 
Le ntwazana ikholelwa ukuba imithandazo kamama wayo nokukholelwa ukuba umsebenzi ngowayo, kuko okuyenze ibe kanti iyaqeshwa ngenyanga kaCanzibe. 
Ukhumbula imini yokutyikitya isivumelwano sakhe sengqesho ngelithi, “ndandiphethwe sisisu, ndigodola noxa kwakubanda nje.” 
Ucebisa abo basenomdla wokungena kweli khondo ngelithi ze bathi gqolo ukuzazi ukuba bangoobani kwaye bafuna ntoni, esithi xa ubani ezazi kulula ukwenza izigqibo ezichanekileyo.",ULubisi ngumsasazi omtsha weendaba kumabonakude!
"Ingqonyela yeYunivesithi iWalter Sisulu uNjingalwazi uKhaya Mfenyana izolo ukhuphe isiqinisekiso kubafundi besi sikolo, nakwabo bazakufunda kule yunivesithi kulo nyaka, esithi intlawulo ayizokonyuka.  
Kubafundi besi sikolo, nakwabo bazakufunda apha kulo nyaka, intlawulo yokubhalisa, eyaziwa njengeMinimum Initial Payment (MIP) izakuxabisa i-R3 900 kwabo bahlala ngaphandle kwamasango esikolo, lo gama izakuthi ixabise i-R5 540 kwabo bahlala ngaphakathi esikolweni.  
“Bonke abafundi abasele bevunyiwe kwizicelo zabo zenkxaso-mali kaNSFAS (National Student Financial Aid Scheme) bazakuvunyelwa ukuba babhalise,” utshilo uMfenyana.  
Ukwathe bonke abafundi abasele bevunyiwe kwizicelo zabo zenkxaso-mali kaNSFAS, abazukuhlawula phantsi kwenkqubo yeMIP.",Umhlahla-ndlela ngobhaliso e-WSU
"UMDLALO weSABC osele ufunqule iimbasa- Isidingo, uza nezinto ezitsala amehlo, ezoyikisayo kwakunye nezo zingalindelekanga. 
Kususela ukuqala kwalo mdlalo phantse kwiminyaka engamashumi amabini eyadlulayo, Isidingo besihlala sigcine ababukeli benomdla ngeentlobo-ntlobo zabantu abangena bephuma kwidolophana yaseHorizon Deep. 
Ukususela kubantu abafana nomakhonya wasemgodini uDerek Nyathi, nowayedlalwa nguHlomla Dandala, igqwirhakazi elikhohlakeleyo uCherel de Villiers, owayedlalwa nguMichelle Botes… ngokunjalo nosapho oluthobekileyo lakwaMatabane. 
Singamlibala njani yena uLeonie Haines (intombi kaBarker), eyayidlalwa ligqiyazana elihle kunene uAshley Callie owasutywa kukufa ngo2008. 
Kodwa sibone ababhali nabadidiyeli balo mdlalo besithi cebu kwibali lasemigodini kule minyaka idlulileyo, kodwa kungoku nje iSidingo sibuyela kwiingcambu zaso. 
Abalandeli bangalindela ukubuya kwegintsa elikhohlakeleyo uPapa G Zamdela (Darlington Michaels) noParsons Matabane odlalwa nguTshepo Maseko. 
Kwakhona, kwiimbuso ezintsha, nanjengoko I’ solezwe lesiXhosa laliselinihlebele ngokugaleleka kukaAnga Makubalo, nowayefudula engu-MJ kwiGenerations. Yena uzakudlala indima kaObakeng ‘’Mlahlwa’’ Bhengu. 
Kwakhona no-Robert Mpisi, esimqhelileyo kwiMfolozi Street, Soul City njalo njalo, uzakungena njengenkokeli yeshift ethile yasemigodini uJoseph Matlala. 
Ungaphoswa ngulo mdlalo kamabonakude phakathi evekini kwiSABC 3.",UPapa G noParsons babuyele kwiSidingo!
"Ngokwenjenje ndityhila lo mbuzo kudala ubuzwa ungomahluko phakathi komtshato wesiXhosa noduli lwesiNtu.  
Umtshato wesiXhosa:  
Umtshato wesiXhosa ngumtshato omtsha owenziwa ngabantu asele begabadele kwimpucuko nemfundo, nabawenza besekeleze iintshukumo ezimemelela ubuAfrika nokubuyiswa kweAfrika.  
Lo mtshato uqhutywa xa umyeni egqibile ukulobola intombi ayizekayo. Maxa wambi lo mtshato uqhutywa isigaba esinye ube kulomyeni kuphela. Okanye ke uqhutywe izigaba ezibini ngokuthi baqale abatshati bayokufungiswa ecaweni ngumfundisi kulo ntombi.  
Kanti ke kwezinye iimeko abatshati batshata kwiiofisi zakwandabazabantu baze bayokusikelelwa kulo ntombi ecaweni ngumfundisi. 
 Xa uza kuba zizigaba ezibini umtshato amakhaya endiselanayo (masithi ooMiya nooMaduna) benza isivumelwano sokuba xa kutshatwa ecaweni kulontombi, umtshakazi nomyeni baza kunxiba isiLungu, baze xa betshata kulomyeni banxibe isiXhosa.  
Kulomyeni umtshakazi uza kunikwa umkhonto awuhlabe emaxhantini obuhlanti. Xa uqwalasela lo mtshato wesiXhosa eyona nto ibalulekileyo kuwo bubunewunewu nezinto ezintle ekufuneka zibonwe ngabantu neetshomi zabatshati.  
Kaloku kufuneka kunconyiwe. Into entle iyanconywa. Lo mtshato wesiXhosa ngumtshato oxakekisa kakhulu ingakumbi kuSomtshakazi, intombi le yendayo.  
Kuye kufuneke ahle esenyuka, athi esiya kubasiki beempahla zakhe zomtshato, iilokhwe zikanokutsho nemibhaco yesiNtu, nobuyokoyoko beentsimbi; abe ebaleka eleqa ukulungisa iinwele esaluni; kulapha ukufakelela iinzipho namashiya nokuqatywa komlomo iipolishi zasemLungwini.  
Ubuso nabo bufuneka bungalibaleki kwiiqhunkqu zasemLungwini. Alikho nelincinci ixesha lokuba ahlale ekhaya nabantu abadala kwanezizalwane, apho aza kuyalwa khona ngemiba yasekwendeni.  
Inkoliso yabantu ahamba nabo kwezi hambo zokuxakeka ziitshomi zakhe ezizaziyo ezi ndawo zeehombo. Inqabile into yokuba aphelekwe ngoodadobawo noodade bakhe abadala.  
Kwiintombi ezimphahlayo akufani nakwimeko yoduli lwesiNtu, nezinabantwana ezibafumanele emakhaya ziba lapha, kanti nezibuya ekwendeni ngokunjalo.  
Yile nto uva xa kuhlekwa umakoti mhla kuqhawulwa umtshato kusithiwa, zange ayalwe wayelibele kukuhlala esaluni. Xa uduli lomtshato wesiXhosa luphuma kwenziwa umthandazo omfutshane kumenyelelwa uYehova ukuba akhanyise iindlela, angcwalise umtshato.  
Emva koko umtshakazi ukhutshwa kowabo ngengoma yamakholwa kuhlatyelwe kuthiwe, ‘Simbona ngothando lwakhe luyamangalisa’.  
Kungenjalo kuthiwe: ‘Siyakudumisa Nkosi yamakhosi, eZulwini kulawula wena, nasemhlabeni kulawula wena’. Emva koko iba ngumngcelele weemoto ezihonjisiweyo eziqhutywa ngohlobo olugqiba indlela. Zonke iindlela ziya kulomyeni. Kumnandi kuyafotwa.  
Kulomyeni, umyeni uza kuthi chu umfazi wakhe ngesandla sasekhohlo bacande inkundla bebahle bechulile. Bahamba baye kuhlala kwizitulo zabo ezibekwe enkundleni.  
Baza kuyalwa ke ngoku. Ngexesha lokuyala imeko ayifani neyoduli lwesiNtu, abayali kwiimeko ezininzi iba ngoochwepheshe abaqeshwe ngeemali ezinkulu ngenxa yobuciko babo, okanye iimfundimani ezidume ngokwakha imitshato. Le nto kufuneka ibentle iwuxhome umgangatho, ungaphoxeki umtshato wabantu. Olu hlobo lomtshato luvamile ukukholisa ngokuqhawulwa kwiinkundla zakwamantyi. Abaziyo bathi kuye kuxatyanwe ngeemali ezinkulu abazichithileyo.  
Uduli lwesiNtu:  
Uduli ngumtshato ovamise ukwenziwa ngabantu abasangqingqiza emva kwimpucuko nemfundo. Wenziwa ngaba bantu bazibiza ngokuba bangamaqaba, xa sele kugqityiwe ukulotyolwa.  
Phambi kokuba luphume uduli lwesiNtu, kuthathwa intombi eyendayo ebizwa ngokuba ngumntwenyana, iphelekwe ziintombi ezine. Kukhethwa iintombi nto, ezime amabele.  
Iintombi ezingekaguqi emva kocango; iintombi ezingekateketisi, ezingekaluphathi usana ngezandla, iintombi ezingekazali.  
Baza kusuka emalanga bekhokelwe yinkazana, udadobawo womntwenyana, kuhanjwe kuyiwe emlanjeni. Ngasemva kulandela unozakuzaku ongumnakwe bentombi eyendayo.  
Emlanjeni baza kufika bakhulule bahlambe ngesilawu samathile lawo kumanzi abalekayo. Amabhinqa ahlamba kwindawo ehlamba abafazi.  
Indoda ihlamba kwindawo ehlamba amadoda. Ngeli xesha ke kukhutshwa umgqwaliso nesimnyama, kufuneka umke namanzi abalekayo. Umntwenyana akufuneki aye ekwendeni enesimnyama, esiza kumenza angazali, angafunwa nayindoda namadodakazi. Kufuneka afike entlahlile.  
Xa bebuya emlanjeni babuya sele benxibe ngolunye uhlobo: unozakuzaku neentombi banxibe njengabatshakazi, udadobawo unxibe njengomfazi omdala. Intombi eyendayo ibhinqiswe umbhaco wabafazi, ayinxibanga ngasentla, yombathiswe ingubo emhlophe. Umzimba uqatywe ichitywa. Ngoku bakhokelwa ngunozakuzaku, kulandele umntwenyana, emva kwakhe ziintombi ezine, ngasemva ngudadobawo. Bafika ekhaya bangene ebuhlanti bandlalelwe ukhuko kweli cala lasekunene lesango. Ebuhlanti kukho amadoda. Kuza kungeniswa iibhokhwe. 
 Emva koku inkulu okanye ixhego elidala lasekhay’apha liza kuma emaxhantini, linqule kwizinyanya lixele ukuba kukhutshwa intombi engubanibani iyenda, yendela emaNantsini, ikhutshwa ngebhokhwe kamathulantabeni embala uthile. Liyicelela inzala. Ibhokhwe iyabanjwa emva koko kubhekiswe kumntwenyana, kuthiwe, “Nobani nantsi ibhokhwe yakho, uze wende kakuhle uziphathe kakuhle, uzale, singevi izimanga ngawe!” Iyabanjwa ixhelwe, ayihlatywa ngamkhonto. Kukhutshwa umshwamo kumkhono wasenene wojiwe. Kuqale kutye umntwenyana kulandele unozakuzaku, inkazana, neentombi ezine.  
Emva koko bojelwa iimbambo zecala lasekunene, batye. Umkhono nomlenze weli cala lasekunene uphekwa ebuhlanti kwimbiza eyodwa. Wakuvuthwa umkhono utyiwa ngumntwenyana neqela lakhe.  
Abanye abantu batya inyama yecala lasekunxele. Umntwenyama ebuhlanti unxityiswa amaqhina emqaleni, intambo yenkomo yakowabo ngudadobawo (inkazana).  
Umlenze wecala lasekunene uyaphathwa luduli, uza kuba ngumphako oluza kubuza ngawo indaba kulo myeni.  
Bakuphuma ebuhlanti baya endlini enkulu koyokubonwa impahla ephuma nomntwenyana kowabo. Iba ziimpahla zokombesa oonina bomyeni namadodakazi. Iba ziimpahla zeentombi, iiemele, iimbiza zokupheka, izitya zokuphakela neekomityi, amagaba okuhlakula.  
Eli ke lixesha lokuyala intombi ixelelwe ngezinto ikhaya elisilele kuzo, kuthiwe ingaqumbi. Ixelelwe ngendlela yokuziphatha emzini, umahluko phakathi kobuntombi nobufazi. Ixelelwe ukuba izinto zayo ingahombisi ngazo ibaboleke abanye abafazi xa bezokuziboleka. Uyalwa ngamadoda nabafazi bonke bekhaya noonolali. Emva koko uduli lukhutshwa ekhaya ngemiyeyezelo.",Mkhulu umahluko phakathi komtshato wesiXhosa noduli lwesiNtu
"Lilwe kwamdaka isali igosa lesebe lentsebenziswano kurhulumente nemicimbi yemveli ngethuba lihlaselwa eMbizana emva kokuba lityelele ebakhwetheni.  UMehluli Bhenya uthi ebesendleleni ebuyela ekhaya ngethuba ehlaselwa liqela lamadoda ekukholelwa ukuba achasene notyelelo lamagosa karhulumente esuthwini.  
“Ndilwile ukuze ndisinde kuba ndifike kubekwe amatye endleleni, emva koku, kwavela amadoda amathathu ehlathini andibetha ngamanqindi, nditsale intonga ndazilwela,” utshilo uBhenya.Uhambisa athi bambethe ngamanqini bamosela, waza wancedwa yintonga ukuzikhupha kuloo ngozi, kamva la madoda alihlasele ngamatye eli gosa. 
Eli sebe kweli phondo leMpuma Koloni libongoze iinkosi, uluntu kwanabazali babantwana abase- Suthwini ukuba bohlukane nokuxhaphaza amagosa eli sebe.  
“Lingene esibhedlele laphinda laphuma emva kokubethwa ngamadoda ekukholelwa ukuba achasene notyelelo lethu ebakhwetheni, utshilo uMamnkeli Ngam othethela ela sebe.  Lo kaNgam uthi balindele ukuba kusetyenziswane phakathi kwabazali babantwana, amagosa esebe, nakuluntu ngokubanzi ukuze kufunyanwe isisombululo kwiingxaki zasebakhwetheni. Kwiveki ephelileyo agxothwe okomshologu amapolisa, amagosa karhulumente kwakunye neenkosi ngethuba zityelele izindlu zabakhwetha eNtabethemba ngaseKomani. 
Ingxelo yela sebe ithi, bakumashumi amathathu amakhwetha abathe babhubha kweli ukusukela oko liqalile ixesha lokwalusa lasehlotyeni. Eli ebe limisele amaziko amathathu ohlangulo kwingingqi yaseChris Hani emva kokukhula kwamanani abakhwetha abathe babhubha kula masipala.  
Ukanti i-ofisi yenkulumbuso yephondo uPhumulo Masualle imemelele amakhankatha, abazali, iingcibi noluntu ngokubanzi zikhusele abantwana.",Igquba lamakhankatha libethe igosa likarhulumente
"Le yiveki ebalulekileyo kakhulu kusapho leMamelodi Sundowns ngoba kulindeleke ithathe indebe ye-Absa Premier Soccer League ngokusesikweni emva kwesizini ebintle kakhulu. I’solezwe lincokole nomlandeli omkhulu weli qela uHlumisa Makuzeni, osixelele ngothando lwakhe lwebhola ekhatywayo neqela lakhe. 
Pedro Mapelo: Siyakwamkela kweli phephandaba. Ngokufutshane ungubani, uhlalaphi? 
Hlumisa Makuzeni: Igama lam ndinguHlumisa Makuzeni, ikhaya likuQoboqobo kwilali ekuthiwa yiRabula, kodwa ngoku ndihlala eMdantsane kwaNU13. 
PM: Uqale nini ukuba ngumlandeli weMamelodi Sundowns, ibhola yona uqale njani ukuyilandela okanye wancedwa ngoobani? 
HM:  Ndiqale ukulandela iMamelodi Sundowns ngo-2014, ndincedwa nguMzala wam uSive Makhuzeni. 
PM:  Kunjani ukuba ngumlandeli weSundowns? 
HM: Kumnandi kakhulu ukuba ngumlandeli wayo kuba indenza ndizive ndonwabile ngendlela edlala ngayo, kwaye ke njengelungu leWomen’s Forum okanye Yellow Divas indenza ndixakeke zizinto zasekuhlaleni apho sinceda khona uluntu. 
PM:  Kubaluleke ngantoni ukuba yinxalenye yesebe labalandeli? 
HM:Kubaluleke kakhulu ngoba zininzi izinto endizifundileyo lo gama ndilapha kuyo. Umzekelo: indlela yoziphatha xa ungumlandeli, ukusebenzisana nabantu nokunceda apho kudingeka uncedo khona…Abantu abadlala indima ephambili kwisebe laseMdantsane:  
NguMninawe Meyeseli, * -Andile Ndudula, uWiseman Makolota, uBulelwa Mhlontlo, uBusisiwe Nobavu noSive Makhuzeni.  
Abanye ngaba: nguMhleli Ngcobozi, uWiseman Sogoni, uBukobakhe Sibobi, uMarcus Morake noLwazi. 
PM:  Uziva njani njengokuba iDowns iqhuba kakuhle kule sizini? 
HM:Ndiziva ndonwabe kakhulu kuba idlala ngeyona ndlela incomekayo, kwaye izimisele kakhulu. 
PM: Ngubani oyena mdlali umthandayo kuba kutheni? 
HM: NguKhama Billiat, ungumdlali ozimiseleyo kakhulu kwaye ulithemba lethu (CBD). 
PM:  Khawusiphe iqela lakho njengomlandeli omkhulu. 
Kufanele yenze ntoni iSundowns ukuze iqhube kakuhle kwimidlalo yeCAF? 
HM: Kufanele izimisele ngamandla itshintshe abadlali ukuze bafumane ixesha eloneleyo lozilolonga. 
PM:  Khawusiphe iqela lakho njengomlandeli omkhulu. 
HM: Khama Billiat, Keagan Dolly, Hlompho Kekana, Leonardo Castro, Tiyani Mabunda, 
Ntethe, 
Mzikayise Mashaba, Dennis Onyango, Wyne Arendse, Tebogo Langerman noRamahlwe Mphahlele.",‘Kwisebe lethu sifundiswa ukunceda uluntu’
"Ngamanye amaxesha kuthi xa kuvaleka ucango ebomini, kuvuleke elinye kwelinye icala. Kwenzeke kanye lo nto ebomini betyendyana lelali yakwaMasingatha, eQonce, eligama linguAbongile Sodumo.  
Ngethuba eyeka ukudlala iqakamba ngo2015, uSodumo wayengazi okokuba ikhona enye into anokuyenza ngaphandle kokuba ngumqeqeshi – into abaye bathathe yona emva kokubeka phantsi.  
Ubomi bukaSodumo buguqukile kwaye unethuba elihle kakhulu lokuzibonakalisa nokuphakamisa iMasingatha kwihlabathi ukuba uzimisele.  
Oku kuza emva kokuba ethe wachongwa yiCricket South Africa (CSA) njengoEmphaya wemidlalo yeqakamba esemgangathweni ophezulu.  
“Ewe, ndinguEmphaya nyhani. Ndathi xa ndiyeka ukudlala iqakamba ngo2015, ndadibana noShaun George owathi kunganjani ukuba ndinganguEmphaya kuba bendingumdlali weqakamba.  
Ndayamkela lo nto noxa iyinto endingazange ndayicinga ebomini bam,” utshilo uSodumo encokola neli phephandaba. 
USodumo, 38, ukhe wangumqeqeshi weqela laseBhayi – kodwa phambi koko, udlalele amaqela afana neBorder, iWestern Province, iEastern Province neWarriors.  
“Ndabhala iimviwo, ndaze ndathunyelwa yiCSA kwitumente yeqakamba eyaziwayo, iKhaya Majola Cricket Tournament, eyayibanjelwe eBhayi ngo2016. Kulapho izinto zaqala khona kweli khondo lam lokuba nguEmphaya (ukuphatha imidlalo) kwiqakamba. Ndanikwa imidlalo eliqela kwiitumente zezikolo phambi kokunyuselwa kwinqanaba elingezantsi kweli ndikulo ngoku,” utshilo uSodumo okuvuyelayo ukunikwa ithuba lokulawula imidlalo yooxholovane kwiqakamba yaseMzantsi Afrika.  
“Kumnandi kakhulu kum. Ndiyakwazi ngoku ukuphatha imidlalo yamaqela amakhulu. Into elandelayo kum kukuphatha imidlalo yehlabathi (ICC). Ndisengumdlali, ndandikunqwenela ukudlala kwinqanaba lehlabathi – kodwa zange yenzeke lo nto. Okumnandi ngoku kukuba ndinethuba lokuzibonakalisa kwihlabathi,” utshilo uSodumo owaqala iqakamba ngo1988. 
“Kuyandikhulisa kakhulu oku. Into efunekayo kukuzimisela ukuze ndikwazi ukuzinza kwinqanaba eliphezulu. Ukuphatha imidlalo ngumsebenzi omkhulu. Ndizimisele ukuwenza umsebenzi wokuphatha imidlalo. Ngeke ndibambelele iminyaka emininzi kangaka kanti ndiza kuyilahla esithubeni,” uvale ngaloo mazwi uSodumo.",USodumo ufuna ukuqaqamba kwiqakamba yehlabathi
"IGOSA eliphezulu elijongene nolawulo kwiSABC uHlaudi Motsoeneng uthi umahluko phakathi kwakhe nabanye abantu kukuba akaphuphi ebusuku, uphupha emini. 
UMotsoeneng, okwisikhundla (Chief Operating Officer [COO]) esiphezulu eSABC nangona nje engazange aliphumelele ibanga leshumi (Grade 12), uthi wazixelela ngethuba eqeshelwa ukuba ngumvelisi weendaba kwiLesedi FM ukuba ngenye imini  uyakuze ayiphathe iSABC. 
“Isakhono nokuzimisela ngoyena ndoqo. Ndandiyazi ukuba ngenye imini ndakuze ndiyiphathe iSABC. Umahluko phakathi kwam nabanye abantu kukuba mna andiphuphi ebusuku, ndiphupha emini futhi ndikholelwa ukuba nantoni na endifuna ukuyenza ingenzeka,” utshilo uMotsoeneng ngethuba ethetha nenkqubo uSijik’ iLanga kuMhlobo Wenene ngoLwesihlanu. 
“Njenge-COO yeSABC ndiyafana nokuba ndiyinjini yale nkampani. Ukuba ngu-COO sisikhundla esifuna ubuchule obungaphaya,” kutsho uMotsoeneng. 
UMotsoeneng uthi, usazimisele ukuwusebenzela lo mzi wosasazo, ingakumbi ukubona iilwimi ebezifudula zijongelwe phantsi zifumana ingqwalasela. “Ndifuna ukubona ngenye imini kukho uchunge-chunge (soapie) lomdlalo wesiXhosa kumabonakude. Zonke iilwimi kufuneka zisetyenziswe ngokulingana eSABC.” 
Ukwathe, owona mculo ufanelwe ukuba udlalwe kwiSABC ngumculo walapha eMzantsi Afrika. “Masiyeke ukucinga ukuba singabantu baseMelika. Singama-Afrika, lo nto sokuze itshintshe,” utsho uMotsoeneng. 
Uthi abantu abamnyama mabayeke ukukhalaza besithi akwenzeki nguqu eMzantsi Afrika “kuba sisisininzi, futhi siselulawulweni”. 
Kwixeshana nje elingephi elidlulileyo, uMkhuseli woLuntu uThuli Madonsela wayalela ukuba afakwe phantsi kwenkqubo yoluleko uMotsoeneng emva kokuba emfumene ukuba “waphosisa” esithi unesatifikethi sikaGrade 12, kwaye waphinda wonyusa umvuzo wakhe “ngendlela egwenxa” kwaSABC.  
Emva kwale nkqubo yoluleko uMotsoeneng, wafunyanwa engenatyala kweyoMnga nyakenye.","‘Ndiphupha emini, hayi ebusuku’ -Hlaudi"
"Lixhegwazana elinamashumi asibhozo anesine ubudala (84) elihlala lodwa kumzi walo okwilali yakuMvezo phezu komlambo uMbhashe, eMthatha, elibhaqwe sele libhubhile.  
Ngokwengxelo ephuma kwisithethi samapolisa ala mmandla uKapteni Dineo Koena, umakhulu ufunyenwe sele ebhubhile enamanxeba okuhlatywa kumzimba ongentla.  
“Ixhoba lihlala lodwa ekhayeni alinamntu olijongileyo. Ubhaqwe emva kwentsimbi yeshumi elinanye emini ngeCawe emva kokuba kuqatshelwe ukuba akabonwa phandle ephithizela,” kutsho uKoena.  
UKoena uthi isizathu sokubulawa kwexhoba asikaziwa kwaye namapolisa akakabambi mntu.  
Kubongozwa uluntu olunokuthi lubenolwazi malunga nokugwintwa kweli xhegwazana ukuba luhlebele amapolisa.  
Inkumanda ebambeleyo kumapolisa ala mmandla uBrigadier Nomawethu Makonza usigxekile esi sehlo.  
“Siyazikhalimela kwaye sizikhaba izehlo zokubulawa kwabantu abadala abaxhomekeke kwakubahlali ngokhuseleko lwabo. Sihlab’ ikhwelo kuluntu ekubeni kukhuselwe abantu abadala ingakumbi abasetyhini,” kutsho uMakonza.  
Ilali yakuMvezo yilali apho wazalelwa khona owayesakuba nguMongameli weli lizwe uNelson Mandela. 
Kule lali, kukwalapho umzukulwana kaMandela uNkosi Mandla Zwelivelile Mandela ahlala khona.",Libhaqwe libhubhile ixhegwazana lakuMvezo
"Ubumbejembeje bezinxibo zezizwe zaseAfrika yeyona ndlela ebonakalise umanyano kubantu belilizwekazi leAfrika neMpuma Koloni ngethuba kuqhutywa imibhiyozo yomhla weAfrika izolo.  
Umhla wamashumi amabini anesihlanu kwinyanga kaCanzibe yinyanga ezathi iinkokeli zelilizwekazi zadibanisa intloko eAddis Ababa eTopiya ngonyaka ka1963 zamisela umbutho iOrganisation of African Unity.  
Eli leMpuma Koloni liqhube lo mbhiyozo ngokudibanisa abantu abaphuma kwizizwe ezahlukileyo zeliphondo kwaneAfrika ngokubanzi.  
Ilizwe laseGhana, Burundi, Nigeria, Somalie, Cameroon kunye neTopiya ebemelwe kulo mbhiyozo ububanjelwe kumabala asePhilip Kahtz eMonti. 
Lo mhla ufudunyenzwe bubukho beNkulumbuso yephondo leMpuma Koloni uPhumulo Masualle, umphathiswa wesebe lemidlalo nenkcubeko uPemmy Majodina kunye nomphathiswa wesebe lezolimo nophuhliso lamaphandle uMlibo Qoboshiyane. Inkxentsi neemvumi zesiNtu eziphuma kumaXhosa, abaThembu, amaMpondo namaBhaca zabelene ngeqonga nezo ziphuma kumanye amazwe aseAfrika.",Ubumbejembeje ngomhla weAfrika
"Ingcali yenkolo yesiNtu uTA Mbhele uthi lulwazi oluncinci olubangela ukuba sichebe inwele esadalwana nazo nguMdali.  
Kwingxelo yakhe ubuya umva kakhulu aye kwixesha apho zazingekho izixhobo ezifana nezikere, iklipa nebleyidi nezinye izinto zokucheba. 
 Kuyacaca ukuba ngalo maxesha inwele zomntu zazikhula zibengangomntu nangaphezulu.  
Ubude nobungakanani benwele zomntu babusetyenziswa ukuzama ukukhangela ixesha azelwe ngalo okanye ubudala bakhe.  
Eyona nto inika umdla ngolwazi ngenwele kukuba unwele ngalumnye emntwini lunxibelelana nesibhakabhaka, iinkwenkwezi, inyanga nelanga nemimoya yonke esemfihlakalweni (enyangweni).  
Ngenxa yokugcina inwele ezintloko zabo abantu bakudala babekwazi ukuqikelela imozulu yenyanga ezintathu ezizayo.  
Ngenxa yonxibelelwano phakathi kwenwele zabo nesibhakabhaka bebekwazi ukuchaza ubusika obuzayo ukuba buzakubanda kangakanani, okanye ihlobo elizayo ukuba lizakuba nemvula.  
Ngamandla ebebewafumana ezinweleni bebesetyenziswa kakhulu ngumoya weminyanya, nomoya kaQamata ngenxa yenwele zabo.  
Kungenxa yoku ukuba ufumane abantu abaninzi abangamaGqirha okanye amathwasa bengazi chebi inwele zabo, kuba zidalwe ukuba zenze unxibelelwano nemimoya, oonomathotholo nezinyanya.  
Ungawava amandla nonxibelwano olenziwa zinwele, xa uzakudibana nento engalunga, uva ngenwele zakho zihlathuka de zingathi ziyasuka, lawo ngamanye kumandla enwele.  
Ngaphandle kokukhusela intloko kwilanga kodwa zinomsebenzi onzulu wokuhlala zisebenza nje ngentambo yonxibelelwano phakathi komnikazi wazo nendalo.  
Ukukhulisa inwele zingachetywa uMbhele ukufanisa nokuhamba ngenyawo unganxibanga zihlangu, oku kwenza ukuba kubekho unxibelelwano ngqo nomhlaba okwenza ukuba kubekho unxibelelwano nendalo ngokubanzi.  
Ngenxa yokukhula okugqithisileyo kwenwele abantu bakudala bebeziphotha inwele zenziwe ivithane okanye idreds ngokwale mihla. 
Abantu benkolo yamaRasta bazigcina inwele zabo besithi yimbasa abayinikwe ngubawo, bakhokelwa ukuba ezi nwele yindawo engcwele ekuhleli amandla kuyo.  
Kungoko bengavumi ukuba ezinwele zabo zibanjwe ngumntu wasetyhini okanye zichetywe.  
Abalesi beBhayibhile bayalikhumbula ibali lendoda eyayixelelwe kwasekuzalweni kwayo ukuba isitshetshe singaze sisondele ezinweleni zayo.  
Le ndoda kuthwa ilwe iimfazwe ezininzi iphumelela, lada utshaba lathumela intombi yalo ukuba iyekutshata nalo mfo.  
Injongo yayikukwazi ukuba aphina amandla ale ndoda, yachaza ngoko nganyelwa luthando yathi amandla ayo asezinweleni, zachetywa inwele emnka amandla nozuko kulo ndoda.  
UMbhele uthi indoda enenkqayi ngumfuziselo wento echasene noQamata, kuba kumele ukuba umntu abe nenwele zakhe. Amandla asezinweleni.",Amandla asezinweleni
"Uza kuthothoza bonke ubomi bakhe ejele uEric Manyinkawu (30), emva kokufunyanwa enetyala lokuphindaphinda edlwengula umama onama60 eminyaka obencumisana naye. 
UManyinkawu ugwetywe yinkundla yamatyala yengingqi yaseMthatha. 
Ngokwengxelo ephuma kwiGunyabantu lezoTshutshiso,  lo mama ebencumisana nalo mfana kwaye ubudlelwane babo bebungebuhlanga njengoko lo mfana ebephatha gadalala lo mama. 
Esi sibini besihlala kwindawo yaseZithathele kummandla waseLibode. 
Isithethi seNPA, uLuxolo Tyali, uthi ixhoba layichaza kwiNkosi yendawo le ngxaki yokuxhatshazwa kwayo leli gatyana. 
Ngomhla wama28 kweyoMsintsi 2021, uManyinkawu  wachwechwa engena kwigumbi lale nkosikazi, enyanzela ukulala nayo ngenkani, logama le nkosikazi yayingavumi isithi ayiziva mnandi ngobo busuku. 
Ixhoba lavukela kwiNkosi yabo kwakhona liyokuchaza, iNkosi yalithumela emapoliseni. 
Amapolisa zange avule tyala koko wanikwa inombolo ngamapolisa emxelela ukuba uphindile awatsalele umnxeba kwangoko. 
UManyinkawu wabuyela kwakhona ngosuku olulandelayo eyokuxhaphaza lo mama, nekulapho waba nethuba lokuphuma wakwazi ukutsalela amapolisa. 
UManyinkawu wabanjwa ngamapolisa nafika esangqengqe ecaleni kwalo mama. 
Ngethuba kuqhuba ityala, uManyinkawu wathi ityala akanalo ephika nokuba unobudlelwane nomama omdala kuye. 
Nangona kunjalo, oku kwaphikisana nowayekubhale kwingxelo  emapoliseni apho wathi ngumama obeye azinyhale kuye. 
UMtshutshisi wengingqi uLindile Dwakaza wabeka ubungqina bamapolisa kwakunye nobeNkosi phambi kwenkundla. 
INPA isamkele esi sigwebo sinikwe okaManyinkawu.",Ugwetyiwe obencumisana nomama omdala!
"Imbethi manqindi yelokishi yaseNtshona Koloni isonwabe nangoku emva kokuphumelela iwonga elibalulekileyo kumsitho weBoxing South Africa obuseBoardwalk Casino, eBhayi, kutshanje.  
ULunga Stemela, 27, uthiwe jize ngewonga lembethi manqindi enekamva eliqaqambileyo ebetha uSikho Nqothole no-Ayanda Nkosi.  
Ukuphumelela kwakhe uStemela ukubona njengenkuthazo enkulu ebomini bakhe ezakuthi imnike amaphiko okundandela emajukujukwini nekhono lakhe.  
Nangona uStemela ewaqale amanqindi kwiminyaka emine edlulileyo – kodwa ukuzimisela kwakhe nokusebenzisana kakuhle nomqeqeshi wakhe kumbeke endaweni entle kakhulu. 
Njengezinye iimbethi manqindi ezimnyama, uLunga Stemela, uthubeleze ebunzimeni.  
UStemela uya kwimilo yalo nyaka enxanelwe impumelelo ethe chatha. Umqeqeshi wale ndodana yasePhiliphi uthethe kakuhle kakhulu ngayo.  
“ULunga uqale ukudlala amanqindi kwiminyaka emine edlulileyo. Ukule ndawo akuyo ngoba uzimisele kule nto ayenzayo kwaye uyamamela xa ndithetha naye. Ndiyakuqinisekisa, ikamva lalo mfana liqaqambile. Kwezi nyanga zimbalwa zizayo kukho umlo esimzamela wona,” utshilo umqeqeshi. 
Ethetha neli phephandaba labantu, uStemela uthethe wenjenje: “Ndichulumance kakhulu. Ndiyaqala ukufikelela kwizinga elinje, kangangokuba ndiye ndothuka xa ndisiva ukuba ndingomnye wabantu abanokufumana iwonga. Amanqindi ndiwadlala ngomdla omkhulu, iyandivuyisa into yokuzibona ndiphumelela futhi ndisiya phambili. Ayindityhafisi, izakundenza ndikhuthalele  ukuvuka ndiyokubaleka ekuseni. 
UStemela ngomnye weembethi manqindi eziqinisekileyo ngento eziyenzayo futhi uzimisele ukwenza konke okufanelekileyo ukuze kube nokuphumelela ezo njongo.  
“Ndisoloko ndisenza umzekelo kaZolani Tete. Ngumntu okanye ngomnye wabantu esifunda kuye ukuba xa ungumntu onyamezelayo yintoni oyifumanayo emanqindini. Ndiyarhalela nam ukufikelela kwela zinga akulo eminyakeni. Ukuba uThixo uyavuma, ndikwazi ukugqitha nalapho ukuze ndiye nakwezinye iindawo,” utshilo uStemela.",ULunga Stemela ufuna ukulandela ekhondweni likaTete
"NGAPHANDLE kwamathandabuzo unyaka ka-2016 uyakuhlala ukhumbuleka ngenxa yeziqendu zawo ezithe zatsala umdla kubafundi bamaphephandaba kwanabo babukela umabonakude okanye baphulaphula unomathotholo. 
Ukusuka kwezopolitiko, ezemidlalo, ezolonwabo ukuya kwezoqoqosho, iindaba zika-2016 zenze uluntu lahlala luthe xhungu maxa wambi lubambe ongezantsi ngelinye ixesha lonwabile. 
*  Ngubani obesazi ukuba iNelson Mandela Bay, iTshwane neGoli zingaze zimke kulawulo leANC? Ngubani obesazi ukuba kungakho indoda (Pravin Gordhan) eqin’ isibindi iphikise ukudlakatheliswa kombuso lusapho lakwaGupta? 
*   Kulo nyaka inkundla yomgaqo-siseko ithe yayalela uMongameli Jacob Zuma ukuba abuyisele kwinxili yombuso imali engange-7.8 yezigidi zeerandi echithwe ekwakheni ikhaya lakhe eliseNkandla. Oku kwenzeka nangona nje uZuma wathi waxelela isizwe amatyeli ngamatyeli esithi akukho gxeke ekwakhiweni komzi wakhe ngumbuso. 
*  Unyaka ka-2016 uphinde yangunyaka apho zithe zayingxinano izimemezelo zokuba makehle esikhundleni uMongameli Jacob Zuma, ngenxa yokungaqhubi kakuhle kweANC kunyulo loomasipala obelubanjwe kwinyanga yeThupha. 
*   Nehlakani likaZuma, uHlaudi Motsoeneng ebengundaba-mlonyeni kulo nyaka, ukusuka ekubhengezeni ukuba iSABC iyazikhwebula ekupapasheni imifanekiso ebonakalisa udushe ukuya kwisibhengezo sokuba owona mculo uzakudlalwa kulo msasazeli woluntu izakuba ngulowo weemvumi zeli isikakhulu. 
Kodwa noxa kunjalo inkundla ephakamileyo yaseNtshona Koloni imfumanise engekho kwilungelo lakuxhuzula mikhala kwizikhundla eziphezulu kwiSABC lo kaMotsoeneng. Kwakhona, abasebenzi beSABC kwanabo bebesakuba ngamalungu ebhodi kweli qumrhu bakhwele bezehlela kuMotsoeneng bexelela iPalamente ngelithi ilawula ngegqudu le ndedeba. 
*   Futhi ngubani obesazi ukuba isikolo iPretoria Girls’ High, ekucaca ukuba sithathe iminyaka sicalucalula abantwana abamnyama, singabanjelwa uqhankqalazo liqaqobana labantwana baso abamnyama befuna kutshintswe umgaqo-nkqubo weenwele? 
*   Impalalo-gazi yokubulalana koonoteksi ngenxa yomzila ophakathi kweLibode noMthatha sokuze ilityalwe. 
*   Emva kweminyaka engamashumi amabini ananye, iqela leMamelodi Sundowns lenze uMzantsi Afrika wabhiyoza emva kokuphumelela iCAF Champions League eyagqityelwa yiOrlando Pirates ngo1995. ISundowns ibeliqela lokuqala leli ukuthabatha inxaxheba kwiFIFA Club World Cup eJaphani noxa nje izinto zingayihambelanga kakuhle. 
*   Imbaleki uWayde Van Niekerk wenze uMzantsi Afrika wazidla emva kokwenza imbali kulandela ukophula irekhodi leminyaka elishumi elinesixhenxe kwiiOlimpiki ebezibanjelwe eRio de Janeiro eBrazil. 
*   Inzalelwane yaseMhlahlane kuGatyana uNjengele Derrick Daliwonga Mgwebi kulo nyaka uthe wenzelwa itheko lokumnika undlela-mhlophe emva kokutyunjwa kwakhe ngunobhala-jikelele weZizwe eziManyeneyo (United Nations [UN]) uBan Ki-Moon njengenkumanda yomkhosi weUN onjongo zawo ikukuzisa uxolo eDRC. 
*   Phesheya kweelwandle, engazange anikwe thuba enjalo, uDonald Trump uvotelwe njengoMongameli waseMelika. Ukanti iNkulumbuso yaseBritane uDavid Cameron uthe wanikezela kwisihlalo sakhe emva kokuba uninzi labantu bela lizwe bethe bavota ngokuchaseneyo nokuzibandakanya kweli lizwe nemanyano yamazwe aseYurophu. 
*  Xa sijonga kunyaka ozayo, sibona kuseza kuqhubeka ukuthaphuka kwezitsala umdla kuba lo ngunyaka wenkomfa yokonyula iinkokeli ezintsha zikazwelonke kwiANC. Ngubani ozakungena endaweni kaMsholozi? 
NaseMpuma Koloni ikwalelo dabi. INkulumbuso uPhumulo Masualle okwangusihlalo weANC ephondweni ufikelela esiphelweni sexesha lakhe elimiselweyo njengosihlalo walo mbutho. Inkomfa yolonyulo yephondo izakubanjwa ekupheleni kwenyanga yeSilimela. Ngubani ozakungena endaweni kaMasualle? 
Nokuba yintoni ezakwenzeka, amas’ abekwe elangeni. I’solezwe liza kuhlala lizizicaka zenu.","Shiyeka 2016, samkela u2017"
"Usapho lakwaDyantyi kwilokishi iLulama Hlanjwa eBarkley East lunendawo yokufihla intloko ngoku, enkosi kwibali elilusizi ebelipapashwe leli phephandaba, I’solezwe lesiXhosa, kweyeSilimela. 
UFikile Dyantyi (30), ulivolontiya elenza inkqubo yomculo kamaskandi Ekhephini Community Radio. Waphumela elubala ngentlungu yosapho lwakhe. Uthi umama wakhe wayehlalisana natata othile kwindlu eseBarkley East. 
Ukusweleka kwalo tata ngo2013, usapho lwalo tata lwafika lusithi mabakhangele enye indlu. Olu sapho kwanyanzeleka ukuba lukhangele enye indawo, kodwa yabe imali ingekho, kuba umama kaDyantyi akaphangeli kwaye akakafikeleli kwiminyaka yenkamnkam yabadala. 
Olu sapho uncedo lulufumene kwiphondo laKwaZulu Natal, kwaye abawuvali umlomo lolu ncedo kuba ngoku banendawo yokufihla intloko. 
“Ndifumene uncedo emva kokupapashwa kwebali lam liphephandaba I’solezwe lesiXhosa. Ndincedwe nguMnu. Victor Xaba, oye wasithengela izixhobo zetyotyombe. “Yena uMnu. Vuyisile Somadani uye wathi uza kusakhela ityotyombe xa sele zikhona izixhobo. Thina sivuyela ukuba nendawo yokufihla intloko, siyeke ukuxhomekeka emntwini. 
“Silusapho lakwaDyantyi sivuya kakhulu sikwambulela utat’ uVictor Xaba ngento asenzele yona. Yanga uThixo angamomeleza, amnike amandla ayenze nakwabanye abantu into asenzele yona,” utshilo uDyantyi. 
UXaba usebenzela isikhululo sosasazo saseThekwini, Izwi loMzansi. Uthi wabona eli bali lingosapho lakwaDyantyi kumnatha wonxibelelwano. 
“Xa ndiqala ukubona eli bali, ndathi lo ngugxa wethu. Ndamfowunela, apho ndathi ndavakalelwa libali lakhe lentsokolo. Ndabuza ukuba singamnceda njani, wathi ufuna indawo yokufihla intloko,” kutsho uXaba. 
UXaba uthi wawuphosa kubaphulaphuli umba, kodwa naye wafaka isandla. “Ndikholelwa ukuba esi sisigaba sokuqala. Olu sapho lusalufuna uncedo. Ndikwafuna nokubona lo mfana ephumelela ebomini, ngenxa yokuba unesakhono,” utshilo uXaba. 
Kwabo banokongeza, uDyantyi ufumaneka kule nombolo 073 008 0004. 
sithandiwe.velaphi@inl.co.za",Sibulela I’solezwe ngoncedo lwaseKZN
"UFaf de Plessis nguye ozakukhokela iqela lesizwe loMzantsi Afrika leqakamba kwimidlalo yovavanyo nelizwe laseSri Lanka.  
Oku kulandela isibhengezo esenziwe ngu-AB de Villiers sokulahla njengokapteni weProteas.  
Lo kaDe Villiers ukhokele eli qela kwimidlalo emibini yovavanyo (New Zealand ne-Australia) emva kokuthatha iintambo kuHashim Amla ekuqaleni konyaka.  
Kodwa endaweni yakhe uDe Villiers kwangena uFaf du Plessis ngenxa yokukhathazwa kukonzakala.",UDu Plessis ngukapteni wemidlalo yovavanyo
"Amajita akhe phantsi isitya sigcwele kumdlalo we-Under-20 FIFA World Cup wokuqala abethwe kuwo ngo’2-1 yiJapan ngentsasa yanamhlanje eSuwon World Cup Stadium. Amakhwenkwe elizwe loMzantsi Afrika ngawo awuqale kakuhle lo mdlalo ngokuthi ankqonkqoze kunozinti weJapan ekwenza konke oko eyibeka phantsi ibhola ekwasebenzisa amandu. Ade avuzwa Amajita ngomzuzu wesixhenxe kwisigaba sokuqala somdlalo ngethuba uGrant Margeman ebeka ibhola emnatheni ebetheke kumdlali weJapan. 
  
Igowuli elifunyenwe ngaMajita kulo mdlalo liwanike amandla Amajita okumelana neziququ zeJapan ekuye kwanyanzeleka itshintshe indlela ebidlala ngayo kuba ibikhangela indlela enokuthi ifumane ngayo igowuli lokulinganisa. Amajita aphantse afumana igowuli lesibini emva kokuba uKeletso Makgalwa ongqube ngentloko ibhola ephume ecaleni [yena] ephakathi kumhlaba kanozinti. Nangona amakhwenkwe kaThabo Senong ebexhathisile kwesi sigaba sesibini – kodwa ifolosi yeJapan, uKoki Ogawa, ebengoyena mdlali okhathazayo. 
  
Izinto zijikile kwisigaba sesibini. IJapan ibuye kwixesha lokuphumla inamandla. Umqeqeshi waMajaphani ufake umdlali oyingozi, osedyongo ngokweminyaka ogama linguTakefusa Kubo (15) emva kweshumi lemizuzu kwisigaba sesibini. Zisuka nje, edibene no-Ogawa, bawushukumisile uMzantsi Afrika phaya emva. Ngelo xesha iJapan ibikhangela igowuli lesibini emva kwegowuli elifakwe ngu-Owaga oshiye unozinti waMajita, uMondli Mpoto, egqwethekile. Ngomzuzu wamashumi asixhenxe ananye, uKubo uvalele emnatheni igowuli lesibini leJapan. USenong ufake uLiam Jordan endaweni kaWiseman Meyiwa, uzamile ukudibanisa iibhola esiswini esiya phambili – kodwa ibibumbe emva iJapan futhi ingafuni nova.  
  
Emva kwalo mdlalo wokuqala, abadlali boMzantsi Afrika abanakusola nyawo lwemfene ngokubethwa kwabo ngoba ngabo abafumene amathuba nabangakwazanga ukuwasebenzisa kakuhle. Isoloko ingeyongxaki ukukhokela phambili kumaqela oMzantsi Afrika onke – kodwa yingxaki ukuwuqoshelisa umdlalo. Kwenzeke lo nto nakulo mdlalo wanamhlanje. Amathuba ebekho, qha abadlali abaqinisekisanga ukuba bayawasebenzisa kakuhle abekufanele awanike impumelelo yokuqala kumdlalo we-2017 Under-20 World Cup.",Akhe phantsi isitya sigcwele Amajita!
"Abahlali baseBhongweni eMthatha badlulise uxwebhu lwezikhalazo kwinkundla yamatyala eMthatha izolo beyicela ingenelele kwinto abayibiza ngokungakhuseleki ngenxa yomlo oqhubayo phakathi kweerenki ezimbini iKhwezi kunye neGolden Egg. 
Abahlali batyhola ngelithi babethiwe ngoLwesithathu ngabaqhubi bezithuthi zaseGolden Egg ngethuba bebambe intlanganiso kumzi welungu lebhodi kufuphi neziko lombane lakwaEskom.  
Inkokeli yabahlali uNonceba Guma uthi babini abahlali ababethwe bonzakaliswa kolu hlaselo kuba bengafuni kukhwela kwizithuthi zabo nabangeniswe esibhedlele. 
UGuma ukwathi kunyanzeleka bakhaphe abantwana yonke imihla ekuseni kuba bezohlaselwa ngoonoteksi baseGolden Egg.  
Kwelabo icala abaqhubi baseGolden Egg batyhola ngelithi zizizthuthi zabo ezithathu ezithe zabethwa ngamatye ngentseni yaphezolo eBhongweni ngethuba zizama ukukhwelisa abantu kule ndawo ekubangiswana ngayo. 
Kusenjalo, namhlanje umnini weeteksi oneminyaka engamashumi amane uzakuvela enkundleni ngezityholo zokubulala umqhubi weteksi uMabhuti Sihle Mnto obesebenza kumzila ophakathi kweLibode noMthatha.  
UMnto udutyulwe wabulawa kwiveki ephelileyo kudushe loonoteksi baseMthatha naseLibode. 
OoKhetshe (Hawks) bathi lo mnini weeteksi ubanjwe enompu wohlobo lwe9mm neembumbulu ezisibhozo. 
Esamkela uxwebhu uAndrew Gqiba oyimanejala kule nkundla yamatyala uthe uzodlulisa uxwebhu lwezikhalazo kumantyi abuyele kubahlali ngokukhawuleza. 
isibhalo@Inl.co.za",Bafuna kungenelelwe kudushe loonoteksi
"Amapolisa aseBhayi adize ukuba kudutyulwe kwabulawa oonqevu abaziwayo ababini kwiziganeko ezahlukeneyo kumantla esi sixeko.  
Othethela amapolisa ala mmandla uColonel Priscilla Naidu, uthe omnye woosaziwayo baba nqevu uXandre Jansen (24) udutyulwe amatyeli amaninzi kubusuku bangoMvulo.  
UNaidu uthi, owesibini unqevu uDonovan Berry (47) udutyulwe e-Extension 31 eBethelsdorp. Iingxelo zithi uBerry udutyulwe esazihambela esitalatweni wadutyulwa ngokumandla ebusweni. Amapolisa aphanda ngetyala lokubulala.  
Amapolisa abongoza uluntu ukuba luye ngaphambili xa lubona kusenzeka ulwaphulo mthetho kwiindawo zalo.",Kudutyulwe oonqevu kumantla eBhayi
"Umsasazi womculo kamaskandi uThembelani Sikilishi owaziwa ngo-DJ Jikijwa emoyeni, kwizikhululo ezibini zeli phondo iNgqushwa FM kwakunye neL2K eseTinarha, ucela inkxaso kuni balandeli bakhe njengoko ephindile kwakhona wachongwa njengomnye wabasasazi abagqwesileyo kwizikhululo zasekuhlaleni . 
U-DJ Jikijwa uza kube engomnye woosaziwayo kumnyhadala weECMAS (Eastern Cape Music Awards) oza kubanjelwa eGuild Theatre eMonti ngomhla wesibini kwinyanga yoMdumba.  
Lo msasazi uthi uzalelwe kwezona lali zisemagqagaleni kwaye zibomvu, apho kunzima ukufumana ulwazi kwilali yaseQwaninga kuGatyana.  
Kodwa uthi oko zange kumthintele ukuba angabinguye lo msasazi wayenephupha lokuba nguye esemncinci. 
Uthi uthando lwakhe ngalo mculo kamaskandi lwaqala esemncinci njengoko ekhulele kuwo kuba kuGatyana ngowona uthandwayo.  
Ukwadiza ukuba wakhuthazwa nangongasekhoyo uSaba Mbixane owakhula emmamela, enqwenela nokufana naye ekukhuleni kwakhe. 
“Ndikulungele ukuya nakwesiphi na isikhululo esikhulu seSABC ngoku kuba ndiyazibona ndilolekile ndiyakwazi endikwenzayo. Kwaye ndiyabona ndifikelele kule ndawo ndandinqwenela ukuqala kuyo,” utshilo uDJ Jikijwa. 
U-DJ Jikijwa ulipolisa kodwa uthi umsebenzi wakhe wobupolisa awuphazamisani nowokuba ngumsasazi. Ukusasaza ungena ngeempelaveki, ze kwisebe lesipolisa angene phakathi evekini.  
Uthi oogxa bakhe emsebenzini ngabona bamxhasayo kwaye bamkhuthaza kakhulu ngokuba enze into ayithandayo.  
U-DJ Jikijwa sele ekhe wayifumana imbasa yokubangoyena msasazi ugqwesileyo kumaskandi ewongwa ngeNelson Mandela Music Award ekupheleni kuka2018 eNangoza Jebe eNew Brighton.  
Sele ekhe wachongwa nakwiSATMA Awards ebezibanjelwe eMahikeng kunyaka ophelileyo.",UJikijwa ukulungele ukuntingela kwizikhululo ezikhulu
"“Ingxaki kukuba sisizukulwana sokuqala esenza ezi zinto ngoko ke sinamatyala amakhulu. Ngoko ke xa ushishina kufuneka ukwazi ukuthengisa ezinye izinto zakho ukuze wonge imali uqale ezinye izinto,” kutsho usomashishini, uSisa Ngebulana, ephendula umbuzo omalunga namarhe okuba uyatshona emva kokuthengisa udederhu lweevenkile iMdantsane City kwakunye nezimbini ezisePitoli; iSunnypark Mall neBloedstreet Mall.  
“Kukho ezinye izinto esiceba ukuzakha siyiRebosis Property Fund; kodwa enye yeempazamo zethu yayikukutyala imali phesheya kweliya lamaNgesi. Ndinezakhiwo ezintathu zodederhu lweevenkile pha emaNgesini. Ezoqoqosho ke aziqhubi kakuhle kwela cala. Emva kweBrexit [ukurhoxa kweUnited Kingdom kwiEuropean Union] yehlile ingeniso kwaye namaxabiso athe xhaxhe. Nathi siceba ukuthengisa izinto zethu ezipha phesheya emaNgesini,” uqhube watsho uNgebulana xeshikweni sincokola naye kwikhaya lakhe lokungcakaza nokubamba iinkomfa elitsha eMthatha, iMayfair Convention and Casino Precinct.  
Phambi kokuba sihlale nale ngqonyela yeBillion Group, sifumane ithuba lokuzulazula esi sakhiwo sitsha sigcwele ubumenyemenye boomatshini bokungcakaza kwakunye nesangqa esinezitulo ekuthengiswa kuso iziselo nokutya.  
Kwinqanaba lesibini lesi sakhiwo kukho iholo lokubamba iinkomfa kwakunye negumbi lokuhlala elithengisa iziselo. Ecaleni kwalapha ezantsi kuvulwe indawo yokutya ekuthiwa yiThe Carvery. 
 Ubungajonga ngapha ibingoosaziwayo, oosomashishini nezithwalandwe zaseMpuma Koloni. Sibala ooKumkani Ndamase Ndamase, inkulumbuso entsha uOscar Mabuyane, umongameli weNAFCOC uSabelo Macingwane, umsasazi uZizo Tshwete, ukubala nje abambalwa.  
UTshwete, obengumbhexeshi walo msitho, uthe iyamvuyisa into yokubona oosomashishini betyala imali apho basuka khona phambi kokuba abize izithethi ngezithethi ukuba ziphawule ngeli linge litsha likaNgebulana.  
Inkqubo ivulwe ngumanejala weMayfair Casino, uPeter Lobban, othe wabulela zonke iindwendwe ezizimase ukuvulwa kweli khaya lokungcakaza.  
Inkulumbuso, uOscar Mabuyane, naye uthethe eqongeni, esitsho ukuba njengenkulumbuso unoxanduva lokukhulisa ezoqoqosho eMpuma Koloni kwaye ubukho bakhe kulo msitho wokuvulwa kweMayfair Casino yinto ekumxholo wakhe. 
“Mandithathe eli thuba ke ngoko ndithi huntshu kubaphathi beMayfair Casino ngokutyala kwabo imali engange R77.1 million ekwakhiweni kwale Casino apha eMthatha. Le misebenzi ingama212 idalwe bubukho bale Casino yinto eyakuthi ithobe intswelangqesho kwesi sixeko.” 
 UMabuyane uqhube wabulela uNgebulana ngokutyala imali kwizakhiwo zeehotele, udederhu lweevenkile neendawo zokuzonwabisa eMpuma Koloni.  
“Sifuna ukuva izinto ezintle zodwa ngokukhula kwale casino. Naxa kunzima uze kuthi uthethe, ungasuke uthule uthengisele abelungu. Oko iyakuba kukubuyisela umva iinzame zethu zenguqu ngokobuhlanga kwezoqoqosho kweli,” uvale ngelitshoyo uMabuyane.  
UNgebulana naye uphakame wenza amazwi ombulelo, esitsho ukuba bekunzima ukwakha eli khaya lokungcakaza ngoba khange bafumane nkxasomali kumaziko amakhulu ezimali. 
 “Siyikhuphe kwiimpokotho zethu le 160 yezigidi zeerandi, xa sele iyonke, yokwakha oku nikubonayo apha ngokuhlwa,” kutsho uNgebulana, phambi kokuba adakance iinjongo zokwakha eli khaya lokungcakaza.  
“Iinjongo zokwakha iMayfair Casino, Convention and Entertainment Centre kukuzisa indawo enokukhulisa ezoqoqosho kwesi sixeko seO.R. Tambo, ikwadala namathuba engqesho. Ngabantu abali1200 abathe bafumana imisebenzi xeshikweni sisakha ze kwashiyeka abangamakhulu amabini benemisebenzi emva kokwakhiwa.”",Ikhaya elitsha lokungcakaza eMthatha
"Inzwakazi enguSomashishini ophume izandla ekwiphulo lokunikeza amathuba okuphuhlisa italente yolutsha olusakhasayo,  izakubamba umnyhadala wokunceda nokonwabisa kule mpelaveki. Lo msitho uzakubanjelwa eMthatha Country Club ngoMgqibelo wale veki. 
UPinky Xintolo oyingqonyela yenkampani ebizwa iThuba,  uxelele I’solezwe ukuba ujolise ekuncedeni iimvumi ezisakhayo, amaqela omxhentso, abadlali beqonga kunye noonobuhle. 
“Ukusungulwa kweli shishini elibizwa iThuba kuza emveni kokuba umdlali wakumabona-kude owaziwayo uZola Nombona ethe wazenzela igama wakhula ngoncedo  lwethu.” utshilo uXintolo.“Sifuna ukuphuhlisa nolunye ulutsha olunamaphupha okufana noZola Nombona,” woleke ngelo. 
Kule mpelaveki eMthatha, bazakube besingathe ingxikela yomsitho nalapho oomakhwekhwetha beemvumi bazakube begudlana imihlana neemvumi ezisakhasayo.Iimvumi ezifana nooLebo Sekgobela, Betusile Mcinga, Zaza, Sandile Khumalo, Yongama Mrwetyana nabanye. 
“Injongo yokudibanisa ezi mvumi kulo msitho kukuba kudekeke inkundla yonxibelelwano nenkuthazo phakathi koosaziwayo nabo basakhasayo,” utshilo uXintolo. 
Imvumi esakhasayo yaseMthatha, uSandile Khumalo, ivakalise uchulumanco ngeli nyathelo lithatyathwe nguPinky. 
Imvumi ezisakhasayo zilinde ngomonde eli thuba ekudala lilindiwe. UKhumalo uthe “Kunzima ukuba yimvumi, ingakumbi kwicala lemali. Lo msitho sinethemba lokuba uzakwenza umahluko notshintso kuthi zimvumi  ezisakhasayo.”",Iimvumi ezaziwayo zidibana neemvumi ezisakhasayo eMthatha
"Iintshatsheli ezikhuselayo, iTornado FC, inethuba elihle lokuvula umsantsa ophakathi kwayo namanye amaqela kwiABC Motsepe League ngale mpelaveki.  
ITornado ikwindawo yokuqala emva kokuqokelela amashumi amahlanu anesixhenxe amanqaku. Ishiya iPE Stars noMthatha Bucks ngenqaku elinye kuphela. 
 Emalanga ngoMgqibelo, iTornado kulindeleke ifumane amanqaku apheleleyo xa idibana neBush Bucks A FC ehleli emsileni.  
Umdlalo wempelaveki unika amakhwenkwe kaTshepo Motsoeneng ithuba lokubethelela indawo yawo phezulu kwiMotsepe League ngoba iBucks A FC ayiqhubi kakuhle kwaye ingonjwe yiPE Stars ngo’4-2 emdlalweni ogqithileyo. 
Kwaye kwelinye icala, iPE Stars noMthatha Bucks ezilandela emva kweTornado FC – ziza kuqubisana eBhayi. Umqeqeshi weStars, uDuran Francis, uthi ukuze iqela lakhe libenethuba lokuphumelela indebe yeMotsepe – kufuneka liphumelele yonke imidlalo.  
“Kufuneka siyiphumelele yonke imidlalo yethu eshiyekileyo, ngakumbi leyo siyidlalela ekhayeni,” kutsho uFrancis. Xa enokudlala ntanganye la maqela, lo nto inganika iTornado FC ithuba lokuvula umsantsa wamanqaku. Kweminye imidlalo, idabi lakulwela ukusuka emsileni liqhubela phambili phakathi kweButterworth FC neFuture Tigers, xa zidibana eWalter Sisulu University, eGcuwa, ngoMgqibelo. 
UBanzi “Bra Ace” Siyongwana unethemba lokuba iButterworth FC iza uqokelela amanqaku ngoMgqibelo ukuze isuke ezembeni. Amakhwenkwe kaSiyongwana ahleli kwindawo yeshumi elinesithathu kwiMotsepe League ngamanqaku angamashumi amabini anesithathu. Kanti yona iFuture Tigers ihleli ngezantsi ngamanqaku alishumi elinesithandathu.  
IThe Guys yona iza kudlala nePeace Makers, iYaka United yamkela iBizana Pondo Chiefs, iMatta Milan idibane neBirmingham City, iSibanye FC idlala neSUBS ze iHighbury FC yamkele Amavarara FC.",ITornado igxeleshe ukuvula umsantsa kwiMotsepe
"USinethemba Mangesi (28) kwakunye noMalixole Matiyase (27), kulindeleke ukuba baqalise isigwebo sabo sobomi entolongweni emva kokuba bethe bafunyanwa yiNkundla ePhakamileyo yaseMakhanda benetyala lokudlwengula intwazana (22). 
Le ntwazana yayineminyaka elishumi elinesibhozo ngethuba ixhwilwa sesi sibini saseMnyameni kufutshane nasePort Alfred ngo2018. Ingxelo ephuma kwiNPA ithi ixhoba lalihamba nomfana elalincuma naye kusebusuku beseBathurst ngethuba edibana naba barhanelwa bebathathu. Bamoxutha kulo mfana  bevule imela, bamsa ngasesiporweni sikaloliwe nalapho bafika batshintshisana ngaye bobathathu bemdlwengula. 
Owesithathu yena umrhanelwa, nelingadizwanga igama lakhe nanjengoko wayesengaphantsi ngokweminyaka ngethuba kusenzeka oku, eneshumi elinesixhenxe leminyaka, esakhe isigwebo esiwiswe yinkundla ibe yiminyaka elishumi. 
Ngokwengxelo yesithethi seNPA kula mmandla, uAnelisa Ngcakani, lo wesithathu umrhanelwa kukholelwa ukuba wanyanzelwa ngaba badala babini kuye kwesi senzo. 
INPA isamkele esi sigwebo, ikwaqhwabele izandla umsebenzi othe wenziwa ngabecuphi, abatshutshisi kwakunye noAdv Hanile Obermeyer.",Ubom kwabapakanyela intwazana beyidlwengula
"Uswelekile uMphathi weChannel Africa uLuzuko Koti. 
UKoti, 47, usweleke emini namhlanje emva kwengulo ethathe isithuba esingangenyanga. 
Othethela usapho lakwaKoti, uNontobeko Mabitsela, uxelele I’solezwe lesiXhosa ukuba uKoti ubhubhele kwisibhedlele saseNetcare ePretoria East. 
“Ngokwenene kunjalo, ugule isithuba esingangenyanga waze wasweleka namhlanje eNetcare ePretoria East,” kutsho uMabitsela. 
Ngaphandle kokwaziwa njengomsasazi woMhlobo Wenene FM, uKoti bekhe wanguMlawuli wezoNxibelelwano kwiNelson Mandela Foundation. 
“ULuzuko uphile ubomi bakhe ekhonza ilizwe neAfrika ngokubanzi ngemisebenzi yakhe beyenza. Ngokwenene eli lixesha elibuhlungu lokuphulukana nethandazwe,” kutsho uMabitsela. 
Ucele ilizwe ukuba libeke umama wakhe, abantwana bakhe nosapho lonke emthandazweni. 
Uthe amalungiselelo obuya aziswe.",Uswelekile uLuzuko Koti
"Umqeqeshi oyiNtloko waMavarara, uArchie Dyeli, unethemba lokuba impumelelo ezuzwe liqela lakhe ngempelaveki edlulileyo iza kukhuthaza abadlali xa bebuyela kwiABC Motsepe League.  
Amavarara enze imbali ebholeni ekhatywayo ngokuzibekela indawo kumjikelo wesibini weNedbank Cup emva kokubetha iSuper Eagles emdlalweni obumhle eSisa Dukashe Stadium. 
 Emidlalweni elishumi elinesihlanu kwiMotsepe League, eli qela laseKomani liphumelele imidlalo esixhenxe, labethwa kwemine laze ladlala ntanganye kwemine.  
Amavarara anamanqaku angamashumi amabini anesihlanu, kwindawo yokuqala kuthe ngcu iBush Bucks enamashumi amathathu anesine amanqaku kwiMotsepe League yaseMpuma Koloni.  
Akukonakali nto, kodwa kunyanzelekile iqela likaMzunani Mgwigwi lizame ukuqokelela amanqaku apheleleyo phantse kuyo yonke imidlalo yalo elandelayo. 
Omabini amaqela waseMpuma Koloni, Amavarara neChippa United, akwazile ukuzibekala iindawo kumjikelo olandelayo weNedbank Cup.  
Ukuphumelela kweqela laseKomani yinto enkulu kubaphathi balo nakubathandi bebhola baseChris Hani ngokubanzi.  
“Ndivuya kakhulu,” utshilo uArchie Dyeli, iNtloko yezoQeqesho yaMavarara.  
“Kwenzeke into ekudala eyinqwenela usihlalo iqela lakhe lisadlala kwinqanaba elisezantsi. Ndiqinisekile uchulumance kakhulu apho akhoyo,” utshilo uDyeli emva komdlalo. 
Nangona iqela lakhe uDyeli evumile okokuba likhe laphazanyiswa ziingxaki zangaphakathi ezibangele ukubethwa kwalo, kodwa uthe iyabonakala indima eyenziwe nguMgwigwi onikwe uxanduva lokuqeqesha ekuqaleni kwalo nyaka. 
Ngoku Amavarara aza kudibana neBlack Leopards, yona iChippa United ithelekiswe neBidvest Wits.  
“Ndiqinisekile, impumelelo esiyizuzileyo iza kusinceda emidlalweni yethu yeMotsepe League. Emva kokungena kwiNedbank Cup, iqela zange liqhube kakuhle kwade kwatshintshwa nomqeqeshi. Uyabonakala umahluko oko efikile umqeqeshi kwezi veki zine zigqithileyo kwaye abadlali bayabonakala ukuba bayibambile indlela afuna badlale ngayo,” utshilo uDyeli. Amavarara adibana neSpear of the Nation emdlalweni weMotsepe League oza kubanjelwa eKomani ngo15:00 ngoMgqibelo. 
Imidlalo yeMotsepe League: 
Lwesihlanu: Swartkops Valley United vs Sibanye United 
Mgqibelo: Yaka United vs PE Stars; Birmingham City vs Mthatha Bucks; Bisho Stars vs Matta Milan; Bizana Pondo Chiefs vs Highbury FC; Bush Bucks vs Bush Pirates",Amavarara anethemba lokuhle kwiMotsepe League
"Iqela laseKapha elitsha lityikitye umdlali we-Orlando Pirates, uTshepo Gumede, kutshanje. Ezi ndaba zidizwe leli qela kwikhasi lonxibelelwano, uTwitter.  
“SiyiCape Town City sinovuyo olukhulu ukwazisa uTshepo Gumede, njengomdlali wethu, siyakwamkela,” itshilo iCape Town City. Lo mdlali ngomnye wabadlali abakumgangatho ophezulu kwibhola nje ngokubanzi futhi odlalele neqela lesizwe, kodwa izinto khange zimhambele kakuhle kwiPirates kwisizini ephelileyo.  
Libathwana nje lemidlalo uGumede ayidlalileyo kwisizini ephelileyo, nayo khange ibentle ngoba wathi ithuba sele elifumene waphinda wahlala ngaphandle. Ngoku uzibandakanye neli qela litsha eKapa enethemba lokuvuselela ikhono lakhe lokudlala ibhola kwiPremier League.  
Phambi kokuthengwa kwakhe yiBucs, uGumede yayingumdlali eyayithembele ngaye ngamaxesha onke iPlatinum Stars. Ngoku ulandela * -Eric Tinkler obeqeqesha i-Orlando Pirates oqale ukuqeqesha iCape Town City kwinyanga ephelileyo.",UGumede wamkelwe yiCape Town City
"Njengokuba isizini yeDStv Premiership ka-2020/21 inethutyana ivaliwe, abaphathi bamaqela bakhangela abadlali abanokubafumana phambi kokuqala kwesizini entsha kwinyanga yeThupha. Baninzi abadlali abafunwayo emva kokuziqaqambisa kwisizini egqithileyo. Phakathi kwabadlali ekulindeleke bafunwe ngapha nangapha nguTabiso Kutumela odlalela iMaritzburg United. UKutumela udlale kakuhle kakhulu kwisizini egqithileyo kwaye ufake namagowuli ancede iTeam of Choice ebingayiqalanga kakuhle isizini. Akwenze ngethuba edlalela aBafana Bafana abazibethele i-Uganda ngo’3-2 emdlalweni wobuhlobo obukwiveki ephelileyo kumenze wanomntsalane kakhulu. Elona qela ekunokwenzeka lizame ukurhwebeshela kulo yiMamelodi Sundowns eziintshatsheli zeDStv Premiership. 
Umqeqeshi wayo, uManqoba Mngqithi, watsho esidlangalaleni ukuba uTabiso ngumdlali amthandayo. “Andiqinisekanga ngokuza kwakhe kwiSundowns – kodwa ngumdlali endimthandayo,” utshilo uMngqithi ethetha neentatheli kutshanje. Kulindeleke kwenziwe iinguqu yiMaritzburg emva kokusokola kwisizini ehlangulwe kuyo kukubuya kuka-Ernst Middendorp. Nangona uKutumela, 27, engengomdlali onokuhanjiswa lula emva kokufaka ishumi elinesine lamagowuli – kodwa kuthiwa iTeam of Choice ingamthengisa ngoba ingenza imali enokulinceda iqela. Abanye abadlali abafunwa ngamaqela amakhulu nguTeboho Mokoena nogxa wakhe uSipho Mbule abadlalela iSuperSport United. 
Zikhe zaqina iindaba ezithi Amakhosi ayabafuna bobabini. Ngoku aqeqeshwa nguStuart Baxter, ingenzeka lo nto ngoba ngabadlali asebenze nabo kwiSuperSport. Kodwa iChiefs ayiyodwanga, neSundowns inawo umdla kubo. Akukacaci kakuhle okuza kwenzeka – kodwa iChiefs kulindeleke yenze iinguqu ezibonakalayo emva kwesizini engantlanga. Yona iBaroka FC ingaphulakana no-Evidence Makgopa ofake amagowuli amabini emdlalweni weqela lesizwe kwiveki ephelileyo. Iingxelo zithi iChiefs, iSundowns ne-Orlando Pirates ziyamfuna uMakgopa – kodwa okungecaci ncam kukuba iBaroka iza kuvumana ukumthengisa. Kwakuba nzima ukumgcina kodwa ngoba iyayidinga imali enokuyizuza xa imthengisa.",Abadlali abaphambili abafunwa shushu ngamaqela amakhulu
"UMakazole Mapimpi ngomnye wabadlali ababonakalisileyo ukubanesakhono kwezi sizini zimbini zidlulileyo.  
Lo mdlali wenza ezibukwayo kwiSouthern Kings nakwiCheetahs ngokulandelelana. Kunyaka ophelileyo, uMapimpi unkqonkqoze kumaBhokobhoko emva kokudlala umbhoxo ophucukileyo.  
Ukudlala kwakhe kakuhle uMapimpi kumvulele ithuba kwiSharks emtyikityileyo. 
Nangona kucaca icala nje xa elinikiwe ithuba kwiSharks, uMapimpi udlale imidlalo emine.  
Ulele emgceni kwimidlalo emithathu kwelithoba edlalwe liqela lakhe kwiSuper Rugby. Lo mdlali uthi uxhomile umgangatho kwiSharks.  
“Uxhomile umgangatho kwiSharks. Sikhuphisana ngendawo enye sibaninzi,” utshilo. 
Le ndedeba ithi inoloyiko lokuba ukungadlali qho kunganciphisa amathuba wayo okudlalela iqela loMzantsi Afrika lombhoxo.  
“Kunyaka ophelileyo ndidlale kwiqela leSA A – kodwa ukungadlali rhoqo kuza kuwanciphisa amathuba okuba ndibizwe kwakhona,” itshilo le nzalelwane yaseTsholomnqa. 
UMapimpi, 27, ukholelwa kwelokuba le mingeni ajongene nayo iza kumenza abe ngumdlali ongcono.  
“Asikaqhelani kakuhle nomqeqeshi weSharks. Yenye into endiqonda ibangela ukuba ndingadlali qho. Imicelimngeni iyamkhulisa umntu, nam ke ndiyakholelwa ukuba iza kundikhulisa,” utshilo uMapimpi. 
Eli tyendyana aliyilibali inkxaso eliyifumana kubalandeli bombhoxo. “Ndiyayibulela inkxaso yabo abalandeli,” uvale ngatshoyo uMapimpi. 
Imidlalo equka amaqela aseMzantsi Afrika kwitumente yeSuper Rugby kule mpelaveki: ILions indendwela iHurricanes e-AAMI Park ngemizuzu engamashumi amabini anesihlanu phambi kweyeshumi kusasa.  
IStomers singquzulana neBulls eNewlands, ngemizuzu emihlanu emva kwentsimbi yesithathu emva kwemini.  
ISharks ziqubisana neeHighlanders, eThekwini, ngemizuzu emihlanu emva kwentsimbi yesixhenxe malanga. Yonke le midlalo iza kudlala ngoMgqibelo umhla wesihlanu kwekaCanzibe.",Makazole Mapimpi: Uxhomile umgangatho kwiSharks
"IMamelodi Sundowns yenze edume ngayo kwakhona. Ithenge uJeremy Brockie – oyena mdlali onamandla nonefuthe kwibhola yeli lizwe ngemali eqikelelwa ngaphaya kweshumi lezigidi zeerandi.  
Emva kokuxhathisa ixesha elide efunwa lo mdlali ngamaqela amakhulu, ingqonyela yeSuperSport United, uStanley Matthews, ide yabona kufanelekile ukumkhulula oyena mdlali woyikwayo, mhlawumbi – kuba besekucaca ukuba uBrockie ufuna ukuhamba.  
Ekuqaleni kwale veki uMatthews ungqinile ukuba le folosi yaseNew Zealand ithengiselwe iSundowns. 
Ukubambelela kwakhe uMatthews kulo mdlali ukwenze kuba ebefuna ukuqinisekisa ukuba ufumana imali eninzi xa emthengisa. 
Utshilo ke kambe ukuba uBrockie ngoyena mdlali othengiswe ngemali eninzi yiSuperSport United. 
 Le folosi yenze umsebenzi oncomekayo kuMatsatsantsa a Pitori emva kokufaka amagowuli akumashumi amahlanu nane (54) kuyo yonke imidlalo ayidlalileyo ukusukela ngo-2015. 
Uncede iSuperSport kwiindebe ezintathu eziphumeleleyo nakwiCaf Confederation Cup eyoyisakele ekugqibeleni kuyo ngo-2017.  
“Kunzima ukuphulukana nomdlali obukhali njengoJeremy. Kule minyaka abe nathi ngayo, uBrockie ngoyena mdlali ofake amagowuli amaninzi. Siye saqonda ukuba eli lelona thuba lakhe lokugqibela lokuzenzela imali. Yiyo lo nto isigqeba esilawulayo sigqibe kwelokuba akhululwe,” utshilo uMatthews. 
Into ecacileyo kwintetho kaBrockie yokuqala njengomdlali weDowns kukuba iimbono zikaPitso Mosimane uye wazithanda kwaye kuyabonakala ukuba ufike endaweni ebeyifuna kakade. 
“Iinjongo zikaPitso ezimkhokelela empumelelweni ziyandikhuthaza ziphinde zindonwabise kwangaxeshanye. Ndikungxamele kakhulu ukudlala phantsi kwakhe. Xa ethetha ngokuphumelela iChampions League, umdlali uyakhuthazeka yilo nto kwaye ndingavuya ukuba ndingayiphumelela nam,” utshilo uBrockie. 
Kunokwenzeka uBrockie adlaliswe nguPitso kumdlalo wePSL ophakathi kweSundowns nePlatinum Stars ngo’18:00 eLoftus Versfeld Stadium ngoMgqibelo.  
Amakhwenkwe kaPitso asazikhotha amanxeba emva kokubethwa ngo’3-1 yi-Orlando Pirates. Kule veki iDowns izakufuna ukulungisa izinto ukuze ihlale phezulu ngaphandle kwexhala.",UBrockie uthabathekile ziimbono zikaPitso
"Iqela lesizwe lamantombazana adlala ibhola eMzantsi Afrika, lenza iziqwenga kwitumente ekuthiwa yiCosafa esingathwe yidolophu yaseBhayi. Emva kwemidlalo emithathu ukuzothi ga ngoku, iBanyana Banyana iphumelele imidlalo emithathu.  
Ekuqaleni kwale veki, uMzantsi Afrika ubethele oogqirha nezicaka iMalawi ngamagowuli amathandathu eqandeni (6-0) kumdlalo weCosafa obubanjelwe eWolfson Stadium.  
Ngaphambili, iBanyana Banyana ibethe iMadagasca ngo’2-1 neBotswana ngo’1-0. Emva kwaleyo imidlalo umqeqeshi weBanyana, uDesiree Ellis, ebengonelisekanga kwaphela – kodwa emva kokuba iqela lakhe liphumelele ngemvula yamagowuli, ngokuqinisekileyo – uya kumdlalo olandelayo ukuzithemba kufunqukile. 
Ngoku iBanyana iza kudibana nelizwe laseUganda kumdlalo weCosafa ophambi kowokugqibela eWolfson Stadium.  
Umdlali ozibaluleyo kumdlalo ogqithileyo nguLinda Motlhalo ofake amagowuli amathathu eyedwa.  
Amanye amathathu afakwe nguKhanya Xeshi (amabini) noKgaelebane obuye nelinye. Komnye umdlalo iNamibia ivuthulule ilizwe lasebumelwaneni, Eswatini, ngamagowuli amane kwelinye (4-1) eWolfson Stadium. Kwangaxeshanye, uKapteni weBanyana Banyana, uJanine Van Wyk, ubhiyozele umdlalo wakhe wekhulu namashumi amahlanu emidlalo kwiqela lesizwe.  
Lo nto ithetha ukuthi ungoyena mdlali kweli lizwe odlale imidlalo emininzi ngaphezulu kwabo bonke abadlali kwiBanyana Banyana. 
Le tumente yeCosafa ikwasetyenziswa njengeqonga lokuphakamisa umsebenzi omhle woluntu owenziwe ngoomama abafana negqala lomzabalazo uAlbertina Sisulu.  
“Kuyasivuyisa ukusebenzisa iitumente ezifana nale njengendawo esinokubhiyozela kuyo ubomi bukaMama uSisulu owazinikelayo ukuze kukhululeke abantu. Siwabonile amabhinqa esenza ezibukwayo ebholeni kwihlabathi – kodwa ndicinga ukuba sihamba phambili thina kwicala lokubanika amathuba kwingingqi esemazantsi weAfrika nakwiAfrika ngokubanzi,” utshilo usosiba weCosafa, uSue Destombes.",Benza iziqwenga aBanyana Banyana kwiCosafa
"Xa kuqala le nyanga yoKwindla sikhumbula uJambase, uNjingalwazi Mangaliso Sobukhwe neentshukumo zakhe zokulwa, esilwela inkululeko yabantu abamnyama.  
Kwakungale nyanga ngo1960 apho eli gorha laseMaMfeneni lakhokela iqela lamadoda amnyama ukuya kuniwkezela ukuba babanjwe kwisikhululo samapolisa eOrlando.  
Oku kwakubonakalisa ukuchasa kwabo ubukhoboka bokuphatha amapasi, babezincamile besithi baxolele undenze mayibuye iAfrika.  
Okona kunika umdla ngezo ziganeko zakudala kukufumanisa ukuba uninzi lwezinto awayezithetha lo kaSobukhwe zazichaneke ngolona hlobo.  
Ngaphandle kokuzinikezela emapoliseni besilwa namapasi ngomhla wamashumi amabini ananye, la madoda awatshisa la mapasi kamva.  
Izimvo zakhe ezakhokelela kwesi siganeko sokuzinikezela emapoliseni zisafanelekile kunanamhla oku.  
Wayekuchase kakhulu ukuba yinxalenye yendibanisela yemibutho yezopolitiko eyahlukeneyo, esithi oku kuza kuxuba izimvo zedabi lamaAfrika, kungoko yena noogxa bakhe beza noluvo oluthi bangamaAfrika Poqo.  
Wayesithi makondliwe iingqondo zabantu baseAfrika ngemfundiso ukuze batyebe ngengqondo nolwazi ukuze bahlale bezihloniphile, behloniphe ubuAfrika.  
Wayekwathi nabani ofuna ukuba yinxalenye yedabi lamaAfrika kumele ukuba amkele yonke imfundiso, iinkolo neminqweno yeAfrika. Kungenxa yoku okwabangela ukuba abongoze abafundi ababengoogxa bakhe eFort Hare ukuba ze bahlale bekhumbula iAfrika.  
Asisenakuthetha ngezimvo zakhe kumcimbi womhlaba, izimvo zakhe ngomhla zazifanelekile ngoko kwaye zisafanelekile kunanamhla oku.  
Ukuba zazondliwe ngenene iingqondo zamaAfrika ngokuzingca ngeAfrika ngezingekho iziganeko zokuba indoda enye itye imali yona nosapho lwayo belambile abantu baseAfrika.  
Ngesele lakwazi kudala eli lizwekazi ukuzimela ngokwezimali ngaphandle kokuxhomekeka kwiimfundiso nezimvo zabanye abantu.  
Kukungazazi nokungazingci okubangela ubusela, ubuqhophololo nokunyoluka okubangela ubomi obunzima kwabanye abantu.  
Kumele ukuba sikhumbule kwiintetho zikaSobukhwe xa ebongoza amaAfrika ukuba ahlale ekhumbula iAfrika kwinto nganye abayenzayo.  
Zininzi iziganeko zokukhumbula le Ngonyama yaseAfrika eziqhutywa ngamaziko emfundo ephakamileyo ngokukodwa ngale nyanga, kodwa umbuzo uthi kazi ukuba simve kakuhle na xa esithi ze sincede sikhumbule iAfrika.  
Kwiveki ephelileyo eKapa kugxothwe abantu abadinga iindawo, imisebenzi negunya lobumi bethunyelwa apho bangaziyo. “Ze nincede nikhumbule iAfrika”",Njingalwazi Mangaliso Sobukhwe: ‘Ze nikhumbule iAfrika’
"Njengesiqhelo ulile iinyembezi uBhishophu uDesmond Tutu ngethuba kuqhutywa inkonzo yemibhiyozo yeminyaka engamashumi amane athe wayichitha ekhokele kumanqanaba ahlukeneyo enkonzo yamaTshetshi eMzantsi Afrika.  
Le nkonzo yokunika imbeko kweli gqala iqhutyelwe e-St Mary’s Catherdral eRawutini ibikhokelwe ngunjingalwazi umfundisi Barney Pityana ibikwazinyaswe ziibhishophu eziphezulu kwezakwalizwi.  
Ngomyalezo obhalwe yibhishophu yama Tshetshi eKapa uThabo Makgoba wenze amazwi okunika imbeko kwel gqala.  
“Inkonzo yethu ibingenakufika kule ndawo ikuyo ngaphandle kokuzinikezela nokuzincama kwakho emsebenzini weNkosi, ngale minyaka ingamashumi amane siyabulela ngokuzincama kwakho,” utshilo uMakgoba. 
Lowo wayesakuba ngumongameli weli uThabo Mbeki kunye nalowo wasakuba ngusekela mongameli weli uKgalema Motlanthe bebephakathi kweendwalutho ebezizimase lo mcimbi. 
Ethetha ngethuba esamnkela izipho uDesmond Tutu ukwazile ukuzilawula iinyembezi, wathetha esenza amazwi ombulelo. 
“Kuwe njingalwazi Barney Pityana ngombono ololu hlobo kwiBhishophu ezahlukileyo kwiqela iMilonji kaNtu, enkosi kakhulu kulowo wayesakuba ngumongameli weli uThabo Mbeki, bendingakulindelanga ukunikwa imbeko ngamadoda amakhulu afana nani,”utshilo uTutu. 
 Uncome inkonzo yakhe ngokukodwa eSt Mary’s esithi uninzi lezinto ezibalulekileyo ebomini bokukhonza kwakhe zenzeke kwizakhiwo zale nkonzo. 
“Ukwamnkela kwam igunya lokuba yibhishophu kwakulapha kule nkonzo, ndikhokele kule nkonzo ixesha elide kakhulu, ikho imfihlelo ekhoyo ngam nale nkonzo yase-St Mary’s, utshilo uTutu. 
Ekuqaleni kwale nyanga uTutu ubhiyozele iminyaka engamashumi amathandathu ananye watshatayo nenkosikazi yakhe Leah Tutu.  
UTutu utotobe wayakuma phambi kwesibingelelo ephelekwa yinkosikazi yakhe uLeah nalapho afike wabekwa izandla ziiBhishophu zenkonzo yaseTshetshi. Iqela lodumo iMilonji kaNtu belikhokhele kumculo obuculwa kulo msitho ngengoma kaNtsikane nezinye iingoma.  
UDesomond Tutu yenye yeenkokheli zakwalizwi ebisoloko ihamba phathakathi kwabahlali ngexesha lomzabalazo enika inkxaso ngeendlela ezahlukileyo. Lo kaTutu uyaziwa ngokuthetha phandle koorhulumente abahlukileyo xa kukho into angahambisaniyo nayo.  
UTutu ugxeke ngokucacileyo iimbono zikamongameli uThabo Mbeki malunga nesifo ugawulayo ngexesha ebephethe uMbeki, ukanti akakhange alibazise ukugxeka uJacob Zuma nolawulo lakhe ekhuthaza uluntu ukuba luthethe phandle ngeengxaki zelizwe loMzantsi Afrika.",Ukhale iinyembezi uTutu kwimibhiyozo ngegalelo lakhe
"Yinkosikazi enamashumi amahlanu (50) egama linguNomnandi Mabhude kwakunye nomfana onamashumi amabini anesihlanu uThando Tshezi (25) abathe bagwetywa ubom ejele yinkundla yamatyala ephakamileyo yaseMthatha emva kokufunyanwa benetyala lokubulala kwanelokuxhwila inkwenkwana. 
Ngokwengxelo ephuma kuKapteni Edith Mjoko, le nkosikazi kwakunye nalo mfana babanjwa kunyaka ophelileyo baze babekwa ityala lokuxhwila kwanelokubulala inkwenkwe eyayineminyaka elishumi elinesine ubudala. Le nkwenkwe emva kokubulawa kwayo yabhaqwa inyengezwe kwizindlu zangasese zesikolo. 
Uphando olwenziwa ngabecuphi lakhokelela ekubanjweni kwaba barhanelwa babini. 
Inkumanda yamapolisa uBrigadiya Mtutuzeli Mtukushe usamkele isigwebo esinikwe esi sibini. 
Kusenjalo, limisiwe ityala lentwazana enamashumi amabini anesibini ubudala (22) yaseSt Francis Bay ejongene nokuhlaba ibulale enye intwazana enamashumi amathathu ubudala (30) emva kwengxabano evele kwindawo yentselo. 
Ngokwengxelo yesithethi samapolisa ala mmandla, uSajini Majola Nkohli , ingxwaba-ngxwaba le phakathi kwala magqiyazana mabini ivele ezinzulwini zobusuku besengaphakathi kwindawo yentselo. 
“Oku kwenzeke ngeCawa emva kwentsimbi yesibini ekuzeni kusa kumatyotyombe iSea Vista eSt Francis Bay, ngaphakathi kwindawo yentselo. Indawo yentselo iye yavala, kulapho umlo wesi sibini sala magqiyazana uye waqala phantsi kwakhona ngaphandle kwindlela egodukayo.”",Igwetywe ubom inkosikazi yaseMthatha
"Umngcwabi owaziwayo eGcuwa, uNgenisile Gxoyi, ugwetywe iminyaka elishumi elinesibini ejele emva kokufunyanwa enetyala lokubulala indoda ekwa ngummi waseGcuwa. 
Inkundla yengingqi eGcuwa imfumene enetyala lo kaGxoyi emva kokudubula abulale uMfundo Ndlwana (30). 
Isithethi samapolisa aseGcuwa uKapteni Jackson Manatha uthi uGxoyi, ongumnini wenkampani yokungcwaba iGxoyi Funeral Services wayerhanela uNdlwana ngokuba isixhobo (gear box) semoto yakhe koka-2012. 
“Lo kaGxoyi waya kwindawo asebenzela kuyo uNdlwana eBika nalapho kwathi emva kwengxwaba-ngxwaba, wakhupha umpu wamdubula. Umfi wabhubha ngoko nangoko,” utshilo uManatha. 
Ukanti ngokwengxelo kaManatha, umpu lo wadubula ngawo losomashishini wawunempepha mvume. 
UGxoyi wakhe wangundaba-mlonyeni eGcuwa kwiminyaka embalwa edlulileyo emva kokuba kwakuthe ndii iindaba zokuba yena, nabanye abangcwabi eGcuwa, bathengisa ngamalungu omzimba ezidumbu zabo. 
Kusasazo lwenkqubo yeendaba kwiKhanya Community Radio eGcuwa koka-2009, uGxoyi wazikhanyela ezizityholo, esithi “zibubuvuvu!” 
abongile.ginya@inl.co.za",Ugwetyiwe umngcwabi waseGcuwa
"“UMzantsi Afrika unembali encomekayo yoosomashishini abantsundu ababeqhuba amashishini kakuhle kwiilokishi ngamaxesha ocalucalulo kweli,” kutsho usihlalo weAfrican Rainbow Minerals, uPatrice Motsepe, kwintetho ayenze kwindibano yebhunga loosomashishini abantsundu (BBC) eRhawutini kule veki iphelileyo.  
Uqhube wathi: “Ukuba asibakhumbuzi abantu bakuthi ukuba nabani na wayekwazi ukuzishishinela kakuhle, asikayifumani ncam inguqu nenkululeko kweli.”  
Ukanti uMongameli weli bhunga liyiBBC, uSandile Zungu, umemelele urhulumente ukuba kusekwe iarhente yabucala eza kujongana nezinikimaxabiso nezinye iikontraki ezinkulu ekudala zisohlula urhulumente, “siyalixhasa neligwijo likaThuma Mina, liyasomeleza kwaye sifuna ukuthi impumelelo yamashishini antsundu yinto ekufuneka yenzeke nakanjani kweli.”  
Umphathiswa wophuhliso lwamashishini asakhasayo, uLindiwe Zulu, uphendule ngelithi “ucalucalulo kweli lwakhuthuza umntu ontsundu; lamshiya ephaca, engakwazi nokuzibona ukuba angayintoni ebomini, athathe inxaxheba kwezoqoqosho. Kukuni nina soomashishini abantsundu ukuba niqhube iinkqubo zeenguqu ngokobuhlanga kwezoshishino kwaye nilwele ukusebenza kwiindawo ezingenabo ubuqhophololo!”  
“Kufuneka nidibane, nilwe nale nto yabelungu abahombisa ngabantu abantsundu kwizikhundla eziphezulu ibe iinkampani ezo zisemhlophe. Kufuneka oosomashishini abantsundu bazibonakalise; kucace ukuba abaphelelanga kwizinto ezithile kuphela,” uvale ngelo uZulu.  
Le ndibano ibigcwele oosaziwayo kwezoshishino, amagosa karhulumente kunye noosomashishini abasaqalayo.  
Iinjongo ibikukwabelana ngolwazi nokushukuxa imiba efana nembuyekezo yomhlaba ngaphandle kwentlawulo, imithetho nemigaqo ecothisa inguqu ngokobuhlanga kwezoshishino, ukushishina norhulumente, ukulwa ubuqhophololo, uvukelo lwesine kwezoshishino (4th Industrial Revolution / 4IR) nokulungiselela amashishini abantsundu kwi-4IR.  
Oosopolitiki abasuka kwiANC, UDM, EFF neDA nabo banikwe ithuba lokuhlomla ngezoqoqosho kwipolitiki. UShivambu uyikhabele kude into yolu vukelo lwesine kwezoshishino ngelithi, “andazi yimincili yantoni le ninayo ngale 4th Industrial Revolution! Kudala ikhona, naziya iimoto zisenziwa ngoosomashishini, hayi ngabantu pha kwaBMW! Andazi nokuba yinto entle ke leyo ngoba akusekho bantu ngoku kwezo zikhundla!”  
UStella Ndabeni-Abrahams, onguMphathiswa wezoNxibelelwano kweli, wosule la manzi ebegalelwa nguShivambu ngokuthetha ngamathuba alele kule nguqu yovukelo lwesine kwezoshishino (4IR), ekhuthaza oosomashishini abantsundu ukuba bayibambe ngezandla zozibini; bayile amakhasi omnatha wonxibelelwano ngeelwimi zesiNtu, nabo bazixakekise pha kumnatha, benze imali.  
Oku kungqinwe kwaze kwagxininiswa ngusihlalo weSekunjalo Investments Holdings, uGqr Iqbal Surve, owongeze nemizekelo yeenkampani – ezifana nooFacebook, Uber nooAmazon – ezenza izithonga zemali ngokushishina kumnatha wonxibelelwano qha.  
UMaite Nkoana-Mashabane, onguMphathiswa woPhuhliso lwamaPhandle, ibe sesona sithethi sishukumise umzi xeshikweni ebuza imibuzo enzima koosomashishini abantsundu: “Andikayiboni mna le nto sinokuyenza ngomhlaba! Naba oomasipala banawo umhlaba kodwa loo mhlaba abenzi ngeniso ngawo!”  
Phambi kokuba enze umzekelo ngomhlabana omncinci oseMidrand, eRhawutini, ekuthiwa yiWaterfall, “ngumhlaba nje omncinci osezandleni zomntu omnye, omeme abantu ukuba bazokwakha amapomakazi namashishini abo kuwo. Yhey! Uwulungisile la mhlaba, wogqitha nooSandton ngobuhle ngoku. Ingxaki ayingomhlaba, ingxaki yile unokuyenza ngawo! Masikhuthaze abantsundu ukuba bangawuthengisi nto zakuthi. Gcina umhlaba wakho, uwusebenzise ngendlela eyenza imali!” nalapho kuphakame iholo lonke limqhwabela izandla uNkoana-Mashabane. Nangona kuthethwe kakuhle, kuye kwakho oosomashishini abasakhasayo abathe bona badikiwe ngamagama amakhulu nezithembiso zikarhulumente koosomashishini. “Onke la magama ee “more support for SMMEs”, “accelerated growth”, “shorten payment period” awathethi nto ukuba awalandelelwa ngezenzo. Urhulumente usuke wayingcali yokucikoza nokusithuthuzela ngala magama amnandi,” kutsho usomashishinikazi ongafunanga kuchazwa kwiphepha. 
 Usuku lokugqibela lale ndibano yeBBC luvalwe nguMongameli Cyril Ramaphosa, kwisidlo sangokuhlwa ngoLwesihlanu, nalapho avakalise inkxaso yakhe nokuzimisela ukunceda oosomashishini abantsundu kweli.","Ibhunga loosomashishini abantsundu (Black Business Council) libambe indibano eyakhayo eGallagher Convention Centre, ngomhla wokugqibela kweyoMdumba nowokuqala kweyoKwindla"
"Umphathiswa wezothutho, ezendlela nokhuseleko eMpuma Koloni uWeziwe Tikana ebambisene namapolisa eli phondo leMpuma Koloni bazakube besenzela obesakuba nguMkomishinala wamapolisa ephondweni uLieutenant General Celiwe Binta itheko nanjengoko eshiya esihlalweni emva kokuphela kwesivumelwano sakhe.  
Oku kuzakubanjelwa kumabala ezemidlalo aseBhisho ngaseQonce ukusuka ngentsimbi yeshumi kusasa ngoLwesihlanu.  
Kwakulo msitho uTikana uzakube enikeza ngeediploma zabaphumelele uqeqesho lobugosa bezendlela.",Kubulelwa igalelo lobesakuba nguMkomshinala
"Ifumene amanqaku amathathu i-Orlando Pirates emva kokubetha iSwallows FC ngegowuli elinye eqandeni (1-0) emdlalweni wokuqala weDStv Premiership obubanjelwe e-Orlando Stadium emalanga namhlanje. Lo ibingumdlalo wokuqala phantsi komqeqeshi weBucs omtsha, uJose Riveiro, othathe indawo kaMandla Ncikazi noFadlu Davids abebeqeqesha ngokubambisana kwisizini egqithileyo. Ezimnyama ziqale umdlalo ngabadlali abatsha abafana noTapelo Xoki, uNkosinathi Sibisi noBienvenu Eva Nga. Yona iSwallows idlale ngaphandle komqeqeshi, uDylan Kerr, osalinde amaphephamvume okusebenza eMzantsi Afrika. 
Umdlalo uqale ngezinga eliphezulu – kodwa yiPirates ekwazileyo ukubhalisa ebhodini phambi kwexesha lokuphumla. Igowuli ephumelele ngalo iPirates lifakwe yifolosi esuka kwiChippa United, uEva Nga. Nakubeni omabini amaqela ezamile ukudala amathuba okufaka amagowuli emdlalweni – kodwa iSwallows ayikwazanga ukuwasebenzisa kakuhle awayo. Isidlale kakuhle isiqingatha sokuqala iPirates kwaye bekufanele ukuba iye ekhefini ihamba phambili ngenqwaba yamagowuli. UKabelo Dlamini noSibisi boyiswe kukusebenzisa amathuba ebemahle kakhulu. Zijikile izinto kwisigaba sesibini kancinci. Abadlali beSwallows babuye bengxolisiwe. 
Badlale ibhola ebhetele kunePirates. Iinyoni zaseDube ngezigoduke nenqaku elinye – kodwa usompempe ukhethe ukungaziniki ipenela ecacileyo. USibisi uwise uPatjie emhlabeni kanozinti, ngelo xesha usompempe engekudanga kwindawo yesehlo. Komnye umdlalo, iRichards Bay yothuse abantu abaninzi xa ihlaza iGolden Arrows ngamagowuli amabini eqandeni emdlalweni weDStv Premiership wobukhaya ePrincess Magogo Stadium emalanga namhlanje. Emdlalweni wokuqala izolo ebusuku, iMamelodi Sundowns ibethe iCape Town City ngamagowuli amabini eqandeni eCape Town Stadium. 
Orlando Pirates: Ofori, Xoki, Sibisi, Maela, Hotto, Monare, Mosele, Nonyane, Dlamini, Lorch, Eva Nga. 
Amalalela: Mpontshane, Ndah, Mako, Shandu, Lepasa, Tlolane, Makaringe, Motshwari, Timm. 
Swallows: Mbanjwa, Damons, Sasman, Sait, Khupe, Mngonyama, Mtshali, Wambi, Patjie, Isaacs. 
Amalalela: Ngobeni, Sibiya, Allan, Lukhubeni, Musonda, Mbhele, Amoojee, Mthethwa, Mtshali.","iPirates ibethe iSwallows, yona iRichards Bay ihlaze iGolden Arrows!"
"UMongameli Cyril Ramaphosa ubongoze uSihlalo weANC eMpuma Koloni, uOscar Mabuyane, ukuba aqinise isandla koomasipala baseMpuma Koloni, esithi banoxanduva lokutshintsha ubomi babantu. 
 
URamaphosa ebethetha kwiholo yaseGompo eDuncan Village ngeCawe, apho iinkokheli zeANC bezithetha noluntu, ukuhlakulela unyulo lonyaka ozayo. 
 
URamaphosa, otyelele ikhaya likamam’ uNomathemba Fazzie (91) olitshantliziyo lomzabalazo, uthi akonelisekanga yimeko ayibone eDuncan Village. 
 
KwaFazzie, uRamaphosa ubone ukuba uyenziwa umsebenzi wokuxandisa indlu yeRDP kamam’ uFazzie. 
 
“Imeko eniphila phantsi kwayo andiyithandi, ndifuna siyilungise. Ndifuna siyilungise ukuze nibenezindlu kwaneenkonzo ezifana namanzi nombane. Ndifuna nihlale kwizindlu ezingcono hayi ematyotyombeni unaphakade. 
 
“Kukho abantu abahlal’ ematyotyombeni iminyaka engaphaya kwengamashumi amabini. Ayilunganga le nto kwaye iza kufuna sikhawuleze siyilungise. Ndiza kubuya kwakhona ndizokujonga ukuba oomasipala benza ntoni apha,” utshilo uRamaphosa. 
 
URamaphosa uthi logama eza kuqinisekisa ukuba uMasipala waseBuffalo City wenza umsebenzi wawo wokutshintsha iimpilo zabahlali baseDuncan, ukwabongoze uMabuyane ukuba aqinise isandla.   
 
“Noqabane uOscar Mabuyane okurhulumente wephondo, naye uza kubaqhuba oomasipala bethu. Mna naye (Mabuyane) sesivene ukuba le nto siyibona apha eDuncan Village sifuna ilungiswe,” utshilo uRamaphosa. 
 
Emva kokuba ethethe oku uRamaphosa, uMabuyane, obehleli eqongeni, wenze umfuziselo wokukatsa ihashe, esebenzisa isandla sakhe sasekhohlo okungatha ukatsa ihashe – ekwenza oko encumile. 
 
Lo kaRamaphosa ukwatyelele naseMdantsane apho athethe khona nabahlali. 
 
Ukanti amalungu ekomiti embaxa yeANC ebethe bhazalala kulo lonke iphondo egaya inkxaso.  
 
—",Ramaphosa: Mabuyane faka isabhokhwe!
"Utywala buyalawula kubomi bethu, kukho abantu abangasakwaziyo ukuphila ngaphandle kwabo.  
Kumatheko nemisitho esibanawo ibangathi kusuze iqaqa xa bungekho, elo theko lakho libamuncu okunga kufika umphanga. Asikuko nokuba asibuqondi ubuzaza bokukhokelwa butywala kwizisusa zethu, koko sesirhintyeleke asakwazi nokunyakaza oku. 
 Umntu oyijonga yonke le nto emgama uyakusibuza okokuba, ibiyintoni na esikhwelisa emthini ngeli xa amasebe erhuqa phantsi? 
 Namhlanje abantwana bethu basixakile, abaseli bayakhuphela. Kwesi sithuba ancame umzali azidlele imu, kuba kakade kuthiwa ukuthetha kucutha amanqatha. Kuzovela phi kona ukutyeba sizizisulu zotywala okwenkunzi yentwala eyoyiswa luzipho? 
 Tyhini madoda ndemkisela nokuthetha ndingabulisanga; Mabandla kaXhosa ndibhotisile! 
Namhla ndiza ndithe qhiwu incwadi yedrama ethi, Ndiyekeni. Le ncwadi yatyekezwa liciko kwanechule elisoloko likrolonqa esiya isiXhosa, uD.M. Jongilanga.  
Yincwadi eyapapashwa ngabakwa-Educum Publishers phaya ngomnyaka ka1975. Apha umbhali uqhayisa ngobuciko nolwazi lwakhe olwendeleyo lolwimi, incwadi uyibalisa ngezikweko ezikwarhaswe ngoburharha.  
Ngumdlalo onemfundiso lo nothiwe thande yimpixano kubalinganiswa. UNdila yititshala ekhutshwa emsebenzini kuba ingakwazi kuziphatha, umfo lo wayesela angayeki sele esesikolweni. Imeko yakhe yakhelwa umkhanya xa ethuma abantwana besikolo ngexesha lesikolo ukuba baye kumthengela utywala. 
 Mhlawumbi uNdila wayebambe eliya lithi, iinkobe zivuthiswa kukukhwezela ukuze zingenyeli. Ukanti ukuba wayeyiqonda into yokuba yintyatyambo enomhlola ekhula endlwini ibuye ihle nasemoyeni ngewayephulaphule akuthethiswa.  
Wona amazwi athi, akukho mntu uxakwa kukuqhobosha iqhosha lakhe ayengamsebenzeli, wayexakwe ukuxakwa oku kukuzilawula. Ithini na madoda into yotywala, ukuba umntu asongele abanye ngenxa yezenzo zakhe? Inene kunzima! 
Idlaka aliphandwa, usakwenjenjalo sube unyendul’ izibi, waliphanda ke umfo kaNdila. Kwakusemva kokuba ebekele isabatha uLoni oyinqununu eyamkhuphayo emsebenzini ngenxa yokunxila. Wangena waphelela ke naye uLoni kuloo mgibe, wathi ebengaseli suka woyela ngokubambis’ amazinyo ebhekileni.  
Yaphela ngesiquphe imali yakhe ityiwa nguZanele, intokazi awayethiyiselwe ngayo. Wathi esakubangumpha ochutywe walahlwa uLoni, yalithuba azixeleleyo uNdila ukuba akanakuliyeka elo. Wayesenengqumbo nesingqala sokukhutshwa kwakhe emsebenzini. Uthi ke, umntu uyakuze azibone ibatha xa ephikana nokutyhola abantu ngeengxaki zakhe?  
Wazibona ewutya umsebenzi ngenxa yokungakwazi ukuzilumla. Ilamlwa njani into enje? Ingqeqesho yona imelwe ukufakwa luphi uhlobo?  
UNdila yindoda endonci yawo ukhule wagqiba ukuba akangekwazi ukwahlula impukane nenyosi. Ukuba uNdila wayesazi ukuba ukuzalisa komlambo usembindini wawo koyisa neendadi ngewayebuye nganeno. 
Mhlawumbi ke laa ntetha kaMadala, usihlalo wesikolo yayisele izinzile kwingqondo yakhe. Andithi kaloku uMadala ukholelwa ukuba ukungqivaza ngumkhwa wamayilo neenyhwagi ngelixa ukungqodoza isisidanga samaciko namachelezi. Tsii, ungabuy’ uthini ngamaphik’ anenkani! Mhlawumbi ukugweba ngophondo nako kulunge kungalunganga.  
Kona ubuncwane bobomi zizothuso eziza nantyibelo zimbi. Ke ukwehla kwingwenya ubuyikhwele kunobungozi obuntanganye namini ikutyekeza ngokwayo. Ndimkile! 
Owenu kusiba noncwadi lwesiXhosa.",Masivume utywala busoyisile
"NGUBANI esi siphalaphala siqala kulo mdlalo namhlanje? USibahle yintombi enama-23 eminyaka ubudala, intombi kaDhlomo, nawaphulukana nayo kudala, kwaye kubonakala ngathi ikwaligqiyazana elizakutsala umdla wezothando ku-Ayanda.  
USibahle udlalwa nguLondeka Mlaba, obu buso butsha kumabonakude. UMlaba unesidanga sase-UKZN kwizifundo zeDrama and Media. USibahle uyaqala namhlanje uMvulo (23 kuCanzibe), ngelizokukhangela uDhlomo kuba ufuna ukuqala ubomi obutsha naye.  
Kaloku uSibahle lo ubenexesha elinzima, ezama ukukhangela umsebenzi kodwa esokola ukuwufumana. Izinto bezingamhambeli kakuhle de wabhenela ekuthengiseni ngomzimba eHillbrow ukuze afumane imali.  
INDIMA YAKHE: Akaphangeli, kwaye kudala ezama ukukhangela indlela yokuphila; Unesakhono kwezosasazo kwakunye nopapasho; Ukholelwa kwelokuba amashwa okungafumani msebenzi abangelwa kukungenzelwa isiko lembeleko;  
Ukhe wasebenza njengomdanisi kwiindawo zentselo ukuze afumane imali, uphele esebenza njengomthengisi womzimba eHillbrow. Kubonakala ngathi unina ebengazi nto ngako konke oku. Ufumana uDhlomo ngokumkhangela kumakhasi onxibelelwano emva kokumbona ewongwa ngomsebenzi wakhe ezindabeni.  
Umama wakhe uNontsetselo zange uDhlomo avume ukumtshata, yaze loo nto yambangela ukuba azikhulisele uSibahle. Konke oku kushiye iimvakalelo ezohlukeneyo kuSibahle ngokuba uyamdinga uyise, kwaye kunjalo nje ukholelwa ukuba akukho nto imfaneleyo. 
 Ingaba uzakufumana iingalo zokulilela ku-Ayanda? Masibone ngokuhlwanje ku-Zalo ngo-20h30.",UZALO lwamkela uSibahle ngokuhlwanje!
"Sele kusisithuba esingaphaya kwentsuku ezintathu ivalekile indlela uR61 ukusuka eSajonisi ukuya eMthatha. Oku kulandela ingxabano yabaqhubi bezithuthu zika wonke-wonke basesaJonisi kwakunye nabaseLusikisiki nolubangelwe kukuphikisana ngabakhweli kutsha nje.  
Le ngxwabangxwaba yenzeke kummandla waseLusikisiki phakathi konotekisi bombutho iBoader kwakunye noNcedo ngomhla wangeCawe kule veki. Ngokwengxelo yomqhubi waseSajonisi  uVotekile Nombekana uthe abaqhubi baseSajoni babanga ngelithi banyanzeliswe ukuba bakhuphe intlawulo liqela labaqhubi eLusikisiki. Ngokwesivumelwano sale mibutho oonoteksi bakhupha intlawulo xa bekhwelise abahambi. UNombekana uthi, kweli tyeli isithuthi eso besithwele abaqhubi kwakunye neethawutha zeeteksi zaseSajonisi nto leyo ibengunobangela wokuba bangarhumi nekhokelele kule mbambano.  
“Sicela urhulumente angenelele kuba ixake namapolisa le nto yokubangwa kwale ndlela kwaye siyawarhanela namapolisa ukuba anesandla kulento,” utshilo uNombekana. Emva kwezidube dube akukhange kubelithuba elingakanani iqela labaqhubi baseSajonisi bazeka mzekweni ngokuvala indlela nalapho kukholeleka ukuba abaqhubi baseLusikisiki bafike bexhobile lwaqala udushe,  kulapho sitshele khona isithuthi sabo esiluhlobo lweBantam.  
“Amapolisa afike athatha oonotekisi baseLusikisiki bexhobile aphinda abakhulula ngaphandle kokuvula ityala, asisawathembi kwawona ngenxa yezenzo zawo” unabise ngelo uNombekana. 
Ukanti inkonzo yesipolisa eSajonisi ayifumanekanga ukuziphendulela ngezi zityholo. Isithethi samapolisa aseMthatha uColonel Mzukisi Fatyela ubhengeze ukuba abanjiwe amadoda amahlanu ngezityholo zokufunyanwa enemipu engekho semthethweni kugqogqo lwamapolisa olujoliswe kudushe loonoteksi.  
UFatyela uthe udushe phakathi kwedolophu yaseSajonisi, eNtlaza, eLibode kwakunye naseMthatha selusube imiphefumlo yabantu abahlanu kwezi nyangana zintlanu ziphelileyo. 
isibhalo@inl.co.za",Lusube imiphefumlo udushe loonoteksi
"UTITSHALA wesikolo samabanga aphezulu iNtsika, eRhini, angazibona esengxakini ngenxa yombhalo awubhale kuFacebook esithi ubhentselwe ngabafundi kwigumbi lokufundisela. 
Isebe lezemfundo laseMpuma Koloni liyavutha ngumsindo kwaye liyaqhuba nophando lwalo emva kokuba lo titshala, owaziwayo ngegama liphephandaba I’solezwe, ebhale kuFacebook wakhe esithi ubhentselwe ngabafundi ngethuba ebahlohla kwigumbi lokufundisa. 
KuFacebook wakhe kwiveki ephelileyo, lo titshala ubhale esithi: “Andisebhentselwe Yehova kule Classndithini ke mna? MOER!!!” 
Ngonyaka ka2014, le titshala inye yabhala kuFacebook wayo: “Ndina[ma]tsheri amayi-5 mna pha kwaGrade 11. Nindenza isilambi” 
Le mibhalo idale ukunxakama kumakhasi onxibelelwano, nto leyo ithe yanyanzela isebe lezemfundo ephondweni ukuba lithabathe amanyathelo. 
UBukeka Bee Ncwabekazi Mcoboki, ubhale kuFacebook esithi: “Owam utitshala wayesithi xa umntwana oyintombi ebhentsile…akubize ngefani athi hlala kakuhle…ngumzali ke lowo. Hayi lo uzobhala kuFacebook ngokubhentsa kwabantwana…” 
UMawande Kutyana uthe: “Abantwana babhentsa njani na? Ayingomzali na lo? Abantwana bethu basengxakini.” 
Logama uSanele Mazolwana yena ebhale ngolu hlobo kuFacebook wakhe: “Xa ebhentselwe athini ke. Abanye abantwana basile bayenza nangamabom lo nto.” 
Umfundi ofunda eNtsika uyichaze le titshala njengomntu ongakuchasanga ukuqhasa abafundi. “Ngamanye amaxesha ukhe afune iinombolo zabafundi abangamantombazana,” utshilo lo mfundi. 
Isebe lezemfundo eMpuma Koloni liyaqhuba nophando lwalo ngakule titshala, kwaye lithi lizakuthatha amanyathelo xa sele luziqokelele zonke iinkcukacha elizifunayo malunga noku. 
Intloko yesebe ephondweni uThemba Kojana, uthi le nto yenziwe ngulo titshala ilihlazo kootitshala. 
“Ndiyasigxeka esi senzo salo titshala, futhi ndiyalele ukuba kwenziwe uphando ngakuye kuba le nto irhuqela eludakeni isidima sootitshala. Ndikwacele icandelo lethu lezomthetho ukuba liphande esi sehlo lijonge ncakasana umsebenzi wakhe njengesicaka soluntu,” utshilo uKojana. 
UKojana uthi uphando lwabo luzakuqamela ngesolotya lomthetho elilawula ingqesho yootitshala elaziwa njengeEmployment of Educator’s Act of 1998. 
“Ndifuna ukulumkisa bonke ootitshala bethu ukuba bazakuphulukana nemisebenzi yabo ukuba basaqhubeka bebona abalingane bokwabelana ngesondo kubafundi bethu,” kulumkisa uKojana. 
sithandiwe.velaphi@inl.co.za",Angasengxakini utitshala othi ubhentselwe ngabafundi
"Umsasazi wesikhululo sasekuhlaleni iEkhephini Community Radio yaseBarkley East, ucela uMsamariya oLungileyo ukuba ancede usapho lwakhe lubenendawo yokufihla intloko – indlu ngamanye amagama. 
UFikile Dyantyi (30), owenza inkqubo yomculo kamaskandi kwesi sikhululo, uphumele elubala ngentlungu yosapho lwakhe. Uthi oku kungenxa yokuba ixesha elide umama wakhe wayehlalisana notata othile kwilokishi iLulama Hlanjwa eBarkley East, bona bakhulele phantsi kwalo tata. 
Ukusweleka kwalo tata ngo2013, usapho lwalo tata lufikile lusithi mabakhangele enye indlu. 
UDyantyi ulivolontiya kwesi sikhululo kwaye uthi imali ayanelanga ukuba anganika isidima yena nomama wakhe kwakunye nosisi wakhe omncinane. 
Umama kaDyantyi uphangela kwiifama kwaye akakafikeleli kwiminyaka yenkamnkam yabadala. 
“Ukusweleka kwalo tata, abantwana balo tata bazile kwakhona bathi indlu singayigcina. Kodwa ngoku siyakhutshwa kule ndlu sihlala kuyo,  ndicela uncedo kuye nabani onosinceda nam ndibe nendawo yokufihla intloko. Abasinyanzelisi ngokuphuma kodwa ndibona isazela sokuba sihleli kwindlu yabo ixesha elide. 
“Ndim nomama wam nosisi wam oza emveni kwam,  asinanto, ndicela uncedo nakuye wonke ubani onokusinceda sibenendawo yokufihla intloko,” utshilo uDyantyi. 
“Bendicela uncedo nokuba yimalana ebantwini sizakhele ikhaya nomama wam nodade wam. Ukutya kona sizokuthenga ngalo macebo simana ukuwafumana.” 
Onokunceda olu sapho angaqhakamshelana nephephandaba I’solezwe lesiXhosa kwi-imeyili ethi isibhalo@inl.co.za okanye atsalele uDyantyi ku 073 008 0004.",Umsasazi ucela ukwakhelwa indlu
"OMATHATHU amacwecwe kaNathi Mankayi aza kube esitsho njalo eGuild Theatre ngomso (uLwesihlanu). 
UMankayi, owaduma kakhulu ngengoma yakhe ethi Nomvula, uxelele I’solezwe ukuba uza konwabisa abahlali baseMonti neziphaluka ngomso ngeengoma zonke aziwa ngazo. 
“Ndiza kuma ixesha elide ndicula eqongeni. Zonke iingoma ezikumacwecwe am ndiza kuzicula,” kutsho uMankayi. 
Ngobu busuku, uMankayi uza kube ephelekwe ngusisi wakhe uAmanda, naye osele engene waphelela kweli khondo likabhuti wakhe. 
Icwecwe likaNathi elitsha, Iphupha Labantu, lineengoma ezilishumi ezibalisa ngothando, uThixo kwanobom. 
“Ndikhetha ukubalisa ngothando ngokuba wonke umntu uyalwazi, nokuba ubani uyasokola, uhlala endaweni enjani, uthando uyalwazi. Akufani nokucula ngemali kuba ayinguye nabani onayo,” kutsho uMankayi. 
UMankayi uthi kweli tyeli akafuni kuvakala njengohlobo awayelilo kuNomvula kuba ukhulile. 
“Xa umamele icwecwe lesibini nelesithathu uyakuva ukuba ndikhulile. Andifuni ukuba uve uNomvula.” 
Uthi umculo kuye ulubizo, akukho suku lugqitha engakhange acule. 
“Akukho suku lugqitha ndingakhange ndicule, kwaye nokuba bendingabhatalwa bendakucula,” kubalisa uMankayi. 
Phambi kokuba adume, uMankayi wayephila ngokwenza, aze athengise imizobo kwidolophu yakokwabo iMaclear. 
Umphandle wecwecwe lakhe lokuqala wawuzoba ngokwakhe. Nakweli litsha icwecwe uthi umsebenzi wakhe ukhona ngaphakathi kulo. 
Ngoku uMankayi ungumyeni notata, kwaye uthi oku kumnika isizathu sokuvuka ayokusebenza ngokuzimisela. 
Amatikiti afumaneka eComputicket ngeR300 (VIP) nange R200. 
KUSENJALO: Ingaba uNathi uyibethile ngokwenene iManejala yakhe? 
Le mvumi ityholwa ngokunkunkutha imanejala yayo uChina Mpololo de kwanyanzeleka angene esibhedlele. 
Abasihlebeleyo bathi uMankayi ungombe uMpololo de wamoxuthela nesithuthi sakhe. 
Ephendula I’solezwe ngezi zityholo, uMankayi uthi uMpololo “unezinto angazenzi kakuhle nekunyanzeleke baphele befaka ityala emapoliseni.” 
UMankayi ukwatyhole uMpololo “ngokunyoluka” nokutya imali yakhe. 
“Wacela ukusebenza nam ndingamazi nokumazi, kodwa ebantwini uyayijika uthi ndamcela. 
“Savuma ukuba angenza iibookings, ibe lapho ingxaki. 
“Imali ibingena kuye, angabonisi bungqina beempepha ( receipts ) kuthi. Abize isixa esithile semali kuloo ndawo ndibizwe kuyo, ayinciphise kuthi imali ayibizileyo, ayithabathe enye yaloo mali kanti useza kufuna isiqingatha sakhe semali nakuthi,” kubalisa uMankayi. 
Simbuza ukuba umbethile ngokwenene na uMpololo. 
“Kaloku ukuba bendimbethile ngendibhadla ejele ngoku,” utshilo. 
Ukanti uMpololo ukhanyele ukuba kukho ukungaboni ngasonye phakathi kwakhe noMankayi. “Hayi, ayikho into enjalo. Yima ndisesentlanganisweni ze unditsalele umnxeba emva kweyure,” uphendule watsho uMpololo ngethuba simtsalela umnxeba. 
Sibuyele amatyeli aliqela kuye kodwa nkqi ukuwuphendula umnxeba wakhe, kwaye akaphendula neembalelwano ebesimthumelela zona. 
Asazi, kodwa siziindlebe zenu!",UNathi utsholoza kwiqonga laseMonti ngomso
"Zibhalwe ngokutsha iincwadi zembali emva kokuba iFort Hare United ibethe iCape Penensula University of Technology (CPUT) ngo’28-27 emdlalweni weVarsity Shield obuseDikeni ngoLwesine kwiveki ephelileyo. Emva kokuphumelela yonke imidlalo yeVarsity Cup kwisini yalo unyaka, impumelelo yeFort Hare yenziwe ncasa ngakumbi kukuyizuza phambi kwabalandeli bayo eDikeni. Kokokuqala indebe yeVarsity Shield iphunyelelwa liqela lombhoxo eliphuma kwiphondo laseMpuma Koloni. Ukuphumelela kweFort Hare kuqinise igama leMpuma Koloni njengekhaya lombhoxo eMzantsi Afrika nanjengeyona ndawo evelisa abadlali abaphambili. Bekungelulanga ukuqubisana neFNB CPUT ebiziintshatsheli ezikhuselayo ngoba ibisilwela ukuyigcina indebe yayo. 
Kuyiwe kwixesha lokuphumla iFort Hare iphantsi koxinizelelo – kodwa okuye kwancomeka yindlela abadlali bayo abalwe ngayo kwisigaba sesibini somdlalo. Amadoda azijule ijacu anceda iFort Hare aquka uAyabulela Xhosana, uYamkela Mzozoyana noKeith Chiwara. UKapteni weFort Hare University, uKamvelihle Fatyela, uvakalise uvuyo lwakhe emva komdlalo watsho encoma indima eyenziwe ngabalandeli abalixhasileyo iqela lakhe kwisizini esongwe kwiveki ephelileyo. “Ndonwabe kakhulu. Ndizingomba isifuba ngomsebenzi owenziwe liqela lam. Besikhe sahamba emva emdlalweni – kodwa ndibacengile oogxa bam ngelithi mabanganikezeli kude kuphele umdlalo. Enkosi kubalandeli bethu. Le impumelelo yeyabo,” utshilo uFatyela obethiwe wambu yimincili. 
Noxa iziko lemvundo laseNtshona Koloni ligoduke lisophisa emva kokubethwa eDikeni – kodwa akukho mntu onokuyithandabuza indlela ebelizimisele ngayo emdlalweni. Ibidlalela ukuphumelela iCPUT – kodwa uKapteni wayo, uSiyasanga Ngubelanga, uthe abaphoxekanga kukubethwa yiFort Hare University. “Asindiphoxekanga mna. Kuthi esi sisiqalo sohambo olude. Ndiyababulela abalandeli bethu abasuka eKapa nabalandeli bombhoxo baseMpuma Koloni. Isebenzile kakhulu iFort Hare. Yiminyaka izama ukufumana impumelelo eyizuzileyo namhlanje. Ndiyaziqhenya ngomsebenzi wayo njengomntu walapha eMpuma Koloni. Bekumnandi nakum ukudlala phambi kwabantu basekhaya eQonce,” utshilo uNgubelanga. UChiwara weFort Hare ufumene iwonga lomdlali obalaseleyo kwiVarsity Shield yalo nyaka.",Yenze imbali iFort Hare University emidlalweni yeVarsity Shield!
"Kwiveki ezayo iyaqala ngokusesikweni isizini yePSL ka’2017/18, kungoko abaphathi bamaqela bethe sa iinzanwe bezama ukufumana konke okunothi kuncede amaqela wabo.  
Kuxakekiwe nakwi-Orlando Pirates – kodwa ezona ndaba ziphambili kuyo zithi uTebogo Moloi noMilutin Micho Sredovevic bangabuyela kwiPirates phambi kokuqala kwesizini.  
Umqeqeshi wePirates uKjell Jonevret ulahlile kwisikhundla sakhe, ngokwesibhengezo esivakale izolo.   
Oku kuza emva kokuba iBucs ivale isizini ingafumananga ndebe. Kuvakala ukuba indawo yakhe ingavalwa nguMicho okucingeleka okokuba angancediswa nguMoloi – oshiye iChippa United ngesaquphe kwiveki ephelileyo.  
UMicho uthele thsuphe abalandeli bakhe kuTwitter okokuba eya endaweni ethile – kodwa angayichazanga. Kuthiwa uboniwe eGoli, into eqinise ngakumbi amahum-hum okuya kwakhe kwiPirates.  
Kuvakala ukuba uMoloi unawo umnqweno wokubuyela kweZimnyama.  
“Nam ndiyiva ezindabeni into kaMicho – kodwa ukuba uyandifuna, izandla zam ndizivulile. Ekhaya kuyohlala kusekhaya, kwiPirates kulapho ndikhulele khona,” utshilo uMoloi. 
UMicho ulahle kutshanje njengomqeqeshi welizwe lase-Uganda. Ngaphambili le ndedeba yayikhe yangumqeqeshi weBucs.  
IPirates ayikho phakathi kwamaqela azakudlala iMTN 8 emva kokuvala isizini egqithileyo ikwindawo yeshumi elinanye. 
pedro.mapelo@inl.co.za",‘Kulapho ndikhulele khona kwiPirates’
"Igowuli elifakwe ngumdlali-siswini, uMpho Makola, lincede uMzantsi Afrika ngethuba ubetha ilizwe lase-Egypt ngo’1-0 kumdlalo weNelson Mandela Challenge obubanjelwe e-Orlando Stadium ebusuku namhlanje.    Kulo mdlalo uShakes Mashaba wenze iinguqu ezimbini: uqale ngoClayton Daniels emva noMandla Masango esiswini okanye ephukweni lasekunene.    Lo nto imsebenzele umqeqeshi ngoba ababadlali bobabini babenawo umfuthi kakhulu kwindlela iBafana Bafana edlale ngayo namhlanje.    Abadlali beYiphutha ngabo abankqonkqoze kuqala kwimpondo zeBafana Bafana – kodwa ngethamsanqa bafike u-Itumeleng Khune ethe qwa.    Kwimizuzwana emva koko uMasango ugobe ibhola entle kufutshane nekona kwicala lasekunene – lobhola idibene nentloko kaMpho Makola oyivalele emnatheni ngomzuzu wesixhenxe kwisiqingatha sokuqala somdlalo.    UMzantsi Afrika uye kwixesha lokuphumla uhamba phambili.    Kwisigaba sesibini somdlalo AmaYiphutha awunyusile umxakatho futhi ikwangawo akwazileyo ukudala amathuba acaculeyo nangona engakwazanga ukuwasebenzisa.   UMashaba ukhuphe uThamsanqa Gabuza, waze endaweni yakhe wafaka uSibusiso Vilakazi – kanti yena uRamahlwe Mphahlele ungene endaweni ka-Abbubaker Mobara. Injongo yezonguqu ibikukuhlasela i-Egypt ngcono ngoba amandla kaGabuza ebesele ephantsi nokuqinisa amandla weBafana phaya emva. UMzantsi Afrika ukwazile ukuyithintela iYuphutha ebekubonakala ukuba ifuna ukugqobhoza ukuze ifumane igowuli lokulinganisa.         South Africa: 16 Khune, 2 Mobara, 3 Langerman, 6 Daniels, 14 Hlatshwayo, 15 Jali, 5 Furman, 12 Makola, 7 Masango, 20 Dolly, 9 Gabuza.   Egypt: Shenawy, Gaber, Gabr, Dweidar, Abdel Shafy, Elneny, Salah, El Said, Trezeguet, Salah, Koka.  
  
Igowuli elifakwe ngumdlali-siswini, uMpho Makola, lincede uMzantsi Afrika ngethuba ubetha ilizwe lase-Egypt ngo’1-0 kumdlalo weNelson Mandela Challenge obubanjelwe e-Orlando Stadium ebusuku namhlanje.  
  
Kulo mdlalo uShakes Mashaba wenze iinguqu ezimbini: uqale ngoClayton Daniels emva noMandla Masango esiswini okanye ephukweni lasekunene.  
  
Lo nto imsebenzele umqeqeshi ngoba ababadlali bobabini babenawo umfuthi kakhulu kwindlela iBafana Bafana edlale ngayo namhlanje.  
  
Abadlali beYiphutha ngabo abankqonkqoze kuqala kwimpondo zeBafana Bafana – kodwa ngethamsanqa bafike u-Itumeleng Khune ethe qwa.  
  
Kwimizuzwana emva koko uMasango ugobe ibhola entle kufutshane nekona kwicala lasekunene – lobhola idibene nentloko kaMpho Makola oyivalele emnatheni ngomzuzu wesixhenxe kwisiqingatha sokuqala somdlalo.  
  
UMzantsi Afrika uye kwixesha lokuphumla uhamba phambili.  
  
Kwisigaba sesibini somdlalo AmaYiphutha awunyusile umxakatho futhi ikwangawo akwazileyo ukudala amathuba acaculeyo nangona engakwazanga ukuwasebenzisa. 
  
UMashaba ukhuphe uThamsanqa Gabuza, waze endaweni yakhe wafaka uSibusiso Vilakazi – kanti yena uRamahlwe Mphahlele ungene endaweni ka-Abbubaker Mobara. Injongo yezonguqu ibikukuhlasela i-Egypt ngcono ngoba amandla kaGabuza ebesele ephantsi nokuqinisa amandla weBafana phaya emva. 
UMzantsi Afrika ukwazile ukuyithintela iYuphutha ebekubonakala ukuba ifuna ukugqobhoza ukuze ifumane igowuli lokulinganisa.  
 
  
  
  
South Africa: 16 Khune, 2 Mobara, 3 Langerman, 6 Daniels, 14 Hlatshwayo, 15 Jali, 5 Furman, 12 Makola, 7 Masango, 20 Dolly, 9 Gabuza. 
  
Egypt: Shenawy, Gaber, Gabr, Dweidar, Abdel Shafy, Elneny, Salah, El Said, Trezeguet, Salah, Koka.",UMzantsi Afrika ubethe iYiphutha kwiMandela Challenge!
"makhe sabelane ngenkcubeko yesizwe samaNtambo aseZimbabwe. Ngomnyaka wowe-1890 uMnu. Cecil John Rhodes wathabatha amaXhosa amaninzi omlibo wamaMfengu esiya nawo eZimbabwe, ekwakusithiwa yiRhodesia ngezo mini.  
La madoda wayesiya kuwasebenzisa emigodini, ekuguquleni nasekuphuculeni abemi baseZimbabwe bangene kumba wengqobhoko nempucuko yaseNtshona.  
Wathabatha amadoda neentsapho zawo ewathembise ukuwanika umhlaba kwindawo yaseMbembesi.  
UMelusi M. Mpengesi ongumNtambo osisizukulwana samaXhosa awasiwa eZimbabwe ibali lamaNtambo aseZimbabwe ulichube wathi: “Le mbali yonke ndiza kuthetha ngayo ishicilelwe ziingwevu zaseMaNtanjeni zonke zidibene, ootata uThembile, uMnikeni ekukwathiwa nguBlom, uGalelekile, uDolama, uBongile, uNzeleni, uBonginkosi, uThobile ekukwathiwa nguSbonda kunye neengwevu zaseKoloni uMbeko, uNicholas kunye noLufefe. Le mbali ibhalwe ndim uMelusi.  
UMelusi ke yena uzalwa nguGalelekile, uGalelekile uzalwa nguMaxin, uMaxin uzalwa nguMishini, uMishini uzalwa nguMgweza, uMgweza yena uzalwa nguGwanya, uGwanya yena uzalwa nguMpengesi, uMpengesi yena uzalwa nguMdlazi, uMdlazi uzalwa nguSozozo. OomNtambo ke babongwa bathiwe: Mntambo, Ntethe, Maphanga, Sukela, Jiyani, Mbhandeni, Gabada, Novetshe, Nomawoqo, Abantu baseMbo, Ngubo ayinyathelwa, Inyathelwa ngabayithandayo! USozozo ke yena wazala uMdlazi, uMdlazi ke yena wazala oonyana abathandathu. 
 Naba ke oonyana bakhe, unyana wokuqala nguNdema; uNdema walekelwa nguVokwana, uVokwana alekelwe nguMpengesi, uMpengesi alekelwe nguQoboka, uQoboka alekelwe nguMaqungu, uMaqungu alekelwe nguDingiswayo.  
Unyana wesithathu kuMdlazi uMpengesi wazeka abafazi ababini; umfazi wokuqala yintombi yaseNtsitho uMamThembu; umfazi wesibini kaMpengesi yintombi yaseQwiliqwili egama linguMaTyani. Umfazi wokuqala kaMpengesi uMamThembu wamzalela oonyana abane. Naba oonyana bakaMpengesi kuMamThembu. Owokuqala nguFutshane, emva koFutshane kuze uMadangatye, uMadangatye alekelwe nguLwangaye, owokugqibela oza emva koLwangaye nguTshemisi. Lo nyana kaMpengesi unguFutshane wabhubha engekabi nankosikazi esengumfana, wafela emfazweni. Unyana wesibini kaMpengesi uMadangatya yena wazeka abafazi abahlanu. Nguye ke lo onesizalo esandileyo eMpuma-Koloni. Ndibala koMthatha, Ngcobo, Ngqamakhwe, Tsomo, Port St Johns, Libode, Gcuwa, Dutywa nezinye iindawo.  
Inintsi labantu bakwaMpengesi baphuma kwesi sizalo sikaMadangatya. Bekwakho ke nabo benzalo kaLwangaye nabo bakaTshemisi.  
UMaTyani umfazi wesibini kaMpengesi wamzalela oonyana abathathu. Naba ke oonyana bakaMpengesi; izibulo nguGwanya; eziwe nguBhidli; owamagqibelo ibe nguZwinye. Aboonyana bakaMpengesi bobathathu, bafuduka bobathathu neentsapho zabo bayawuwela eMatshona eRhodeshiya ngonyaka ka1900.  
Basuka bobathathu uGwanya, Bhidli noZwinye, kodwa bayofika sebebabini uGwanya noZwinye. UBhidli ke akafikanga wasweleka endleleni. Kwayokufika unyana wakhe uNtakumba. Bafuduka besuka emaNtanjeni kwilali ekuthiwa kuBhongithole eNgqamakhwe. Kulapho kukhona iinkaba zookhokho, kulapho kusuka khona inintsi lamaNtambo. Kulapho akhona amadlaka ookhokho bethu ooMpengesi. Kwakuyo loo minyaka yowe-1900, amanye amaNtambo afuduka awela umlambo omkhulu ekuthiwa yiTsomo, baya kwakha kwilali ekuthiwa yiMbulukhweza, abanye eMbulu eTsomo.  
Kulapho kukho amanye amaNtambo akwaMpengesi eTsomo. UGwanya unyana omdala kaMpengesi wazeka abafazi abathathu.  
Owokuqala nguMaLitshaba, owesibini nguMamNtlwane, owesithathu nguMamTolo. UMaLitshaba umfazi omdala kaGwanya wazala uMgweza. UMgweza ke yena wazala uRhalayi, noNqawe noNjanjula ebazala kuMaGaba. uMgweba wabe wazala uMhlola ekwaziwa ngokuba nguMission emzala kuMaXimba.  
URhalayi yena wazala uNomagcobo, noNomthiwakhe, noNdinga, noNkazana, noMzameni, noDaniel, noNonhinhi noMsuthu. Bonke ebazala kuMaMpinga.  
URhalayi yena wabe wazala uNtombizodwa, noDubekile, noTozanana, noNomqophiso, aba ebazala kuMaDlamini. UNjanjula wazala uManduma noNtombembi ebazala kuMaNguta.  
UMhlola unyana kaMgweza wazala uMaxin, noVokonqwane noSindeka. Aba ke ebazala kuMamaSango. UGwanya wabe wazala uKhethani, noNikiwe noNophuthwana, noNondala noNtloko. Aba ebazala kuMamNtlwane.  
UKhethani ke yena wazala uMayikweni, noMadakana, noChafteni, noMbalekwa. Aba ke ebazala kuMaKhuboni. UKhethani wabe wazala uNtonisa, noBhadile, noToma, noVuyiswa, noPhilemon, ebazala kuMaMaduna. UNtloko yena wazala uNozililo, noLambhathi, noMadonki, noSniki, noSipho, noNise, noYivani, noLulama noNtlanga, ebazala kumaMasoka.  
UGwanya wabe wazala uMbulunga kuMamTolo. UMbulunga yena wazala uMagoqwana, noNomkhothani, noPhathiwe, noBrown, noKhaliyoni, noNdindi noNhuzu, noNgcondo ebazala kuMaMiya.  
UMbulunga wabe wazala uKlem, uNtsali, uNomalanga, uMgudu noNqithi ebazala kuMaNdlangisa. UBhidli yena wasweleka eKoloni, kweza oonyana bakhe abathathu. Naba ke oonyana bakaBhidli: nguNtakumba, noMnyamana noJadezweni. Unyana omkhulu kaBhidli nguNtakumba.  
UNtakumba uzal’ uMgwetyelwa emzala kuMamMsitho. Wabe wazala uBongani, noMakhaphela, noSgonqo, noMafethu, noVotiwe, noNozitshotsho noNqokothwana. UBhidli wabe wazala uMnyamana okwabizwa ngokuba nguBhavu ngoMaTenza.  
UMnyamana wazala uNomaqhinga, noFatman okwaziwa ngokuba nguMisheiki, noNonhinhise, noWanana, noVuyisile, ebazala kuNonkinqa uMaNyawuza intombi kaKelly. UJadezweni unyana kaBhidli yena wazala uMoliyathi, noMafutha, noAbson, noMarhenyana, noHariyethi, noChristina, noGqirhana, noLeneki, noVayina, noVumba noStete.  
UZwinye yena wazala uZothani kuMaRhadebe. UZothani wazala uMkhangeli kuMaDlamini, uZothani wabe wazala uMabholoda, noMankazana, noThethi, noNgubenyathi noLoyi ebazala kuMagaba. UZothani wabe wazala uShumi, noNombuyiselo, noNomalanga, noNobelungu, noCokiswa noMbandeni.  
UZothani wabe wazala uJamani noKholeka kumaRhadebe. uJamani yena wazala uMasotsha, noNdabazakhe, noNkululeko, noMoses, noZwelinzima, noFezile, noBuyelwa, noNomhiki, noNomini, noNomgqibelo. UZwinye wabe wazala uXhala noNkomo.  
UXhala yena wazala uBhotani okwaziwa ngokuba nguRobert, noMangile, noHletyiwe, noNomasiso, noKali, noMjedu. uZwinye ke yena wafika gxada nje apha eMatshona, wabe wabuyela eKoloni. Kulapho ingcwaba lakhe likhoyo kuBhongithole eNgqamakhwe.  
UNkomo yena wazala uNomgqumshelo, noNomtshotsho, noNomtshato, noNontlupheko, noMthunywa. Ayipheli apho ke le mbali kuba nathi siyazala sisiya phambili.",Isiduko samaNtambo kwilizwe laseZimbabwe
"Amalungu amane eANC axhalabileyo, afake isithintelo kwinkundla ephakamileyo yaseRhini, efuna le nkundla ukuba isibekele bucala isigqibo sokuchongwa kwabaphathiswa abatsha yiNkulumbuso uPhumulo Masualle. 
  
Ngokwembalelwano yamagqwetha akwaWikus van Rensburg, ebonwe liphephandaba I’solezwe, la malungu afuna inkundla ihlehlise isigqibo sikaMasualle sokutshintsha ikhabhinethi ngokomyalelo wekomiti embaxa yephondo yeANC (PEC). 
  
Kwimbalelwano yakhe ngoLwesine, ngethuba ebhengeza abaphathiswa abatsha abane, uMasualle ukucacise gca oko ukuba ngumyalelo weANC eCalata House. 
  
Kwimbalelwano ejoliswe kuMasualle nakunobhala weANC kazwelonke uAce Magashule, abakwaWikus van Rensburg bathe: “Ukuba nje iNkulumbuso ithabatha izigqibo ngokomyalelo wePEC, kuquka ukutshintsha ikhabhinethi, sifuna inkundla izikhabe ezo zigqibo. Sifuna iNkulumbuso ingathabathi sigqibo esingomyalelo osuka kwiPEC.” 
  
Zonke ezi zithintelo zingenxa yokuba la malungu eANC afake iimpepha, abanga ngelithi awukaxoxwa umcimbi wobume benkomfa yeANC ephondweni yanyakenye, eyathi yonyula uOscar Mabuyane njengosihlalo weANC ephondweni, ebetha uMasualle kwinkomfa eyayonganyelwe lungquzulwano olwakhokelela ukuba kuphalale igazi emva kokulwa ngezitulo kwabathunywa benkomfa. 
  
Uxanduva lokuphanda ubume bale nkomfa lalunikwe uSbu Ndebele ekunye namanye amalungu ombutho amathathu. Izindululo zikaNdebele, azikabekwa elubala, ngokokutsho kwamalungu axhalabileyo eANC. 
  
Abaphathiswa ababexhasa uMasualle ngethuba lale nkomfa, nabagxothiweyo, nguNancy Sihlwayi (obekuphuhliso loluntu), Mlibo Qoboshiyane (obekuphuhliso lwamaphandle), Thandiswa Marawu (obekwimisebenzi yoluntu) noSakhumzi Somyo (obekuphuhliso lwezoqoqosho nezimali). Endaweni kaSihlwayi kungene uGqirha Pumza Dyantyi, endaweni kaQoboshiyane kwangena unobhala wamaKomanisi ephondweni uXolile Nqatha, kwekaMarawu kungene uPemmy Majodina logama kwekaSomyo kungene uOscar Mabuyane. 
  
Ngokwekhabhinethi entsha, uMabuyane nguMphathiswa omtsha wophuhliso lwezoqoqosho, imicimbi yezendalo, ukhenketho nezimali. UHelen Sauls- August ususwe kwisebe lokuhlaliswa koluntu wasiwa kwelezempilo. UMlungisi Mvoko, usekela sihlalo weANC ephondweni, ngumphathiswa wesebe lokuhlaliswa koluntu. 
  
UPemmy Majodina ususwe kwisebe lezemidlalo, ulonwabo, ubugcisa nenkcubeko (DSRAC), wasiwa kwelemisebenzi yoluntu. UBulelwa Tunyiswa uza kuphatha uDSRAC. UGqirha Pumza Dyantyi ususwe kwisebe lezempilo, wasiwa kwelophuhliso loluntu. 
  
Akukho tshintsho lwenziweyo kwisebe lezemfundo (Mandla Makupula), elezothutho (Weziwe Tikana) nakoomasipala (COGTA) abakhokelwe nguFikile Xasa. 
  
Isicelo senkundla esifakwe ngala malungu axhalabileyo eANC sakumanyelwa ngoLwesibini (umhla weshumi elinesihlanu) kwinkundla yaseRhini.",Amagqwetha: UMasualle akanakuyalelwa yiPEC
"USiphiwo Nzawumbi, ityendyana elineminyaka engamashumi mabini anesixhenxe (27), neliyinzalelwane yaseMpuma Koloni, eMtata.  
Owayesakuba ngomnye wabafundi beziko lezemfundo ephakamileyo iWalter Sisulu, esenza izifundo kwicandelo lezosasazo nobuntatheli. 
UNzawumbi ngumsasazi wenkqubo ethi Yilungelo Lakho kwiSABC 1, edlala rhoqo ngoLwesihlanu, esaziwa nakwiinkqubo azisasazileyo ezinje ngeQuestion Time, nanjengomfundi weendaba zikanomathotholo kwiRadio 2000. Wayethe waphumelela imbasa njengomnye owaqala usasazo eselula “Young Communicator Achievement.’’ 
Eli tyendyana lityelele abafundi bezosasazo beYunivesithi iWalter Sisulu, ebakhuthaza, ebaxhobisa nangeenzima abazakuthi badibane nazo ebomini, kodwa ebaqinisekisa ukuba bangapheli mandla sekunjalo, bomelele. 
“Eli lizwe siphila kulo alifuni matyefelele, koko lifuna umntu ozimiseleyo oyaziyo into ayifunayo, sekunjalo imfundo ibengundoqo, kubalulekile ukuziqoqosha, ucakace ubomi bakho, uyazi into oyifunayo,” utshilo uNzawumbi. 
USanelisiwe Dyasi onamashumi amabini anesine (24), ongummeli wabafundi kwicandelo lezosasazo, uthe ukuva kwakhe ngokuza kukaNzawumbi, ebengenamdla kuba engamazi ncakasana, engayibukeli nenkqubo yakhe, kodwa enalo ulwazi oluncinci ngaye, kodwa emva kwentetho yakhe uzive ekhuthazekile, enomdla wokuqhubekeka nezifundo zakhe zobuntatheli kulo nyaka uzayo. 
UNzawumbi ubaxelele abafundi nangokusokola kwakhe ukufumana umsebenzi, engalali eshicilela ethumelela abantu abasele bephambili, ehamba enkqonkqoza kumagumbi abaphathi beSABC ecela itorho, engatyhafi, kodwa sekunjalo engafumani, ehamba zi-Odishini, ekugqibeleni wafumana eSABC. 
Umququzeleli nokwangumhlohli kwicandelo lezosasazo kwiYunivesithi yaseWalter Sisulu, uTina Gebe, uthi ubonile ukuba abafundi bafuna inkuthazo kumntu obekhe wakweli nqanaba bakulo, oziqondayo iinzima abakuzo. 
“Ndityumbe uNzawumbi kuba ndimazi, ndiyazi intlupheko aphumele phantsi kwayo ukuze abe ukule ndawo akuyo,” utshilo uGebe. 
UGebe ukwaqinisekisile ukuba le nkuthazo izakuqhubekeka nakwiminyaka ezayo, basebenzise ngakumbi amagqala aphuma kweli ziko laseWalter Sisulu, abasele bephumelele. Abantu abanje ngoLulu Haarmans ongumsasazi kuMhlobo Wenene fm, uBlaq Maci, uCriselda Lewis, Lisakhanya Pepe, uVelile Mbuli nabanye abaninzi. Ekwathemba ukuba abafundi bakhuthazekile yintetho kaNzawumbi.",UNzawumbi utyelele abafundi eWSU
"Ekuqaleni kwale veki ndikhe ndabuzwa umbuzo kumnatha wonxibelelwano; “kutheni kulula kangaka ukugxekana nokuhlekana phakathi kwabantu?” Xa umntu esehlelwa yinto ebuhlungu babakhona abathi “tshotsho”, ukuba kukho into entsha ezanywa ngomnye umntu kuye kubekho abajonge ukuba ingaphumeleli, kubekho abayigxekayo, njalo-njalo. Zizinto ezisuka phi na ezi? 
Ingaba na nyani iingcambu zokuba uyakuba ngumntu onjani apha ebomini zintshula pha kula nyaka wokuqala wokuzalwa komntu? 
Kutheni kulula ukuxhwithana kunokuthandana nokuncedisana? 
Le nto ihamba ihambe izokudibana nesimo sepolitiki yethu kweli. Oko uthe waqhuba kakubi umbutho kaKhongolose kulonyulo loomasipala kuthande ukuqatsela uluvo lokuba makugxothwe umongameli Zuma ukuze ziphele zonke iingxaki zalo mbutho. Sinento nokugxotha. Sinento nokukhawuleza sithi ingxaki ngulo na lo. Kanti ukuba abantu bebenyanisekile bebezakukhe bathathe eli thuba baphengulule undonakele wezenzo zabo bengumbutho. 
Le nto ibuyela kula mbuzo wokuqala wokuba kutheni kulula ukugxekana? Kutheni kunzima ukuncedisa nokwakhana? 
Singabantu abanjani na thina le nto singakwazi ukwakhana? 
Endaweni yeenkqubo zophuhliso lwezoqoqosho, endaweni yeenkqubo ezixoxa ngezemfundo kufuneka singene kwiinkqubo zokuzazi kuqala.  
Kufuneka ngoku silandeni ubuntu bethu phambi kokuba sithi sakulungisa ezoqoqosho. Kunyanzelekile ukuba sifundisane uthando. Kusiya kucaca ukuba saxhwayeka mpela ziziganeko zocalucalulo kangangokuba asisakwazi ukuthembana nokwakhana. Kufuneka sizilungiselele ngoku.  
Lo mcimbi wokonwabela ukuxhwitha-xhwithana awusokuze usise ndawo. 
Enye yezinto eyenza kubelula mpela ukuxhwithana ngalamagumbi omnatha onxibelelwano apho nabani na anokungena akhwele azehlele kwabanye. Phofu namalungu ale mibutho yepolitiki kufuneka afunde ukuzibamba kwelacala. Noko ayihambi kanje xa izakulunga.",Umkhuba wokuxhwitha-xhwithana
"“Ngoyokumela iphondo leMpuma Koloni liphela ngomso ePitoli kukhuphiswano lwenkampani yakwaRed Bull Amaphiko Academy (RBAA), ndicinga ukuba kukuyokuvulela amathuba amahle kwezoshishino kubanye abantu abatsha bephondo lam.” La ngamazwi wenzalelwane yaseMount Frere esele ingumhlali eMdantsane eMonti uPalesa Gabela. 
UGabela (26) waphumelela ibanga lakhe leshumi e-Ulwazi eMdantsane, uneshishini lakhe elibizwa ngokuba yiYakhi’iphupha – ejonge ukuqeqesha kwanokuphuhlisa ulutsha ngezakhono ezininzi eziquka ikhompyutha kwakunye nohlobo lokufuna umsebenzi kwanokwenza isicelo somsebenzi usebenzisa ikhompyutha. 
Le ntwazana yiyo kuphela ezakube imele eli phondo ePitoli kwaye ayiwuvali umlomo, apho umntu ngamnye uzakube ethengisa esidlangalaleni ishishini lakhe ngento ayenzayo: “Into endenza ukuba ndivuye kakhulu kukuba andikholelwa ngokuchongwa kwam. Isicelo sam kolu khuphiswano lakwaRBAA, ndasifaka ngosuku lokugqibela ndandisele ndisithi indiphosile kodwa ngenxa yokunyamezela kwaye nokuzazi ukuba ufuna ntoni ebomini uye wenze ngako konke. 
Okwandenza ndizivulele ishishini elincedana nolutsha kwanokuncedisa abafundi ezikolweni, ndaqaphela ukuba siyasokola kwa ukufaka izicelo zendawo ezikolweni okanye emisebenzini kuba sele kusebenza uOnline kula amaxesha. Xa uthe wasisa ngesandla isicelo sakho sijikwe ngamanye amaxesha, sibe sibethwa kukungabi nazakhono kwikhompyutha,” utshilo uGabela. 
Uthi njengokuba sele eyokumela iphondo waphumelela udliwano-ndlebe olaluqhutywa yile nkampani. Uthi olu izakuba luqeqesho into engangeenyanga ezilishumi elinesibhozo eqeqeshwa ngabakwaRBAA, oko akuzukuthi kuncede yena kuphela, kwakuthi kuncede nabanye abantwana kuba kuzakuthi kudaleke namathuba engqesho. Uthi uzakuthi afumane nezixhobo zokusebenza nto leyo ibikade ingumceli-mngeni kuye. Le ntwazana ithi ibemininzi imingeni emva kokuphumelela ibanga lakhe leshumi kuba bengathathi ntweni nabazali bakhe, kodwa uthi kwelinye icala oko kwamvulela amathuba kwamkhuthaza akuzange kumtheze mandla.",UGabela Wolula Amaphiko Akhe
"Iqela lamakhosikazi lukhala esimantshiyane emva kokonakalelwa lulusu lasebusweni kulandela ukusebenzisa iimveliso zenkosikazi yaseMdantsane uTamara Mahanjana ozibiza njengoDr Mashubaba.  
Inkosikazi yaseQonce ithi uDr Mashubaba uthengisa iimveliso zobuso naye azithenga kwaHouse of Cosmetics, afike azixube afake amachiza angavunyelwanga ngabezempilo nathi ajike ubuso bubeyenye into engaziwayo endaweni yokuba ubuso bubempuluswa njengoko ethembisa kwikhasi lakhe likaFacebook. 
 Ezi mveliso kowazo, kutsho le nkosikazi, zibiza iR500 kodwa yena uDr Mashubaba ubiza abantu iR3700.  
Amaxhoba athi batsibela kuDr Mashubaba kuba befuna ubuhle njengaye wonke umntu wasetyhini ofuna ukubamhle kwaye bebona nabantu abangqina ezi mveliso kwikhasi lakhe.  
I’solezwe lijongile kweli khasi abantu beveze ubuso babo obunengxaki bamaqhakuva, iintsumpa, izitshanguba, baphinda baveza obuhle obubonisa ukusebenza kwezi mveliso.  
Kwakwezi mveliso zakhe ikhona nethambisa ngaphantsi kubusisi bakho, athi inceda ukuba indoda yakho ingaze ikrexeze koko ivuseleleke kwinkosikazi yayo.  
Elinye lamaxhoba eliseMonti elincokolele I’solezwe lithi, unobangela wokuza kumaphephandaba kukuba bafuna ukuvula amehlo amanye amakhosikazi “angamakhoboka okuqhathwa nguTamara”.  
“Ndiyakuthembisa thina sisifundile isifundo kakhulu sokutyelwa imali sijongile. Inkxalabo kukuba asikwazi nokuvula ityala emapoliseni kuba kaloku sithi abaya kuye kungoko sibhenela koonondaba. Nangona nje uTamara ethe akawoyiki namaphepha lawo.”  
Amaxhoba analo neqela likaWhatsApp aphuma apha eMzantsi Afrika abanye bephuma eZimbabwe ngelixa abanye ingabaseBotswana, neI’solezwe lifakiwe kweli qela lazifundela.  
Omnye uthe: “Ezi mveliso ukuba uqalile ukuzisebenzisa kufuneka ungaphinde uhlukane nazo nto leyo uMahanjana ayenzela ukuba ungaphinde uyeke ukuzisebenzisa xa ubuse uqalile. Ukuziyeka kwakho uqala phantsi ubole ubuso. Mna ndaziyeka kuba ndibona ndiye ndibamhlophe kakhulu futhi ndiye ndibamhlophe into ekrokrisayo, ndayeka zange kuphele veki bajika ubuso.” 
Amaxhoba athi abanye bajika babemnyama logama abanye bajika baqatsele ukubamhlophe ebusweni. Bathi xa uzama ukuthetha naye uDr Mashubaba uye abekrwada kungenjalo akuxhaye ungakwazi ukuthumela imiyalezo kuWhatsApp. 
Amaxhoba akwadiza ukuba uDr Mashubaba uye athembise ukuba uza kufumana iseti yeemveliso eziyi69 xa nisathetha kakuhle efowunini, kodwa xa kufika ipasile yakho inemveliso eziyi26 ngaphakathi. 
 Bakwadiza ukuba uDr Mashubaba sele esuka kuchitha iminyaka ejele ngenxa yobuqhophololo nabathi kucacile ukuba zange afunde sifundo koko wafumana ubuqhinga obungaphezulu. 
Kwimiyalezo ebesiyithumelele uDr Mashubaba ukufumana elakhe icala kwezi zityholo abekwa zona, kuphendule ugxa wakhe esithi masibanike ixesha lokuba bajonge le mibuzo baza kubuyela kuthi kodwa side sabe siyapapasha iphepha bengabuyelanga kuthi.",Batyhola uDr Mashubaba ngokonakalelwa bubuso
"KUPHINDE kwabhaqwa usana oluneKubhaqweveki ezintandathu luzelwe olulahlwe ngumama walo eWalmer.  
Sithetha nje,  amapolisa aseBhayi aphantsi phezulu ekhangela umama olahle olu sana. 
 
Ngokwengxelo ephuma kwisithethi samapolisa ala mmandla uColonel Priscilla Naidu, usana lubhaqwe ngeCawa emva kwemini lubhaqwa ngabantu ebebevela ecaweni emva kokuva isikhalo sosana. 
  
UNaidu uthi aba bantu bebezihambela ngendlela, basondele ngakwihlathi eli beyokukroba le nto ikhalayo  bafika ilusana lubhijelwe ngengubo, ecaleni kwalo kukho ibhegi enamayeza ngaphakathi anegama lomama womntwana. Aba babhaqe usana baluthathile balusa kwisikhululo samapolisa eWalmer. 
  
Abaphandi ebebelandela ityala eli balandelele kwinkcukacha abazifumene kwikliniki ebibhalwe kumayeza osana olu. Igama lomama womntwana elibhaqwe kumayeza la nguPhelokazi Gxoyiya ekukholelwa ukuba useAddo. 
  
Amapolisa alivulile ityala. Usana luselugcinweni olukhuselekileyo.",Kubhaqwe usana lulahliwe eBhayi!
"Ikomkhulu lamaNdlambe iFort Murray eNdevana phantsi koNkosi Andile AA! Mhlanganisi Makinana likwiphulo lokuvuselela isidima salo nanjengoko le Nkosi ilungiselela ukuthatha isikhundla sikayise.  
Esi sizwe sidibanise bonke abantu bela komkhulu iFort Murray ngomhla wamashumi amabini anesixhenxe ngeenjongo zokwazisa le Nkosi kubantu bayo. UNkosi Andile Makinana ungena ezihlangwini zikayise ongasekhoyo uNkosi Daliwe Makinana (AA! Zwelivuziwe) nje- ngentloko yeeNkosi zamaNdlambe. UNkosi Daliwe Makinana ubhubhe kwinyanga kaOkthobha kunyaka ophelileyo eshiya esi sikhundla kunyana wakhe uNkosi Andile Makinana. 
Othethe egameni leli komkhulu uNkosi Mthuthuzeli Makinana (AA! Zweliyadinga) uthi bajonge ukuqalisa iinkqubo ezahlukeneyo zela komkhulu. “Sijonge ukuphuhlisa esi sizwe ngeendlela ezahlukileyo, kwaye sinqwenela ukuba sihambe kunye nesizwe kuloo nkqubo singenzi ngaphandle kwabantu,”utshilo uMakinana. Lo kaMakinana uthi bajonge ukuphucula ngamandla indlela elisebenza ngalo eli komkhulu ukuze kamva kuphucuke iimpilo zabantu. “Sifiuna ukubeka ikomiti yekomkhulu ezakuqinisekisa ukuba zonke iiNkosi eziphantsi kweli komkhulu ziyawenza umsebenzi wazo, zinxibelelana neNkosi yazo, uNkosi Andile Makinana,” utshilo uMakinana. 
Le ngxelo ithi, ukumiswa kwezi komiti kuzakulandelwa yintsebenziswano namasebe karhulumente kunye nemibutho yabahlali. “Sijonge ukusebenzisana noSANCO, ooceba, inkokheli zasekuhlaleni, ezopolitiko kunye namasebe karhulumente sikhangele ukuba singancediswa njani ukuze sikhulise ezi lali,” utsho uMakinana.  
Uthi bafuna ukucela urhulumente ukuba abancedise ukukhangela iinkqubo ezinokuhambelana nemeko yentlalo yalalali ukuze kuqaliswe ukuphuhliswa kwabantu besizwe samaNdlambe. “Sikwancwase ukusebenzisana neenkampani zabucala ukuze sincediswe ukuphuhlisa ezi lali ngeendlela ezahlukileyo ukuze kuphucuke ubomi babantu bakaNdlambe,” utshilo. Eli komkhulu lingumahluko kwamaninzi athi abenengxaki emva kokubhubha kweNkosi endala, ingakumbi xa kufuneka kungene unyana wayo okanye ibambela layo. 
Le nkosi ayikayinikwa ngokusemthethweni ingubo yayo yobukhosi nanjengoko kuqhele ukwenzeka xa kuthe kwabhubha iNkosi enkulu, kodwa akukho ngxaki namibuzo ngokuthatha kwakhe ingubo kayise. Eli komkhulu likhokhele iilali eziquka iMooiplaas, Qumrha, Nxarhuni, Mpongo, Gompo, Potsdam, Bhongweni, Tinarha, Sunny South, Kids Beach, Ngqushwa-Tyefu, Port Alfred, Cawa kunye nengingqi yase- Rhini. 
 Isizwe samaNdlambe sesinye sezizwe ezihlonitshiweyo kwizizwe zakwaXhosa ngenxa yobunganga baso kwimikhakha eyahlukeneyo, kwimfazwe nakulawulo lesizwe ngokubanzi. AmaNdlambe aqhube lo msitho engqungqa ngengoma nezidlo ezahlukileyo ngethuba kugaleleka uNkosi Andile Makinana ephahlwe ngooyisemncinci.",Likwiphulo lokuvuselela isidima salo ikomkhulu lamaNdlambe
"Umasipala iKing Sabata Dalindyebo ugqibe kwelokuba kubanjwe umthandazo kwilali yakuGunjana eMthatha ethiwe mbende nguvutha. Ibalelwa kwisixhenxe imizi esele itshile kule lali ngenxa kavutha. Ngenxa yale ntlungu, iintsapho ezithile zilala phandle kuba zisoyikisela ubomi bazo. 
Injongo zalo mthandazo, obubanjwe ngale mini, kukuzama ukugxotha ishwangusha kule lali. Lo vutha uqale kusapho lakwaDafeti apho utshise izindlu zane. Emva koko uye wanwenwela nakweminye imizi. 
Umhlali wale lali uKhayalethu Mafa, ochaphazelekiyo kulo vutha, uthi naluphi na uncedo oluvelayo bayalwamkelwa. “Sixakene nento kule lali, yiyo le nto samkela nayiphi na into enakusinceda,” kutsho uMafa. Ngaphambili, amagqirha nabathandazeli bebekhe bafika kule lali kodwa akukhange kubekho mahluko.",Kuqhutywe umthandazo wokugxotha uvutha
"Ukuba useBhayi namhlanje kwaye ungumntu apha onomdla kumcimbi wokuziqhubela ishishini lakho elincinci, zama ukuya pha eNelson Mandela Bay Stadium emini.  
Inkqubo iphela ngentsimbi yesine emvakwemini. Umphathiswa wamashishini asakhasayo namancinci uLindiwe Zulu, usodolophu waseBhayi uDanny Jordan, kunye nomongameli weNAFCOC uLawrence Mavundla bakube bephakela abahlali noosomashishini iindlela ezintsha zokushishina lula kunye nezibonelelo zokuncedisa oosomashishini. 
Qho xa umntu ethetha ngokuqala ishishini iye ibe ngumba wemali yokuqala owona mngeni. Naphambi kokuba umntu ahlale phantsi acwangcise ishishini lakhe, abone ukuba lizakuthengisa ntoni okanye lakuzisa zinkonzo zinjani ebantwini  siye sifumanise ukuba umntu uqala ngemali. 
 “Ukuze ndiqale eli shishini kufuneka ndibenemali enga nenga!” Kubelapho abethakala khona amashishini asakhasayo. Kwamkelekile ukuqala kancinci; uqale ngokuthengisa izinto ezimbalwa, wakhe ubudlelwane nabathengi kunye nabanye oosomashishini wakugqiba wande ngokwanda kwabathengi okanye abantu abafuna iinkonzo zakho. 
Enye into ekungakhe kuthethwe ngayo zizakhono. Asikhe sithethe ngokuba abona somashishini bakwaziyo ukuqhuba amashishini kakuhle ngabo bakhulela kumashishini kumakwabo. Nokuba kwakuthengiswa utywala okanye imifuno okanye kukho ivenkile kowenu iyakwazi ukukulungiselela ukushishinia. Ikwa- ngoosomashishini abaqeqeshelwe ukushishina abathi bagqwese. Ngoko ke ziphi izifukamisi ezakuthi zithathe abantu abanomdla, zibaqeqeshe? 
Sinomdla kakhulu kule nkqubo yanamhlanje iseBhayi kwaye sakuniphakela ezona zinto nezixhobo esizifumene zilulutho kwiphepha langoLwesithathu. Kuba umxholo ungqala ngqo kumashishini aselokishini kule nkqubo yangomso, kungakuhle ukubona iingcinga ezintsha ngamashishini anokudalwa pha. Lo mcimbi weetshisa nyama, “car wash”, spaza nezikroxo zotywala siyawubona uyasebenza. Ziintoni ezinye esinokuziqala ezilokishini? Singazenza zisebenze njani? 
Sikwanawo nomdla kumathuba amatsha kwezoshishino kunye nendlela urhulumente azimisele ukuwaxhasa ngawo la mashishini.",Ukuncedisa oosomashishini
"Ngelishwa lomhluzi wamanqina, izinto aziyihambelanga kakuhle emdlalweni wanamhlanje. Amasandawana, abenethemba lokudlala emdlalweni wokugqibela weCaf Champions League, aphumile emva kokubambana neWydad Casablanca ngeqanda macala emdlalweni obuseLucas Moripe Stadium ebigcwele ichichima ngabalandeli bebhola ekhatywayo. Iqela laseMorocco liya kumagqibela-kankqoyi weChampions League emva kokuba ibethe iSundowns ngo’2-1 emdlalweni odlalelwe ebaleni layo kwiveki ephelileyo. 
Akukho nto ingakho yenzekileyo kwisigaba sokuqala ngoba omabini aye kwixesha lokuphumla kungekho elikwazileyo ukubhalisa ebhodini. UHlompho Kekana noGastin Sirino bazamile ukutyhala – kodwa abadlali beWydad bavale kwade kwase kugqibeleni. Iziphumo zomdlalo obuseLucas Moripe Stadium zithetha ukuthi iSundowns iyakuphinda izame kwixesha elizayo.",IMamelodi Sundowns iphumile kwiCAF Champions League
"Umfundisi uLulamile Obose weUniting Presbetarian Church of Southern Africa eMdantsane, unikise ngobomi bakhe esindisa usapho lwakhe kwidangatya kwizakhiwo zale nkonzo.  
Ingxelo ithi lo nyawontle ubhubhele endlwini emva kokutsha ngumlilo emva kokuba ekhuphele ngaphandle abantwana bakhe ababini ebasindisa kwelo dangatya lomlilo.  
Othethe egameni lale nkonzo umfundisi uLuzuko Qina, uthi eli qhawe lakwaThixo lizincamile lazenza idini egameni labantwana balo. 
“UMfundisi uObose ungumfundisi webandla laseGqirha Ntsikelelo Katiya Memorial eNU2 eMdantsane, umlilo uqatshelwe phaya emva kwentsimbi yesibini ekuseni kwigumbi abe lala kulo elikumgangatho wokuqala kwisakhiwo esi,” ucacise watsho uQina.  
Uthi uMfundisi Obose uqaphele lo mlilo wabaleka esiya kumgangatho ongezantsi ekukho kuwo amagumbi okulala abantwana, ufike apho wakhupha abantwana ngaphandle.  
“Emva kokuba ekhuphe abantwana ngaphandle uphindele kweli gumbi beli nomlilo kumgangatho wokuqala, akakhange aphinde abuye ke apho, kukrokreleka ke ukuba wonganyelwe ngumlilo esiya kuthatha izitixo zemoto efuna ukukhupha zona ngaphandle kwesakhiwo,” ucacise watsho uQina. 
Kule ntlekele uObose uhlangule abantwana bakhe ababini omnye uminyaka elishumi elinesihlanu logama omnye eminyaka isixhenxe, itsho ingxelo. 
Ingxelo ithi lo mfundisi ufunyenwe ebhubhile kwigumbi langasese elikwa yinxalenye yegumbi lakhe lokulala kwesi sakhiwo.  
“Ndibe ngowokuqala ukufika phaya sele elele etshe kakhulu, bekungekho nto ibinokwenziwa, uphando ke lubonisa ukuba yintambo yombane ethe yatsha nethe yantumeka nezinye iindawo zelo gumbi lakhe lokulala,” ucacise watsho uQina. 
Othethe egameni lekhaya lakwa Obose, uAndile Maxam, uthi baxhelekile belusapho ngokushiywa yile ndoda yakwalizwi.   
“Ebeyindoda ethanda uThixo, usapho lwayo, ethanda uxolo namarhamente akhe ngokubanzi, sixheleke kakhulu kukushiywa nguye ngolu hlobo,” uthethe watsho uMaxam.   
Inkonzo yakhe yesikhumbuzo iqhutywe kwiCawa egqithileyo eBhayi, uzakungcwatywa ngomso umhla wamashumi amabini anesithathu kule nyanga eBhayi.  
“Nanjengokuba ebhubhe ngomhla weshumi kule nyanga, sizakuba simbeka apha eBhayi, asikrokreli nto ngendlela abhubhe ngayo, yingozi nanjengoko sele etshilo amapolisa,” utshilo uMaxam.",Usindise usapho wabhubha umfundisi
"I-OFISI yesabhokhwe seANC kwindlu yowiso-mthetho eMpuma Koloni ithi ifuna kuthatyathwe amanyathelo kuye nabani na obandakanyeka kwisehlo sokulunywa notyatyazo labantwana bezikolo ezirhangqe iQonce. 
  
Abantwana abaphuma kwizikolo eziquka iThambalethu Lower Primary yaseZinyoka, iJali High yaseQugqwala kwaneQugqwala Primary babetye umvubo njengenxalenye yenkqubo karhulumente yokutyiswa kwabantwana, emva koko balunywa. 
  
Uninzi labantwana bezikolo kwanyanzeleka ukuba baleqiswe kwisibhedlele iGrey eQonce – abanye babo bangeniswa kwisibhedlele saseBhisho – bepenapena kukukreqwa sisisu. 
  
Aba bantwana bathi la masi ayethengwe kwifama i-Innesfree Dairy ekufuphi neQonce. Ukulunywa kwabo kwabangela ukuba abanye abafundi bakaGrade 12 eJali balishiye phakathi iphepha lesiNgesi abebelibhala njengenxalenye yeemviwo zokuphela konyaka. 
  
Isithethi kurhulumente waseMpuma Koloni uSizwe Kupelo wadiza ngelithi: “Iziphumo zovavanyo olwenziwe kula masi zidiza ukuba kukho ilindle kula masi. Asiyazi ukuba lisukaphi olu ngcoliseko, amagosa ethu asaqhuba nophando.”  
  
UMzoleli Mrara osisabhokhwe seANC kwindlu yowiso-mthetho yephondo uthi abo babandakanyeka kulo mkhwa wokutyisa kwabantwana la masi mabaziswe ngaphambili “kungenjalo bavulelwe ityala emapoliseni”. 
  
Kodwa umnini we-Innesfree Dairy uthi akanakuvuma kungcoliswe igama le nkampani yakhe. “Sibe kolu shishino iminyaka elishumi elinesihlanu, zange sahlelwa yile nto. Umbuzo wam kukuba umphokoqo lo bekuvutywa ngawo ubuvavanyiwe na futhi izitya ezi bekuphakwa ngazo zona bezihlanjwe ngantoni,” utshilo umnini wale fama owalileyo ukuzithi khankqu ngegama.  
 
sithandiwe.velaphi@inl.co.za",Isabhokhwe seANC siphefumla ngotyatyazo labafundi eQonce
"Kubanjwe igatyana lomfana emva kokutyholwa ngokuhlaba umhlobo walo esiswini ngesabile ngethuba belele kwindlu yabo eseHerrimah, e-Utah eMelika.  
Abakwantsasana barhanela ukuba, eli gatyana lingadizwanga ngagama line-17 leminyaka, kunokwenzeka ukuba liye laphazamiseka phambi kohlaselo.  
Ixhoba, nalo eline-17 leminyaka ubudala, lihlaselwe malunga nentsimbi yesithandathu ngentseni yangoMgqibelo, nalapho lihlatywe kumzimba wangasentla.  
Akwaziwa nokuba ebelele ngethuba lohlaselo kusinina. “Iyothusa, kwaye sisiganeko esikhwankqisayo nesingaqhelekanga,” uLieutenant Lex Bell wamapolisa, uxelele oonondaba.  
Amapolisa acingela ukuba iziyobisi ingangunobangela wesi senzo.",Ubanjwe emva kokuhlasela umhlobo wakhe ngekrele
"Umdlali odlala esiswini kwiBafana Bafana, uThulani Serero, utyikitywe liqela laseDutch elibizwa ngokuba yiVitesse Arnhem namhlanje. Lo mdlali onekhono utyikitye isivumelwano seminyaka emithathu kwiVitesse kwaye ayingomdlali wokuqala eMzantsi Afrika ukudlalela eli qela. 
 
USerero uzakunikwa ithuba lokuzibonakalisa kwakhona emva kokuba engazange abhaliswe yi-Ajax Amsterdam kwisizini ka-2016/17, lo nto imenze walahlekelwa yindawo kwiqela lesizwe. USerero ugqiba iminyaka emithandathu kwi-Amsterdam emva kokuthathwa kwi-Ajax Cape Town ngo-2011. Nangona ehleli iminyaka emithandathu kodwa iisizini zakhe apho adlale ngokuncomekayo zibe mbini nje kuphela kwaye wenza nembali ngokufaka igowuli bedlala neBarcelona kumdlalo we-UEFA Europa League ngo-2013. 
Lo mdlali oneminyaka engamashumi amabini anesixhenxe izinto bezingasamhambeli kakuhle kwi-Ajax. USerero uxelele ikhasi lezonxibelelwa leqela wathi: “Emva kwexesha elihle kwi-Ajax apho ndadlala imidlalo emininzi, kwalandela ixesha apho bendingasalifumani ixesha lokudlala rhoqo. Isivumelwano sam siphelile e-Amsterdam, ngoku lithuba lokuba ndidlalele iqela elitsha. 
“Ndiyayazi iVitesse liqela elidlala ibhola entle, ngonyaka ophelileyo ndababukele bephumelela indebe. Ndibona ukuba isakhono sam sizakuhambisana nendlela iVitesse edlala ngayo kwaye ukudlala kwi-Europa League ngumceli-mngeni ondilungeleyo.” 
Umqeqeshi omtsha weBafana uStuart Baxter ukubeke kwacaca ukuba uyathetha noSerero kodwa wakuveza ukuba ukungafumani ixesha elaneyo lokudlala kwiqela lakhe kuzakuba ngumnqantsa ukuba abonakale kwiqela lokuqala leBafana.  
Ukutyikitywa yiVitesse kuzakuba yinto entle ekuhambeni kwexesha njengoba iqela lesizwe lizakuzilungiselela umidlalo neCape Verde ohlakulela indebe yehlabathi ka-2018.  
IVitesse izakuthatha inxaxheba kwimidlalo ye-Europa League kwisizini ezayo njengoba bevale isizini belele kwindawo yesihlanu kwiDutch Eredivisie.",USerero ufumene ikhaya elitsha!
"Badele loo ngqele ibitswikila yangoMvulo abazali babantwana abafumana imali yesondlo (maintenance) ngethuba bengungelene phambi kwenkundla yamatyala eZwelitsha kude kufuphi naseQonce, befuna iimpendulo kumagosa ajongene neofisi yemali yesondlo.  
Aba bazali bathi le nyanga kaJuni sele iyinyanga yesine ingasangeni imali kwiiakhawunti zabantwana nangona nje kootata babantwana itsalwa imali ziinkampani zabo rhoqo ngenyanga.  
Aba bazali, nabangapha kwamashumi amane bebonke, bathi behliswa besonyuswa yile nkundla bexelelwa ukuba ubuxhakaxhaka abusebenzi okanye kuthwe mabalinde. Omnye oncokolele I’solezwe eseQonce norholela intwazana yakhe eneshumi elinesibini ubudala, uthi uyaphangela kodwa imali yomntwana ebisoloko ingena qho ngenyanga ibiwenza umohluko kwiimpilo zabo, imncedisa njengoko inguye yedwa ophangelayo.  
“Sijongelwa phantsi ngamagosa aseZwelitsha namhlanje asixelela le, ngomso xa siphinda sisiya alibale ukuba ebetheni kuthi izolo. Abathethi bunyani ukuba kutheni imali singasayifumani, babe bona ootata babantwana besithi itsaliwe kubo. NgoMvulo sigodole eZwelitsha imini yonke, emana ukutsheluza ngakuthi amagosa esithi imali ayikho masihambe,” udize oku omnye wabazali.  
Ngokukhuselwa kwabantwana, omnye wabazali oseGonubie eMonti, uthi yena imali uyifumana xa kuphela inyanga kodwa akusenzeki kanjalo.  
Uthi ekupheleni kukaTshazimpuzi waya enkundleni eMonti eyokuqonda, uthi wafika kugcwele nabanye abazali beyele ingxaki enjengale yakhe.  
Uthi wayinikwa ngesandla into engaqhelekanga nengazange yenzeka ngaphambili. Aba bazali bacela uncedo nakumagqwetha anokunceda bafumane ezi mali zeentsana zabo.",Abazali bayasokola ukufumana iimali zesondlo
"IMoroka Swallows kude kwacaca ukuba izakubhabhela kwi-ABC Motsepe League kwisizini ezayo. Ingxelo ekhutshwe yiFree State Stars ikungqinile ukuba inzame zokuyithenga, ukuze kubuyele iSwallows kwiPSL, ziphanzile. 
Oku kulandela emva kokuba igqiza ebelizama ukubuyiselwa kweSwallows kwiPSL, lingakwazanga ukuhlangabezana nemiqathango ethile kwiimfuno zeNational Soccer League. Le miqathango imalunga nemali yokuthengiswa kweqela. 
IStars ngoku ibuyele enkomeni, kwaye sele iqhuba namalungiselelo esizini ezayo yePSL. Ingxelo ekhutshwe ngusihlalo weStars uMike Mokoena ithe: “IFree State Stars ibikrwecwe nguPanyaza Lesufi ozigqatsileyo ukuba ufuna uthenga iqela lethu, emele igqiza loosomashishini. Besele sityikitye nesivumelwano esiqinisekisa oku kuthengisa, ebesinama solotya athile nangakhange akwazi ukuhlangabezana nawo uLesufi negqiza lakhe.”  
Usihlalo ubulele abadlali kunye nabaxhasi beqela ngendlela abasebenzisene ngayo neqela ngelixesha lobunzima. 
chris.gilili@inl.co.za",ISwallows ayikwazanga ukuvumelananePSL
"UDLWENGULO noxhatshazo lwamanina iseyinto elumezayo nebonakala njengehlazo kwiingingqi ezithile eAlfred Nzo.  
Kubonakala ngathi amaxhoba isikakhulu asuka kumakhaya angathathintweni aye ajongane nobunzima ekuqondeni indima yomthetho neyoncedo lwamagosa karhulumente ngeemeko zoxhatshazo ngokwesini kuquka nodlwengulo. 
Oku kudizwe ziziganeko ezibalwe zazithathu apho amanina amane kuquka nemveku athe angamaxhoba odlwengulo ze iintsapho zaphanza ukuphakamela uncedo. 
Kwisiganeko sakutshanje kwilali yaseMnqwane eMaXesibeni kudlwengulwe ze konzakaliswa inkosikazi ebuphazamiseka ngokwasengqondweni. Kube nzima ukuba nodliwano ndlebe nosapho apho luthe aluziva kamnandi ngokuthetha ngehlazo elizakuthi thaca imeko yodadewabo esidlangalaleni. Ilungu losapho lithe abaphathekanga kakuhle kwaye nexhoba alifuni lo mba ubesemilebeni yoluntu. Okufutshane nosapho uNonyameko Mtengwana yena ubindekile ngokwehlele ixhoba, uthe: “Lusizi kwaye iyothusa ukubona isiganeko esiloluhlobo sisabonwa njengehlazo, siyekelelwe njengokuba kaloku maninzi amanina asazokuxhatshazwa zezi zidlwengu sinazo kule lali yethu. Njengomhlobo wexhoba mna ndiyafuna luncedwe usapho olu, nomthetho udlale indima yawo ukuze lizokuxola nexhoba. Uyabona ngoku lishiywe liphakuphaku lingathembi mntu ncam emva kwesi sehlo.” 
UMtengwana uthe ngobusuku besiganeko ixhoba lithi kwankqonkqozwa ze kophulwa ifestile yegumbi lokulala phaya kwisithuba sentsimbi yeshumi ze kwambonzeleka ityendyana lomfana londa ngaye lambhukuza limbetha bejijisana de loyisakala ixhoba ladlwengulwa izihlandlo eziliqela, emva koko lamshiya apho.  
Ukwathe ngexa ixhoba liye kufuna uncedo kubamelwane lalineenduma lihamba kabuhlungu kwaye limpatshampatsha kubonakala ukuba libethwe lizilwela kwisidlwengu ze kwabizwa aboncedo lokuqala namapolisa. 
UMtengwana uqhube wathi: “Ayiqali ke into yodlwengulo ze kujike kuthi cwaka kule lali yethu. Imveku eyayinonyaka nayo yakhe yadlwengulwa kwikhaya layo sagqibela ingathi usapho luyithathele ingqalelo ingxaki leyo kodwa kwathi cwaka. Uphelile unyaka asiva mntu ubanjiweyo okanye uhamba etyaleni.  
“Kusenzima ngolona hlobo kule ndawo yethu ukujongana neemeko ezinjena, siyanqwena urhulumente akhe asizisele la maphulo simana ukuva ngawo,” utsho uMtengwana.  
NakwaShinta kwaBhaca kwenziwe isimbonono de kwasekwa iqumrhu eliququzelelwa libandla lamaSabatha ukulwa lomkhwa wokufihla uxhatshazo nokunqanda iziganeko zoxhatshazo kula ngingqi. UMthetheleli Nqwaba ongumququzeleli weli qumrhu uthe: “Kudala kubaneziganeko zoxhatshazo kodwa amaxhoba aphanze ukufumana uncedo kwaye lo nto ithi ishiye ibala elibi kumadoda kuba amaxhoba aye angabisathembi namnye umntu oyindoda.” Uthe inkosikazi esele ibuqina kunye nentwazana eselula badlwengulwa apha enyakeni ngabantu abangaziwayo ze akwabanjwa mntu kwangaziwa ukuba amatyala aphelele phi. 
Kummandla wakuNtabankulu ivamile into yodlwengulo kwaye amapolisa engingqi ade enza isimbonono kwindawo eziliqela zakhona ebutsheni balo nyaka ukunqanda nokufundisa ngokunokwenziwa ngothe walixhoba nokufundisa amadoda ngokuphatha umntu oyinkosikazi.  
Amapolisa athe gqolo ukumemelela kumanina ngocima amatyala ayamene nalo naluphi na uxhatshazo. EDumsi owasetyhini wacima ityala lokubethwa nokugrogriswa ngokubulawa liqabane lakhe. Ukanti intwazana engaphilanga ngokwasengqondweni yathi yakhuleliswa ngunyana wowayesakuba nguceba nto leyo yashiywa uninzi lunxakama wabe unina wexhoba esithi xa usapho lomfana luza kondla usana luncedise ekukhuliseni umntwana akasiboni isizathu sokumangala. 
Othethela amapolisa akuNtabankulu naseMaXesibeni uKapteni Mlungisi Matidane uthe: “Asinayo ingxelo yetyala lodlwengulo lwaseMqwane apha.” 
UMatidane ukwathe amapolisa athe gqolo ukukhuthaza uluntu ukuba luzixele iziganeko zoxhatshazo khona ukuze umthetho udlale indima yawo.",Abakwazi ukuthetha ngoxhatshazo emaphandleni
"UDavid Gatebe wenze imbali entsha kumdyarho weembaleki odumileyo kwihlabathi iComrades Marathon.  
Iimbaleki zelizwe loMzantsi Afrika zigqugqisile kwi2016 Comrades Marathon izolo – kwiimbaleki ezilishumi eziphambili – zimbini kuphela eziphuma kwamanye amazwe.  
UGatebe uphumelele iComrades ngokubaleka iiyure ezintlanu, imizuzu elishumi elinesibhozo kwanemizuzwana elishumi elinesithoba [5:18:19]. 
 Umdyarho ubusuka eMgungundlovu usiya eThekwini. Le ndoda ephumelele iComrades kulo nyaka ikrwabaze imbali eyenziwa nguLeonid Shvetsov waseRussia owabaleka iiyure ezintlanu namashumi amabini emizuzu ngo’2007.  
Ukophulwa kwakhe imbali yalo mdyarho, uGatebe, kubonisa mhlophe ukuzimisela kweembaleki zoMzantsi Afrika. “Ndivuya kakhulu njengokuba ndenze imbali entsha.  
“Ndizixelele kwasekuqaleni ukuba andizuzikhathaza ngabanye abantu – bendibaleka ugqatso lwam qha,” utshilo uGatebe akufika entanjeni. 
Indawo yesibini ithathwe nguLudwick Mamabolo, kwindawo yesithathu yanguBongmusa Mthembu elandelwa nguMike Fokoroni waseZimbabwe. 
Amadoda aphume phambili: David Gatebe(RSA), Ludwick Mamabono(RSA), Mike Fokoroni(Zimbabwe), Rufus Photo(RSA), Clause Mosiywa(RSA), Siphiwe Ndlela(RSA), Max King(USA), Charles Dibate Tjiane(RSA) noMncedisi Mkhize. 
Amanina aphume phambili: Charne Bosman(RSA), Caroline Wostmann(RSA), Kajsa Berg (Sweden), Sarah Bard(USA), Yolande Maclean(RSA), Kerry-Ann Marshal(RSA), Colleen De Reuck(USA), Fikile Mbuthuma(RSA), Julanie Basson(RSA) noSalome Cooper(RSA).",UGatebe ugoduke nesigidi kwiComrades
"Ulutsha lukhe lwathi phithi yingoma apha ethi “Tito Mboweni, Tito Mboweni, Sha Sha…!” kaCassper Nyovest.  
Bambi kubo bebengamazi nokuba ngumntu wokwenyani lo Tito Mboweni bamcula kwiindawo zolonwabo. Inoba bothuke baphantse ukuwa kule veki basakuva ukuba ngumntu okhoyo.  
Iphinde yabuya le ngoma yolutsha, ibuyiswa kukubuya kukaTito Mboweni njengoMphathiswa omtsha wezeziMali kweli laseMzantsi Afrika. Nerandi sele iqala ukubonakalisa iimpawu zokubasemandleni emva kwesi sibhengezo.  
Nangona kunjalo usemninzi umsebenzi ekufuneka wenziwe nguMboweni. Kufuneka aqinisekise ukuba ezoqoqosho kweli ziyalunga.  
Nabo basothukileyo kukulahla kukaNhlanhla Nene akumelanga babenaxhala lingako ngoba ebehleli esebenza neqela kwaye uMboweni akanokukwazi ukutshintsha izinto kakhulu okwangoku. 
 UMboweni ke ebesele engumntu oxhaphake kakhulu kumaqonga onxibelelwano afana nooTwitter; apho ke simbonile ukuba ngumntu apha oneenkani nezimvo ezibukhali. Ngumntu apha okwazi ukutyhala umxholo wakhe kwaye akacengi kakhulu; womelele lee kunooNene nooGorhan. 
 Lo nto isinika ithemba lokuba inguqu iyeza. Ayingomntu ekunokuthiwa woyame kulo nakulo. Uyazenzela lo. Eminye imingeni ekuza kufuneka ayikhawulele ngokukhawuleza yile yokuncedisa umongameli weli ekuphuhliseni le ngxowa yemali etyalwa kweli laseMzantsi Afrika.  
Ukanti namashishini aqhutywa ngabantsundu ajonge lukhulu kuye kusafuneka inguqu ekhawulezileyo ngakwezoqoqosho ukuze oosomashishini abantsundu baxhamle. Kuphinde kubekho noomasipala bakweli abaqhwalelayo mpela nabangenayo nesenti le imdaka kuba belondoloza iinkonzo kubahlali abahlelekileyo.  
Nangona kunjalo kufuneka befumene imali kuMboweni. Asisathethi ke ngala maxabiso siwabukele esonyuka oko kwangena uNene kwesi sikhundla.  
Siyathemba ukuba unalo icebo lokuthoba amaxabiso uMboweni. Noko sekunzinyana mpela ngoku ukuphila. Sakuva banzi kuye xa ephaka intetho yakhe yombindi nyaka-mali kungekudala.",Ithemba kuTito Mboweni
"Namhlanje iqala ngokusesikweni imidlalo yesizini entsha yeDStv Premiership. Iintshatsheli zesizini egqithileyo, iMamelodi Sundowns, ziza kuqala umsebenzi wokukhusela indebe yazo emdlalweni wokuvula isizini ngokuvana amandla naMaZulu ngentsimbi yesihlanu emalanga eLoftus Stadium. Omabini la maqela aqhube kakuhle kwisizini egqithileyo – kodwa anoxinizelelo olongezelelekileyo kwisizini entsha ngenxa yeso sizathu. AmaZulu enze imbali ngokuvala isizini edlulileyo ekwindawo yesibini – into angazange ayifumani embalini yawo. Yona iSundowns iphumelele indebe yeDStv Premiership ngendlela encumisayo ityeli lesine elandelelana. 
Kodwa izinto zingohluka kule isizini ngoba iKaizer Chies inabadlali abatsha emva kokuvalwa unyaka wonke. Kanti iPirates neSwallows ziza kuthatha apho ziyeke khona kwisizini edlulileyo zinethemba lokwenza bhetele. Nakule isizini entsha, iSundowns ifuna ukuqhubela phambili nokugqugqisa ebholeni – kodwa uRulani Mokwena uyavuma ukuba izinto ziza kuba nzima. “Ndicinga ukuba amaqela esikhuphisana nawo aqinile. Ukuqala kwiChiefs, kulandele iPirates neSwallows – onke aluqilima. Emva kokudlala kakuhle kwisizini egqithileyo, iSwalows ithenge abadlali abatsha,” utshilo uMokwena kuphehlelelwa isizini entsha eGoli. 
Noxa iSundowns isolokoo inabadlali abasemgangathweni – kodwa kukho ebathengileyo. “Songeze abadlali kwiindawo ezithile kuba sifuna ukuqinisa indlela esidlala ngayo. Xa iSundowns idlala, sifuna iwulawule umdlalo. Yindlela esifuna idlale ngayo leyo,” utshilo uMokwena. AmaZulu liqela elithande ukuyifunqula indlela elidlala ngayo phantsi kwesandla sikaBenni McCarthy. Naye uMokwena uyazi ukuba AmaZulu ayingozi kwaye akabetheki lula – kodwa uthi iSundowns ayinqandeki. “Njengeqela elikhulu, luxanduva lwethu ukuphumelela yonke imidlalo esiyidlalayo. Xa iingqondo zethu sizibekile entweni esiyenzayo, akukho mntu onokuma phambi kwethu,” utshilo uMokwena.",URulani Mokwena uthi iSundowns ngumtshini ozitshintshayo onganqandekiyo
"Iqela laseMonti, iFC Buffalo, lenyukele phezulu kwiMotsepe League emva kokubetha iYoung Ideas yaseBhayi ngo`3-1 kumdlalo obuseJan Smarts Stadium emalanga ngoLwesithathu. 
 Oonozinti bala maqela ngabo abathintele amagowuli amaninzi kakhulu kulo mdlalo. 
Isiqingatha sokuqala kumdlalo siphele kungekho nelinye igowuli ebhodini. Lo mdlalo ubudlalwa ngesantya esiphezulu ngamaqela omabini nangona bekukho umoya omkhulu osuka ngasempuma usiya ngaseNtshona.  
Unozinti weYoung Ideas nguye oxabe endleleni eya empumelelweni yeFC Buffalo kwisigaba sokuqala somdlalo emva kokuchitha iibhola ezibuhlungu kuye.  
Ukuba izinto beziyihambele kakuhle iBuffalo ngekutshintshwe amacala ihamba phambili ngamagowuli amabini ubuncinane – kodwa ngenxa yomsebenzi omhle owenziwe ngabadlali beYoung Idea emva – lo nto ayenzekanga. 
Ithathe apho iyeke khona nakwe sesibini isigaba iBuffalo emva kwekhefu.  
Inkqonkqoze izihlandlo ezibini kwimizuzu emihlanu umdlalo uqalile – yala kodwa iYoung Ideas. Iibhola ezinde ebezisetyenziswa ngabadlali bala maqela azibancedanga ngoba ibhola ibilawulwa kakhulu ngumoya. Lo nto ibangele ukuba bangakwazi ukusebenzisa kakuhle imbinana yamathuba ebimane isithi qampu okwegwebu lomqombothi.  
Unozinti weYoung Ideas, oyena mdlali obexakekile kulo mdlalo, uthintele iibhola ezinzima kwade kwakathathu ngomzuzu weshumi kwisigaba sesibini. Lihlasele nalo iqela laseBhayi – kodwa zaphanza iinzame zalo. 
Ngomzuzu wamashumi amabini, iFC Buffalo, ifake igowuli lokuqala kulo mdlalo, ngebhola entle ekhatywe ngasekhohlo. Unozinti weYoung Ideas wenze ubutyhifili ngokuwisa umdlali weBuffalo ebhokisini – uyikhombe echaphazeni usompempe. Uyivalile ipenele yokuqala, kodwa yamoyisa eyesibini.  
Ifolosi yeqela laseBhayi iphose igowuli lokubika ngethuba iqabelisa ibhola iphambi kweepali – kodwa ithe yafumana igowuli phambi kokuphela komdlalo.",Inyukele phezulu iBuffalo kwiMotsepe League
"Emva kokuduma ngokwenza ulwaphulomthetho, ukungakwazi kuziphatha nokuba yingxaki kwiintsapho zabo, abafana baseCacadu abalishumi badibene bavula ishishini. 
Bathi badiniwe kukuxakekisa abazali babo ngokwaphula umthetho nokuhlala ezitalatweni bethatha izinto zabantu. 
“Abantu basasibiza ngeli gama lamaphara, kodwa thina sitshintshile ngoku, sithatha imithwalo yabantu abaphuma kwezi venkile (Spar, Boxer noShoprite) siyigcine logama besiya kuthenga kwezinye iindawo,” itshilo inkokeli yeli qela. 
Uthi ngaphandle kokugcina le mithwalo, bayabakhapha abahlali ukuya kwiindawo abakhwela kuzo iiteksi. “Sibabiza iiponti ezintandathu ezineshumi xa sibasa kwiindawo zokukhwela, siqokelela loo mali, siyabe emva kwemini sigoduke.” 
Ngelikhusela isidima sabo bacele ukuba amagama abo singawabizi. 
“Abanye abantu bebesazi ukuba besisaphula umthetho, abanye bebengasazi, ngoku xa usibiza ngamagama baza kothuka ukuba besingamaphara. 
Eli qela labafana linobudlelwane obuhle nezi venkile kuba baphungula umthwalo kubathengi. 
“Ayikho into emnandi ngokuxhwila izinto zabantu, uhlala usoyika nokuba uhamba esitalatweni, nokuba ulele uhlala ulindele ukuba kungafika umntu obuthathe isipaji sakhe okanye izinto zakhe,” kutsho igatyana lesibini. 
Idolophu yaseCacadu yenye yeedolophu zeli lizwe enezinga eliphezulu lentswelangqesho ebangela ulwaphulomthetho. Iindawo eziphambili eziqesha abantu kule dolophu ziquka amasebe karhulumente, iivenkile zokutya, ezotywala neevenkile ezithengisa izinto zokwakha. 
“Mna ndiyeke isikolo ngenxa yokonganyelwa ziitshomi, ndaqala ukutshaya, ndasela utywala, ndatshaya iziyobisi – zonke ezo zinto zifuna imali, ngenxa yoko ndophule umthetho ngokuxhwila izinto zabantu,” kutsho owesithathu. 
Aba basebenzi baziqeshileyo banencwadi ekubhalwa kuyo inani lemithwalo yosuku, imali ehlawulwe ngomthwalo nothe wahambisa loo mthwalo. 
“Kaloku kufuneka siyazi ukuba ngubani obehambe nenqwelo ngeliphi ixesha, xa kukhalaza umhlali, siyakwazi ukuya encwadini sijonge ukuba ngubani obethathe umthwalo,” kutsho inkokheli yabo. 
Kumatyala abathe bawenza bathi abazange babulale mntu koko babethatha izinto babaleke.",Avule ishishini amaphara eCacadu!
"Ayikhange ibe yiyo nemizuzu emibini eme phambi kweNkundla kaMantyi eMonti ngoLwesibini, umfundi waseWSU uSibongile Mani, ojongene nezityholo zokudyarhaza imali ekukholelwa ukuba yafakwa ngempazamo kwibhanki yakhe nguNSFAS. 
Emva kokukhwazwa kwegama lakhe, uMani uxelelwe ngumantyi ochophele ityala uRochelle Sam ukuba  uyamkhulula ngesilumkiso, aze abuyele ngomhla wamashumi amabini kwinyanga ezayo enkundleni.  
Itshantliziyo elithethela lo mfundi, uVusi Mahlangu, uthi ngokokubona kwakhe baza kuliphumelela eli ityala kwaye balilungele kuba bamsulwa. UMahlangu ebethetha neentatheli ngaphandle kwenkundla.  
“Kwanto evelayo ngaphambili enkundleni siyilindele kwaye siyilungiselele kuba simsulwa.” 
UMahlangu ukwadize ukuba uMani sele ezilungiselele neemviwo zakhe zaphakathi enyakeni njengoko kulindeleke ukuba abhale namhlanje nangoLwesihlanu.  
Uthi inkxaso ayifumana kusapho nakwizihlobo yiyo emenza omelele. UMahlangu uthi ladlula ixesha apho babejamelene nobunzima, ngoku sele belungiselele nantoni na. 
Ngokwengxelo eyayikhutshwe ngabakwaNSFAS, uMani wafakelwa imali engaphaya kwezigidi ezilishumi elinesine (14 million) ngempazamo, endaweni yokufumana iR1,400 engena rhoqo ngenyanga kubafundi bonke.  
UMani wayifumana le mali ngomhla wokuqala kwinyanga yeSilimela kunyaka ophelileyo.",Ukhutshwe ngesilumkiso umfundi wezigidi!
"USAZIWAYO odumileyo kweli, uSomizi Mhlongo, untingele eKariega (eTinarha) izolo [uLwesine] ukuze abonise inkxaso kusapho lukaAndile Ntuthela, obedume ngelikaLulu. 
Kutyholwa ukuba uLulu, 40, uhlaselwe waze wabulawa ngenxa yokuba egay [ ethandana namanye amadoda]. 
USomizi, njengelungu leLGBTQI, ubhale kuTwitter wakhe, esithi ubone kufanelekile ukunika inkxaso kolu sapho kwaye uza kubuya ngomhla wokuqala kuJuni xa inkundla iza kuchophela ityala. 
“Ndintingele eGqeberha ngale ntsasa ukunika inkxaso kusapho lwelungu lweLGBTQI olugetyengiweyo uLulu. Ndiza kubuya ngomhla wokuqala kuJuni ukuza kuphulaphula ityala,” kubhala uSomizi izolo. 
Otyholwa ngesi senzo, uLuvuyo Jonas, 28, ngokutsho kwamapolisa, uvelile kwinkundla yaKwaNobuhle eKariega izolo [uLwesine] ngetyala lokubulala. Ityala lakhe limiselwe umhla wokuqala kweyeSilimela. 
Ingxelo yamapolisa ithi ngomhla we31 kweyoKwindla [March], umtyholwa utshise iingubo zakhe kwindlu eseMatana Street, KwaNobuhle. 
“Ngomhla wokuqala kuTshazimpuzi 2021, usapho luye lwafaka isimangalo sokonakaliswa kwempahla emapoliseni kwaye lwaxelela amapolisa ukuba luyakrokra ukuba lukhona olunye ulwaphulomthetho abandakanyeka kulo. Amapolisa kulapho aye angqala kwigumbi likaJonas, afumana amachaphaza egazi ngaphandle nangaphakathi kwendlu yakhe, ” kutsho ingxelo ekhutshwe ngamapolisa. 
Aqhuba athi umrhanelwa uye wangeniswa esibhedlele ngenxa yesigulo sakhe sengqondo. 
” Ukukhutshwa kwakhe esibhedlele, uye wabanjwa ze wavalelwa ngetyala lokonakalisa impahla. Ngethuba ephekwa ngemibuzo ngabecuphi, kuvele ulwazi olumayamanisa nokubulawa kukaAndile Ntuthela, uNtuthela ebegeyi,” kutsho ingxelo yamapolisa. 
Le ngxelo iqhuba ithi ngomhla weshumi kuTshazimpuzi, amapolisa abuyele kule ndlu, kulapho umzimba kaNtuthela ubhaqwe ungcwatywe khona. 
Ukubulawa kukaNtuthela koyanyaniswa nentiyo ngakwabo bathanda besini-sinye. 
Umfi kulindeleke angcwatywe ngomso [Mgqibelo] e35 Nkumanda Street, kwaNobuhle.",USomizi kwikhaya likaLulu ogetyengiweyo
"Ukuqubisana noku, amagosa kufuneka ahambe ngesantya esiphezulu ukuqinisekisa ukuba bafunyanwa ngokukhawulezileyo abo bathe basondelelena nabantu abafunyaniswe benentsholongwane yeKhorona. 
“Sixhalabile kuba amanani wentsholongwane yeKhorona eMpuma Koloni aseza kuqhuba esonyuka. Intsholongwane iseza kuqhubeka iphakathi kwethu, futhi kungade ibeyiminyaka emibini,” utshilo uMkhize. 
UMkhize utyelele izibhedlele ezithathu ngoLwesine eMpuma Koloni, eyokujonga umgama ohanjiweyo kuquka nondonakele kumbandela wentsholongwane yeKhorona. Ezi zibhedlele sesaseGcuwa, esaseMthatha nesaseLibode. 
Isibhedlele saseGcuwa ngamanye wamaziko anemicelimngeni kule ntsholongwane, besithi abasemagunyeni abaluthatheli ngqalelo ukhuseleko lwabo. NgoMvulo kubhubhe umongikazi kwesi sibhedlele ngenxa yentsholongwane yeKhorona. Ebhubha nje lo mongikazi ebephangele ngoLwesihlanu. 
NgoLwesine abantu abanentsholongwane yeKhorona ephondweni bangama-7 868. 
Ukanti ngoLwesihlanu uMkhize uza kudibana neNkulubaphathiswa uOscar Mabuyane, apho kulindeleke ukuba athabathe inxaxheba ekunikezelweni kwezithuthuthu zokuqinisa ukusabela kwamagosa ezempilo kwimiba yonyango noncedo lwezempilo.",Mkhize: ‘Aseza kuqhubeka esonyuka amanani weCovid-19 eMpuma Koloni’
"Uluntu lwaseSada kufuphi nakuKomani lukwintlupheko yokujongana nokunqongophala kwendawo yamangcwaba okufihla abo bangasekhoyo.  
Sele kulithuba le ngxuba-kaxaka ikhona, kwaye uninzi labantu lukhala esimantshiyane lusithi alukhathelelwana ngabasemagunyeni. 
Batyhola ngelithi, amangcwaba akhoyo akakhathalelwanga kwaye uninzi lawo lukwimeko embi. Alukho ucingo olubiyela amangcwaba, ngelinye ithuba abantwana babonwa bedlala kula mangcwaba. 
Ixhala labantu balapha zizifo ezinokuthi zifunyanwe ngabantwana xa bedlala.  
UNomsa Bobo, nongumhlali kule ndawo uthe: “Siqaphele ukuba inkululeko yeli lizwe ingcanyulwa ngabantu abathile. Abasemagunyeni abazimisele nakanye ukusinceda kule ngxaki sikuyo.” 
Utyatyadule echaza ukuba abantu abanemihlaba ekufutshane nalapha zizibonda kwakunye neenkosi ezithile, ezazikho ngexesha loburhulumente base-Ciskei.  
Amangcwaba alapha akufutshane nedama elibonelela ngamanzi acocekileyo okusela kwesisithili. Abahlali balapha bayicaphazele into ethi imibhobho yamanzi engenisa amanzi emizini inqumla ngaphantsi kwala mangcwaba.  
Ozigqatsele ukuba nguceba kwaWadi 24 weqela iUnited Front, uKhaya Gwana uphawule wenjenje : “Abantu bafikelwe lithuba lokuba baphakame bazenzele izinto ngokwabo. Abasemagunyeni abanambono ngabantu bale ndawo, into abazimisele ukuyenza kukuzalisa ezabo izisu kuqala. Ndinoloyiko lwento enokwenzeka xa kunokuthi kugqabhuke imibhobho yala manzi ahamba ngaphantsi kwamangcwaba.” 
Amangcwaba athile abonakalisa ukonakala kuba izilwanyana ikwayindawo yazo yedlelo.  
Inkokheli yombutho i Democratic Alliance, uThembela Xelisilo wangeze ngelithi, kudala umasipala wase- Lukhanji waxelelwayo ngale ntlungu kodwa uthe gqolo ebonakalisa ukungayikhathaleli.  
Uhambise wathi kumele kubiyelwe amangcwaba kusetyenziswa amatye njengakuKomani. 
Omele umasipala waseLukhanji, uBongani Mngese uphendule wathi kwezi zithyolo.  
“Imeko yokunqongophala komhlaba wamangcwaba iphantsi koqwalaselo. Siphantsi kwephulo lokubonisana nabantu abafana neenkosi ukuze sifumane imihlaba ethile ephantsi kolawulo lwabo. 
“Ingxoxo zizakuqhubeka ukuze ekugqibeleni sibenakho ukufikelela kwisivumelano esithile. Uluntu kufuneka luyilumkele indlela onokuthi lo mcimbi usetyenziselwe izizathu zopolitiko nenjongo yokulahlekisa,” kutsho uMngese.",Amangcwaba aseSada akahoywanga
"Abalandeli beqela lesizwe loMzantsi Afrika bashiyeke bethe khunubembe kwakhona namhlanje. ABafana Bafana benze into abadume ngayo ngethuba bekhutshwa yiMadagascar ngo’4-3 kumapenela kumdlalo weCASAFA Cup ngenjikalanga yanamhlanje ePeter Mokaba Stadium. Amashumi alithoba emizuzu iphelile lingekho iqela elikwazileyo ukubhalisa ebhodini. Ukubethwa kweBafana Bafana zindaba ezimbi kumqeqeshi, uStuart Baxter, emva kokubukela abadlali bakhe bebhutyuza amathuba amaninzi emdlalweni. Nangona bekunjalo belikhona ithemba ngethuba iBafana Bafana ikhokela ngeepenela ezimbini emva kokuba unozinti, uReyaad Pieterse, ekwazile ukuvala iipenela zeMadagascar ezimbini. 
Iifolosi zaBafana Bafana – uLuther Singh noLebohang Maboe, zitshintshiselene ngokuphosa amathuba kwiziqingatha zozibini phambi kokuphela komdlalo – ngelishwa kude kwase kugqibeleni ngekho gowuli ebhodini. Umdlalo ubusezandleni zabadlali boMzantsi Afrika – kodwa into ekwazileyo ukuyenza kakuhle iMadagascar kuvala emva kude kube sekugqibeleni. Ukubethwa koMzantsi Afrika kuthetha ukuthi uphuma zisuka kwiCOSAFA ebekukho ithemba lokuba iyakuthi ibe liqonga lokulola abadlali abasebatsha abayakuthi babeyinxalenye yeqela eliya kwindawe ye-Afrika ezayo. 
South Africa: Pieterse, Xulu, Modiba, Fielies, (Foster 85’), Madisha, Makaringe, Maboe (Webber 85’), Singh, Ndlovu, Moon, Motupa (Mosiatlhaga 46’). 
Amalalela:  Bvuma, Khubeka, Ngezana, Mako, Meyiwa, Mosiatlhaga, Links, Webber, Foster. 
Madagascar: Leda, Bourah, Toby, Johny, Ando, Mario, Nasandratra (Lalaina 89’), Baggio, Mikka, Mario, Dax. 
Amalalela: Tafarel, Toky, Theodin, Lalaina, Mirado, Patrick, Lolody.",Izinto zibahambele kakubi aBafana Bafana kwakhona
"UMphathiswa woPhuhliso loLuntu kuzwelonke uLindiwe Zulu, epalamente udize ukuba bangapha ko700 000 abaxhamli beR350 abangekayithathi ehleli ePosini. 
UZulu ukudize oku epalamente emva kokuba ethe wabhalelwa ileta yiEFF iqonda ukuba ingaba lingakanani lilonke inani labantu ekufanele ukuba bayaxhamla kwezi R350 kwaye ingaba bayaxhamla kusini na. 
Oku kuza emva kwesankxwe soluntu abathi abazifumani bona ezabo iiR350 kodwa babebhalisile. Abanye bathi baneenyanga abayifumana ngayo ngezinye iinyanga bangayifumani. 
IiR350 yimali eyakhutshwa ngurhulumente ngethuba kuvela icovid-19  ngo2020 ngenjongo yokuncedisa kumakhaya abo bangaphangeliyo. 
Iindaba ezimnandi ngoku akunyanzelekanga ukuba kuyokufolwa umtyangampo womgca ePosini. Le mali iyafumaneka kwivenkile ezifana noPick n Pay, Boxer kwakunye noShoprite. UZulu uthi basaxoxa nevenkile uSpar kwenzele uluntu lukwazi nokuyifumana kuye. 
UMphathiswa ukwadize ukuba uSASSA ukumalungiselelo naye kumba wokusebenzisana neebhanki ekubeni uluntu luyifumane nangefowuni iR350 yabo. 
Ukanti uluntu kumakhasi onxibelelwano lwalukhalaza lusithi nangona nje lwalunikeze ngee-akhawunti zalo ngethuba lufaka izicelo, bambalwa abayifumana ebhankini. UZulu uthi imali  kwababefake iiakhawunti zabo iyafumaneka ebhankini. 
NgoFebhruwari kulo nyaka, uMongameli welizwe uCyril Ramaphosa uye wayandisa le granti yeR350,  de ibe ngunyaka ozayo eyoKwindla 2023. 
Uluntu luyabongozwa ke luye eziPosini luyokuthatha imali yalo kuba ihleli nje ayide ithathwe.",Qokelelani iiR350 zenu zikhedame ePosini
"Ukaputeni weBidvest Wits, uThulani Hlatshwayo khange akwazi ukuzibamba izolo ngenxa yolonwabo emva kokuba iqela lakhe lidlulele phambili kwiMTN 8.     IWits izibethele i-Orlando Pirates ngamagowuli amabini kwelinye kumdlalo obunzima eBidvest Stadium izolo ebusuku.  Emva kokuhamba kukaSibusiso Vilakazi othathwe yiMamelodi Sundowns ekuqaleni kwale nyanga, uThulani Hlatshwayo, unikwe uxanduva lokukhokela iWits ngokusesikweni.   Sele eqalile ukwenza umsebenzi omhle kule midlalo mibini idlulileyo – kodwa eyona nto imenza achulumance ngakumbi kukubetha iKaizer Chiefs ne-Orlando Pirates zilandelelana kwiveki enye. Kuyo yomibini lo midlalo ufake amagowuli empumelelo.  Omabini la maqela aphume ngomva kwiMTN 8 nangona bekulindeleke asebenzise olu khuphiswano njengethuba lokuchumisa amalandli abanomsindo ngenxa yokwenzeke kwisizini edlulileyo.  “Ngaphandle kwamathandabuzo le impumelelo iyasikhuthaza kakhulu – kodwa ke sisezakuphinda sidlale umdlalo wePremier League nePirates. Akufuneki siwajongele phantsi amanye amaqela kuba sicinga ukuba singcono kunawo,” utshilo uHlatshwayo.  “Kusekho amaqela esizakudlala nawo, kufuneka siqhubele phambili nokudlala ngokuzimisela ngolu hlobo. Sikwazile ukuyenza lo nto kule midlalo siyidlale nePirates neChiefs futhi sazifumana iziphumo. Sizimisele ukuqubisana nomdlalo ngamnye esiwudlalayo. Kungakuhle ukuba singaqhuba kakuhle kwiMTN 8, sinalo nethuba lokwenza kakuhle kwindebe yePSL,” utshilo uHlatshwayo.  Isiqalo esihle seWits singayinika elinye ithuba nakule isizini lokuzama ukubhukuqa iSundowns ekhusela indebe yePSL eyibambe kwisizini ka’2015/16.    
Ukaputeni weBidvest Wits, uThulani Hlatshwayo khange akwazi ukuzibamba izolo ngenxa yolonwabo emva kokuba iqela lakhe lidlulele phambili kwiMTN 8.  
 
  
IWits izibethele i-Orlando Pirates ngamagowuli amabini kwelinye kumdlalo obunzima eBidvest Stadium izolo ebusuku. 
 
Emva kokuhamba kukaSibusiso Vilakazi othathwe yiMamelodi Sundowns ekuqaleni kwale nyanga, uThulani Hlatshwayo, unikwe uxanduva lokukhokela iWits ngokusesikweni.  
 
Sele eqalile ukwenza umsebenzi omhle kule midlalo mibini idlulileyo – kodwa eyona nto imenza achulumance ngakumbi kukubetha iKaizer Chiefs ne-Orlando Pirates zilandelelana kwiveki enye. Kuyo yomibini lo midlalo ufake amagowuli empumelelo. 
 
Omabini la maqela aphume ngomva kwiMTN 8 nangona bekulindeleke asebenzise olu khuphiswano njengethuba lokuchumisa amalandli abanomsindo ngenxa yokwenzeke kwisizini edlulileyo. 
 
“Ngaphandle kwamathandabuzo le impumelelo iyasikhuthaza kakhulu – kodwa ke sisezakuphinda sidlale umdlalo wePremier League nePirates. Akufuneki siwajongele phantsi amanye amaqela kuba sicinga ukuba singcono kunawo,” utshilo uHlatshwayo. 
 
“Kusekho amaqela esizakudlala nawo, kufuneka siqhubele phambili nokudlala ngokuzimisela ngolu hlobo. Sikwazile ukuyenza lo nto kule midlalo siyidlale nePirates neChiefs futhi sazifumana iziphumo. Sizimisele ukuqubisana nomdlalo ngamnye esiwudlalayo. Kungakuhle ukuba singaqhuba kakuhle kwiMTN 8, sinalo nethuba lokwenza kakuhle kwindebe yePSL,” utshilo uHlatshwayo. 
 
Isiqalo esihle seWits singayinika elinye ithuba nakule isizini lokuzama ukubhukuqa iSundowns ekhusela indebe yePSL eyibambe kwisizini ka’2015/16.",UThulani Hlatshwayo uncume olukaBhulankethe
"Kapa: Ziphehlelelwe ngokusesikweni iimbasa zomculo wesiNtu ezaziwa njengeeSATMA. 
Lo msitho wokuphehlelela ezi mbasa ubusingathwe kwiziko lembali kwisiqithi iRobben Island eKapa, nalapho ubuzinyaswe ngabantu abaphuma kumaphondo awohlukeneyo aquka iMpuma Koloni, uMntla Ntshona neKwaZulu Natal. 
Iindwendwe zamkelwe ngumphathi kwicandelo leentengiso kwesa siqithi uBongiwe Zeku nothe: “Kuluvuyo newonga kuthi kwesi siqithi ukuba sifumane ithuba lokusingatha lo msitho ubaluleke kangaka, ingakumbi kulo nyaka wokuba eli ziko lembali ligqiba iminyaka engamashumi amabini lasekwayo.” 
Umqulunqi wezi mbasa uDumisani Goba, uwise nje amazwi ambalwa esithi: “Nanjengoko ezi mbasa zikhula, siyazingca ngomahluko eziwenzileyo ezimpilweni zabantu abaninzi ekungezomvumi nje kuphela, kodwa abo basebenza kuzo nakoosomashishini. Ndimema bonke abantu baqhwabe izandla nanjengoko sizakube sivuyisana namagqala omculo weli.” 
Kulo msitho kudizwe uBothlale Boikanyo njengonozakuzaku wezi mbasa. Le ntwazana ineminyaka elishumi elinesithandathu ubudala idlala uOmphile kumdlalo we-etv iScandal!. UBoikanyo uthe: “Kuliwonga ukuba ndichongwe njengonozakuzaku wezi mbasa kuba kum zimele ingcambu zobu-Afrika kwanesintu sethu, zikhuthaza kananjalo ukuba ubani angayilabali imvelaphi yakhe.” 
Kwakulo msitho kudizwe ukuba iimbasa zale minyaka mithathu ilandelayo zakusingathwa kwiphondo loMntla Ntshona, eMahikeng Bokone Bophirima. Kubantu ebebezimasile kuquka, ikumkani yamaXhosa uZwelonke Sigcawu nabalingisi beenkqubo ezahlukeneyo kumabonakude. 
Iimbasa zakuba ngomhla wokuqala kweyeDwarha eMahikeng, kwaye iminxeba yokuvotela abachongwa sele ivuliwe ku-34066.",Ziyeza iiSATMA zeshumi elinesibini
"Umfundisi webandla laseRevelation Church of God ukhuthaza abantu okokuba bahlale bezilolonga ngamaxesha onke ukuze bagcine imizimba yabo isempilweni entle.  
Kwimpelaveki egqithileyo, amalungu abalelwa kwinani elisondele kwiwaka webandla eliseMonti, athathe uhambo ngeenyawo olusuke kwibala lase-Amalinda layokuqhina eJan Smuts Stadium – apho bafike bazivocavoca khona.  
Injongo yohambo ngenyawo ibikukukhulula nokolula imizimba nemilenze eqotholeyo. Umfundisi uMprofeti S.B. Radebe uxelele I’solezwe lesiXhosa ukuba ibandla lakhe lagqiba kwelokuba lincedisane nabantu ngokuseka amaphulo wezempilo kuzo zonke iindawo elikuzo ukuze abantu bakhanyiselwe ngokubaluleka kokugcina imizimba yabo iphilile. 
“Olu suku lubaluleke kakhulu kuthi. Siyicawe saqala amaphulo wokolula imizimba kuba sabona ukuba abanye abantu bayagula kube bengakwazi ukujonga impilo yabo. Injongo yethu yayikukuthi ebantwini mabayijonge impilo yabo ngoba babesiza enkonzweni balindele imimangaliso ngesimo sempilo yabo kube kungazukuba njalo. Ndiya bakhuthaza abantu ukuba bazilolonge futhi batye ukutya okunezakhamzimba ngoba inyama iyafuna ukugadwa. Sifundisa abantu ngokuzigcina. Kutshanje besiseGoli ngoku siza 
kuya eThekwini,” utshilo uRadebe. 
Utata onama72 eminyaka uSigampolo Seyi uhambe umgama ongaphaya kweekhilomitha ezilishumi kwaye uluvuyele kakhulu ithuba abalinikwe yicawe yakhe.  
“Indinceda kakhulu le nto, nangoku umzimba utsho ndawuva ulungile. Ndithe xa ndiyijonga le nto, ndayibona njengento enokundiphilisa impilo ende xa ndiphila ndihamba olwa hlobo. Ibaluleke kakhulu le nto ngokuba incedisana nathi empilweni,” utshilo uSeyi.  
ULungisa Ngqolosi waseMthatha obe yinxalenye yomsitho uthethe wenjenje: “Ndisuke nabanye abantu apho kuqalwe khona ndade ndazokufika apha. Bekumnandi kakhulu nendlela ibilungisiwe ngokuba amasoja ngabantu abanobubele nenkathalo. Ndize apha ngenxa yesakhono sam sokubonga abasibonayo ngenye imini.”",Ukuzivocavoca yimpilo eRevelation Church of God
"Iqikelelwa kumakhulu amane namashumi amahlanu anesithoba ezigidi zeerandi (R459 million) imali eyilahleko ngenxa yoqhankqalazo obelunyanzelisa ukuba zipheliswe intlawulo kumaziko emfundo ephakamileyo eMzantsi Afrika.  
Oku kuvele ngethuba ebephendula imibuzo epalamente kazwelonke eKapa umphathiswa weli sebe ugqirha uBlade Nzimande.  
Lo kaNzimande uthi bazakuqhuba uphando oluzama ukukhangela ukuba zeziphi iiyunivesithi ezizakufaka amabango ukuze zifumane imali yokulungisa lo monakalo.Ngenyanga kaEpreli walo nyaka, uNzimande uxelele amalungu epalamente ukuba ngamakhulu amathathu ezigidi kuphela imali eyilahleko ngenxa yolu qhankqalazo labafundi.  
Le ngxelo ithi ngenyanga yoKwindla noCanzibe kuphela kulo nyaka umonakalo owenzeke kula maziko mfundo unyuke wayakutsho kwikhulu. 
Ezinye kwezi yunivesithi ezithe zachaphazeleka ngokumandla ziquka iyunivesithi yaseRhawutini ngomonakalo ophaya kwikhulu lezigidi zeerandi, kuze kulandele iTshwane ngamashumi amathathu anesine ezigidi zerandi ize ilandele iVaal Univesity ngezigidi ezisixhenxe.  
“Urhulumente ubinze ngemali ephaya kumashumi amane ezigidi zeerandi ukuncedisa iiyunivesithi ezinembali yokuhleleleka eziquka iFort Hare ukuze zilungise umonakalo owenzeke ngenxa yolu qhankqalazo,”utshilo uNzimande.  
Ukanti iyunivesithi yase- Ntshona Koloni ifumene imali ephaya kumashumi amabini anesihlanu ezigidi zeerandi, ize iWalter Sisulu ifumane amakhulu amathathu ezigidi zeerandi. 
Abafundi beeyunivesithi ezahlukileyo kweli bangene ezitalatweni kunyaka ophelileyo benyanzelisa ukuba kupheliswe intlawulo abazihlawula kula maziko mfundo befuna imfundo yasimahla.  
Oku kwabanga ukuphazamiseka okumandla kwiiyunivesithi zonke zoMzantsi Afrika kwaza kwabakho ilahleko yezimali kuphazamiseka nenkqubo yokufunda nokufundisa. Uninzi lezi yunivesithi zisazabalaza ukubuyisela imeko esiqhelweni emva kolo qhankqalazo lathi lashiya isithunzi esibi kwimeko yemfundo yeli loMzantsi Afrika. 
siyabulela.mqikela@inl.co.za",Ibalelwa kwizigidi ilahleko ebangelwe luqhankqalazo lweeyunivesithi
"InoKUba bethu yintoni elibazise ukubhengezwa kwabaphathiswa boMzantsi Afrika? UMongameli Cyril Ramaphosa unwabuluke phezolo (ngoLwesithathu) wade wasazisa ukuba kuqhubeka ntoni. 
Bambi bathi ebelinde la Ntemekwana unguPravin Gordhan ukuba asombulule iingxaki zakhe zomthetho emva kokuba enyolwe ngumkhuseli woluntu, uBusi Mkhwebane. Ayonto iza kuthatha ixesha na le?  
Kwakube ibinyanisile ke iEFF xeshikweni isithi uGordhan unamandla amakhulu kolu lawulo lukaRamaphosa. Sakukhe sibone. Kuhle ke kodwa ukwazi ukuba amaphondo oMzantsi Afrika sele ebugqiba ngalo mba wokubhengeza abaphathiswa.  
IMpuma Koloni, phantsi kolawulo lukaLubabalo Oscar Mabuyane ize nabantu abatsha. Ifane ibe nguWeziwe Tikana yedwa umakadebona kule khabhinethi yakhe.  
Iyaboyikisa ke abanye abantu le nto yabantu abatsha bakaMabuyane; abazi namthwalo kwaye abakhangeleki ngathi ngabantu abafuna ukununuswa – ayingobantu ekufuneka uphakame xa uthetha nabo okanye ube usithi “Mphathiswa”. Nto ethembisayo ngoba aba baphathiswa baye bathi phithi bubunganga bezikhundla abakuzo bazibone bengoothixwana.  
Aba ke inoba bona bakusebenza qha. Pha eNtshona Koloni, phantsi kolawulo lukaAlan Winde singathi kuqeshwe oomakadebona beDA, ngoko ke baza kuqhuba ngale ndlela bebekade beqhuba ngayo.  
Kukho uloyiko lokuba abantsundu abazokunikwa ngqalelo ingako xa kumataniswa ulawulo lukaDe Lille neli lukaWinde luzayo. Asazi. Bonke aba baphathiswa batsha kwakufuneka sibanike nje unyaka, ngabula uMabuyane, sibone ukuba baqhuba njani.  
Ingxaki ngokumane sitshintshatshintsha abaphathiswa qho kukuba ababinalo ixesha elaneleyo lokugqibezela izinto ebebeziqalile.  
Uthi umntu sele eqale inkqubo entsha, kugqithe nje iminyaka emine, kuthiwe makaphume.  
Kungene omtsha oza kufika nezakhe izicwangciso, ishiyeke esithubeni leya ibizanywa ngoza phambi kwakhe. Inzima le nto kodwa ke sakubona ukuba ihamba njani kweli ityeli.",Ingaba utshintsho luyeza nyani?
"Xa umntwana ekubuza wena mzali ukuba yintoni usuku lwamaLungelo oLuntu? Usuku olu lubhiyozelwa (andithi asenzi sikhumbuzo) ngomhla we-21 kweyoKwindla uye uthini? 
Uye umxelele ngenyhikityha yokubulawa kwabantu abangama-69 ngamapolisa ocalucalulo eSharpeville? Uyambalisela ngeziganeko zakwaLanga? Ingaba igama likaRobert Mangaliso Sobukwe lona uyamchubela ngalo? Uyangena koweepasi umxholo? 
Okanye usuke uthi kuye lusuku lokuqaphela amalungelo oluntu? ‘Sonke siyalingana, mntanam!’ 
Kusekho abantu ababhuqwa yindlala nentswela-ngqesho, kusekho abantu basetyhini ababulawelwa ubugqwirha, kusekho abantu abantsundu abavinjwa amathuba ngokwebala, kusekho ingcinezelo yeelwimi zethu zesiNtu, kusekho zonke ezi zinto sisithatha phi isibindi sokuthetha inyala lokuba sinamalungelo alinganayo kweli loMzantsi Afrika? 
Sibhala nje kukho ushicilelo olujikeleza kumnatha wonxibelelwano nalapho indoda yomlungu igrogrise umfazi omnyama kwindawo yokutya eyaziwa njengoSpur; ifuna ukumkrwitsha, igibisela itafile yakhe kuye ehleli nabantwana.  
Kubekho nenkulumbuso yaseNtshona Koloni ethe ubukoloniyali babunezinto ezilungileyo. Unyanisile, sikwazi ukubhala isiXhosa namhlanje kungenxa yoonyawontle bobukoloniyali kodwa indlela ayibeke ngayo kuTwitter idale ingxwabangxwaba yokuba ubabaza ubukoloniyali. 
 Kubekho nooPenny Sparrow nabanye abelungu abamane besithi gqi kumnatha wonxibelelwano bethuka abantsundu. Nasezilalini, nakwiifama abantu bakuthi baphila ubomi bentshontsho, bamoyika ukufa umlungu kunanamhlanje pha. 
Kutheni, nangona sisithi sikhululekile, singaboni utshintsho kwilizwe lethu?  
Kungenxa yokuba singamaxoki asoloko ezama ukulungiselela abo babesakuba ngabacinezeli bethu. Makhe siqale ngokunyaniseka ngembali yethu; akukho nto ilusuku lwamaLungelo oLuntu apha, lusuku lwembubhiso yabantsundu. 
 Naxa kusiza *  “June 16”; ayilosuku lolutsha oluya, lusuku lwembubhiso. Napha kweyoMsintsi; akukho suku lwamgugu namafa apha, lusuku lokukhumbula uShaka. Njalo njalo. Sizitshintshela ntoni, okanye bani, ezi ziganeko kwimbali yethu? Ukuzilahlekisa?",Sizicimela imbaliyethu ngokwethu
"Bonke abafuna kugxothwe umqeqeshi weOrlando Pirates mabasele amanzi baxole ngoba lo nto ayizukwenzeka.  
Oku kuqinisekiswe ngusihlalo weBucs, uGqr Irvin Khoza, kwingxelo ekhutshwe liSolezwe.  
URhulani Mokwena, 34, unyuselwe wangumqeqeshi oyintloko emva kokuhamba kukaMilutin Sredojevic ekuqaleni kwesizini. Ayiqhubanga kakuhle iPirates emidlalweni emininzi. Kangangokuba sele ikhutshwe kwiCaf Champions League, kwiMTN 8 nakwiTelkom Knockout.  
Lo nto ayihlelanga kakuhle kubalandeli bePirates abathile. Yiminyaka engaphaya kwesihlanu iPirates ingasafumani ndebe. Leyo yenye yezinto eyenza abalandeli bayo bahlale benolaka.  
Nangona kunjalo, kodwa uKhoza uthi umqeqeshi akayi ndawo kude kuphele isizini. UKhoza uthi ukunikwa kukaMokwena isikhundla zange kwathathwa njengento esisisombululo kwingxaki enayo iPirates ngoba akazange wajongana nomthwalo omkhulu ngaphambili. 
Eyona nto ebiphambili kwisigqibo seqela kukunika uMokwena. 
 “Ngokuya sasimqasha, sathi uza kubamba kude kuphele isizini. Abalandeli bayazi ukuba zange sithi isigqibo sethu silungile okanye asilunganga. Into eyayibalulekile kukunika umqeqeshi ithuba lokuzibonakalisa elimfaneleyo. Sevana ngalo nto ukuba uza kubamba kude kuphele isizini,” utshilo uKhoza.  
Kokwesibini uMokwena efumana inkxaso epheleleyo kusihlalo weqela lakhe, kodwa usaphoxwa kukunqaba kweziphumo ebaleni. Yeyona nto ebangela abalandeli bangonwabi leyo.  
Kule sizini, iPirates seyidlale imidlalo elishumi elinanye kwiAbsa Premiership. Kuloo midlalo, iphumelele kathathu, yadlala ntanganye kwemine yaze yabethwa kweminye emine. 
 Inamanqaku alishumi elinesithathu qha, kanti yona iKaizer Chiefs, ehleli kwindawo yokuqala, inamashumi amabini anesibhozo amanqaku. 
Kwiveki ezayo ngoLwesibini, iBucs iza kwamkela iPolokwane City emdlalweni weAbsa Premiership oza kube useOrlando Stadium ngorhatya.  
Nangona izinto zingamhambelanga kakuhle uMokwena emidlalweni ethile kodwa uvakalise ithemba lokuguquka kwezinto ngokuhamba kwexesha.",Khoza: Akayi ndawo uRhulani
"Njengokuba izinto zingayihambeli kakuhle iChippa United kule sizini eqhubekayo, ukutyikitya kwayo umdlali osemncinane njengo-Azola Matrose kunconyiwe kakhulu ngabalandeli bebhola ekhatywayo. UKurt Lentjies udlalise uMatrose okokuqala kwinqanaba eliphezulu lebhola ekhatywayo emdlalweni weDStv Premiership obuphakathi kweChippa neKaizer Chiefs kwiveki ephelileyo eGqeberha. Amakhosi ayivuthulule ngamagowuli amathathu kwelinye (3-1) emdlalweni obutaka iintlantsi eNelson Mandela Bay Stadium. Nangona iChippa United ishiyeke izikhotha amanxeba – kodwa uMatrose ube ngundabamlonyeni ngenxa yesiphiwo sakhe esihle sokudlala ibhola nesibindi abenaso sokusukela abadlali beChiefs emdlalweni. 
“Siyamvuyela siliqela – kodwa sikwanalo noxanduva lokumkhusela. Asinakulindela adlale ngendlela efanayo ngamaxesha onke kwaye kufuneka aqinise ekuzilolongeni. Andingeke ndithi sifumene uMessi okanye uRonaldo ngoba usadinga ithuba lokuzibonakalisa ebaleni,” utshilo uLentjies. Ukunikwa kwabadlali abancinane ithuba ngamaqela akwiDStv Premiership yinto enqabileyo. UMatrose, 18, owazalelwa kwilokishi yaseWalmer, eGqeberha, ubonwa njengomnye wabadlali abanekamva eliqaqambileyo kakhulu ebholeni – kodwa umqeqeshi wakhe uthi kufuneka azimisele ukuze afumane amanye amathuba okudlala. Nangona uLentjies engafunanga ukuzibethela igubu emva komdlalo – kodwa utshilo ukuba indlela adlale ngayo uMatrose ayimothusanga konke konke. 
“UMatrose (Azola) usiphakamise kwa phakathi eveki isandla sakhe ejimini. Besisoloko siyibeke esweni indlela adlala ngayo enkampini xa sidibene nabadlali abadlala kwiDiski Challenge. Ayindothusanga indlela adlale ngayo ngoba yindlela adlala ngayo naxa sisejimini,” utshilo uLentjies emva komdlalo. Phambi kokuthathwa yiChippa United, uMatrose ebekade engumdlali weqela ekuthiwa yiReal Madrid phantsi kwesandla sikaMnu. Siphiwo Gongqa. UMatrose kulindeleke acangcathe ekhondweni labadlali baseGqeberha abazenzele igama elihle ebholeni abaquka uDaine Klate noRonwen Williams oyinkokeli yeqela lesizwe lebhola ekhatywayo. Ufake igowuli lakhe lokuqala emdlalweni weDStv ophele ingu’1-1 obuphakathi kweChippa United neSuperSport United ngorhatywa ngoLwesibini wale veki.",Abawuvali umlomo abantu ngenxa kaMatrose obeqala ukudlala
"Kubhubhe umfana onamashumi amabini anesine (24) ubudala kwingozi yemoto eyenzeke ngoMgqibelo emveni kwentsimbi yesibini emini ngakwidolophu yaseNgqamakhwe. 
Ingxelo eziphuuma kumapolisa alammandla zithi le ngozi yenzeke ngakwisibhedlele saseNgqamakhwe kwindlela uR409 phakathi kweloli kwakunye nebhaki. 
Unobangela wengozi awukaziwa okwangoku, amapolisa alendawo ayaphanda malunga nelityala. Ixhoba eli liye labhubha ngoko nangoko.",Kuphandwa ngokubhubha komntu eNgqamakhwe
"Ntakazan’ebhabhela phezulu okukakhetsh’omaphiko made, 
Ziyantinga iintakazana naw’uphithizela phakathi kwazo, 
Uland’ekhondwen’uxel’ibhaku, 
Ngathi xa ndisithi ntakazana ndiyaphazama, 
Uyintak’enkulu wena eqandusela amaqanda ayolisayo, 
Usisibonelo esihle kwabasakhulayo, 
Ngathi bangazeka mzekweni, 
Ubanikil’umhlahlandlela. 
Wunyuke lo mnqantsa impumelelo isentabeni, 
Impumelelo iyasetyenzelwa akusi ikhona ayizontongo, 
Uz’uqinis’umqolo  kuba uliqolo kwawena, 
Sivuswa nguwe ngebhlakfesi eyondlayo ekuseni, 
Thina ngabanye singxwelerhekile emiphefumlweni, 
Sikhululwa yintsini yakho kumadabi omphefumlo, 
Noba  sezilima kuwe zifika sowuziphekele, 
Ubek’ulunya ecaleni wombathe ubuntu, 
Uhlale unjalo ke Tshawe gxebe  Tshonyane,  
Waz’ukuba iimpunde ezifana nam uyaziphilisa emphefumlweni. 
Nawe Alicedale awungakanani ukuba ungakhupha amaqhawe, 
Ndizingce ngomntwana womny’umfazi ibe ngathi uzalwa ndim, 
Suku ngalunye usiza  nento entsha ndiba nemincili novuyo, 
Indawo ozalelwe kuyo ayikudodobalisanga ingqondo, 
Iimfundiso zabazali bakho uhlale uzinkonyile, 
Uqaqambile uqhakazile kwaye uqeqeshekile, 
Qhakaza uliqhawe lethu siyazingca ngawe, 
Wena  usithi  thina singuwe, 
Impumelelo yakho yeyethu, 
Inkxaso yethu inefuthe negalelo elikhulu kuwe. 
Intobeko yakho yiyo ekubeke endawen’ebanzi, 
Sikuthembisa ngenkxaso yethu engagungqiyo, 
Le nto uzalwa nayo wakhula nayo, 
Mayiphuhle loo talente ungazoyikiseli, 
Singabantu bakho nawe ungowethu, 
Amanyange akokwenu akuphe amandla,  
Ahlale  ekuphahlile womelele kwezi ndlela zobu bomi, 
Uqine  womelele uyakunqandwa zinkwenkwezi, 
Xa zifika iimbandezelo uguqe ngedolo, 
Umthande uMdali kwaye umthembe Togu, 
Ikrele lokulwa noMtyholi lisemthandazweni, 
THEMBA MQALA,UZA KUGINYA.",UMafa uya kunqandwa ziinkwenkwezi
"MOLWENI KWISOLEZWE, SINGOONOGADA BAKWA-ENLIGTENED SECURITY OPHANTSI KOPRASA. LE KHAMPANI ISIBHATALA KANCINCI KAKHULU, SICELA UNCEDO KUDALA SIKHALA AKUKHO NCEDO!  
THUMELA EYAKHO ILETA, SIYIPAPASHE. 
THUMELA NGE-SMS  
okanye ngoWHATSAPP  
ku 063 743 9538",Singoonogada abangenamali
"Akukho nto ingenasithsaba, nobuhilihili obu buneziphumo zabo. Ukuvatshula apha esithubeni asinto sakha sayibuka, siyithethise kwantlandlolo.  
Kambe ke, okuyivatshula kuwe komnye kunesizathu, ukutsho oko ungabona ubuhilihili kuba uhambo olo lungahanjwa nguwe, kanti kumninilo lunento yalo ebalulekileyo kuye. 
 Le nto iyivatshula okanye ubuhilihili ke ngoko iyahluka kumntu nomntu, kunjalo nje akukho ukhe azibone ubuhilihili. Ukuchaswa nokuchazwa kobuhilihili kwayamene nezinto umntu abuya nazo apho ebuhilihilini.  
Xa kusithiwa uhamba ubuhilihili sukube luchasiwe olo hambo kwaye izinto ezifunyanwa nekubuywa nazo kuhambo olunjalo sukube izizinto ezingathandekiyo nezingamkelekanga, ngezizathu ezahlukileyo.  
Andizange ndakha ndaya lizweni limbi, oko ndahlala ndihleli kweli, kunjalo nje akukho kwalizwe kuthiwa ndinqwenela ukuya kulo. Kwa eli lakuthi andikalihambi lonke kwaye andinayo into ethi ndiseza kulikhenketha. Iindawo endizaziyo ezingaphandle kweliya lakuthi, ngaphandle kweendawo ezinamawethu, ndizazi ngempangelo.  
Yimpangelo endiphalisa apha esithubeni. Andinguye nomntu ocwangcisela iiholide, njengoko ndike ndive kumakhumsha nezifundiswa zisithi ziza kutyelela zindaweni zithile ngeeholide. Kubantu abanemali ke ukuvatshula yinto abazichwayitisa ngayo.  
Umntu usebenza unyaka wonke eqweba imali yokuya elizweni angalaziyo, elizweni ekungekho kwamntu amaziyo. Endaweni engenabantu uza kufika wenze ntoni, nabani, phi?  
Omnye ubona kwi-intanethi izinto ezithile emazweni, azithande, ze acwangcisele ukuya kuzibona ngelenyama, kuba ke eyotyelo ayikholi. Mna ke andinanto ndingayaziyo ndinqwenela ukuyazi, ezi ndizaziyo zininzi.  
Sele nditshilo ke, ukuba ngunyawo lwambeth’ indlela akuphosani neziphumo ezingathandekiyo, enokuba umntu ukubonile na oko ebephume esithi uya kuko.  
Kukho abantu abaphumayo bayonyuka iintaba zakude, ndive ke kusithiwa kukho into ekwenzelwa yona oko, efana nokunyusa iingxowamali ezithile. Ndingazi ke ukuba kuyinyusa njani na ingxowamali ukunyuka intaba.  
Ukunyuka intaba okucwangcisiweyo endikwaziyo kukuya kucela imvulo kuSombawo. Kolo nyukontaba uve kusithiwa nanko umntu eminxwa sisifuba ngenxa yokungangqamani nomoya walo ndawo.  
Kufuneke ukuba makuxakekwe ke ngoku kuvutheliswana naye. 
 Omnye uve kusithiwa nanko etshibilike waya kuwa ezingxondorheni ezimbi kwiintaba zekhephu, ungazi ukuba umntu omdala kangako ube dlala ekhephini kuba kutheni sesonzakala nje!  
Kwakuvakala iindaba zokonzakala komntu obenyuke intaba, thina bengubo imvakalelo yethu iye ibe ngumbuzo othi “kuxa ebeyofuna ntoni apho?” Enokuba sibuye sanosizi na kodwa lowo mbuzo asiwulibali, kuba ke nyhani iye isisithele into yokuba inokuba ebeyokwenza ntoni ke ngenyani kwindawo enjalo.  
Kuthiwa ke ukhenketho lunengeniso yezoqoqosho elizweni, ke thina bengubo asiyiboni leyo ngeniso, yaziwa ngabayixhamlayo. Kungokunje isifo ikhorona sele sizenzele ikhaya eMzantsi Afrika.  
Oonokrawuzana baqale ngokuchaza indoda nomkayo ebebetyelele emazweni. Emveni kwabo ke ibe luthotho lwabakhenkethi, kwalandela iimpulazikalujaca ebezingakhange ziye ndawo, isifo sitsibele nakuzo!  
Ndiyazibuza ke ukub aba bakhenkethi, njengabantu abahentula apha esithubeni, baphosene phi nokuzikhusela obekuhleli emilonyeni yoonondaba? 
 Siyazibuza ke kananjalo ukuba sele besiphathela isimanga nje kuxa bebeyothini emazweni anesifo esosulela kangaka? Kungokunje abantu bethu badyojwa yile gcushuwa yasemazweni, bengakhange baye ndawo inasifo ke phofu. Ndakuva zwindini!  
Nangani ukhenketho kusithiwa luyingeniso, kodwa iziphumo zokuhamba apha esithubeni azisoloko zithandeka. Bebuya noqoqosho nje bakhenkethi bakwasiphathela nezimanga.  
Yigcushuwa esiza kuythini ke ngoku le kwinkqubompilo yoMzantsi Afrika inkenenkene kangaka?",Isithsaba samahilihili
"YIMALI ebalelwa kwizigidi ngezigidi zeerandi ebekelwe bucala lisebe lezeMidlalo, uLonwabo, ubuGcisa neNkcubeko eMpuma Koloni ukuxhasa umnyhadala obanjelwa eTinarha iPrickly Pear Festival. 
Itolofiya, iPrickly Pear ngesiNgesi, ikhula ngendlela emangalisayo eTinarha kwaye uluntu lwale dolophu luyaxhamla kuqoqosho lwetolofiya. 
KwiPrickly Pear Festival, ebekungekacaci ukuba iza kubanjwa nini eTinarha, kuye konwatywe ngomculo, oonobuhle, ukhuphiswano ngokupheka, iimoto ezibaleka ngesantya esixhomisa amehlo nokunye. 
Iinjongo zalo mnyhadala kukukhulisa ingxowa-mali yokugcina amaziko embali (museums) amathathu aseTinarha esemgangathweni. 
Kwintetho malunga nomgaqonkqubo wesebe lakhe kwiveki ephelileyo, uMphathiswa uPemmy Majodina uthi lo mnyhadala waseTinarha liqonga lokukhuthaza ukwakhiwa kwesizwe kwakunye nobunye. 
Noxa nje bekungekacaci ukuba yimalini ncakasana eza kutyalwa lisebe kulo mnyhadala, kodwa uMajodina uvakalise ukuba imali engaphaya kwezigidi ezisixhenxe zeerandi (R7.7 million) ibekelwe bucala ukujongana namaziko okugcinwa kwembali (museum) kweli leMpuma Koloni kunyakamali ka2018/19. 
“Isebe liza kusebenzisana nebhodi yeziko lembali (museum) yaseTinarha ukuphakamisa igama lalo mnyhadala ngenyanga yenkululeko uTshazimpuzi ka2018,” utshilo uMajodina. 
Itolofiya sisiqhamo esimuncu-buncasa, maxa wambi sibencasa egqibeleleyo. Siyonwabeleka xa usitya noxa nje siye sisokolise ngokuthi sifune ukukhuhlwa ufazane lwameva phambi kokuba usitye. 
Ngokwentetho yasezilalini, kukho itolofiya yesilungu (leyo ineziqhamo ezikhulu futhi ezinameva angephi iphinde ibenamanzi anencasa) kuphinde kubekho leyo yesiXhosa (leyo encinane ngokweziqhamo, imuncu-buncasa iphinde ibenameva 
aliqela. 
USinazo Ntsonge weYunivesithi iRhodes phantsi kwezifundo zezoqoqosho nolondolozo-ndalo kunyaka ophelileyo wenze uphando-sifundo ngendlela uluntu lwaseTinarha oluthi lwenze intshukumo kuqoqosho lwabo ngokuvuna, ukuthutha nokuthengisa itolofiya. 
Ngokophando-sifundo lukaNtsonge, abantu abavuna itolofiya eTinarha bayakwazi ukwenza imali engangewaka leerandi (R1 000) ngenyanga, ze abo bayithengisayo 
benze imali ekwiwaka elinesiqingatha (R1 500) ngenyanga, logama abo bayithuthayo besenza imali ephakathi kwamashumi asibhozo eerandi (R80) ukuya kumakhulu amane anamashumi asibhozo (R480) ngosuku.",Izigidi zeerandi kumnyhadala wetolofiya
"Ukapteni weqela lombhoxo laseWalter Sisulu University, uPhumlani Blauw, ufunge wamunca iintupha ngelithi baza kudlalela ukuqhawuka imilenze kumdlalo wamagqibela kankqoyi weVarsity Shield. Le ndedeba ukuthethe oku emva kokuba  iWSU ibethe i-University of KwaZulu Natal ngo’30-21 kumdlalo owandulela owamagqibela ka nkqoyi eBaffulo City Stadium ekuqaleni kwale veki. IWalter Sisulu University iza kungquzulana ne-University of Western Cape kumdlalo wokugqibela eKapa ngomhla wesithoba kwekaTshazimpunzi. 
Lityeli lesine la maqela edibana kule tumente – kodwa iWSU zange yaphumelela nomnye umdlalo. UBlauw uthi bazimisele ukothusa umzi ngala mhla. “Sakufela kwelabala! Siza kuzijula ijacu. Sizimisele ukuyiphumelela le ndebe,” utshilo okaBlauw. 
Umqeshi weWSU, uMnumzana uSipho Metula, uthe kuyamchulumancisa ukufikelela kumdlalo wamagqibela kankqoyi, nangona kukuninzi ekufuneka kulungisiwe. “Kuyachulumancisa ukuba kweli nqanaba kodwa kuninzi okufuneka sikulungisile,” uMetula. 
Okuncomekayo iWSU ivale ikwindawo yesibini kwiVarsity Shield, nto leyo ethetha ukuthi iza kudlala umdlalo wokulwela indawo kwiVarsity Cup. Ngomhla weshumi elinethoba kuTshazimpuzi iWSU iza kunyathelana neCentral University  of Technology evale ikwindawo yesibini emsileni. 
UBlauw uthi ngowona mdlalo obaluleke kakhulu ezimbalini zeWalter Sisulu. “Siza kuzinikela kangangoko sinako kumdlalo wokulwela indawo kwiVarsity Cup ngoba ngowona mdlalo wakhe wabaluleka ezimbalini zethu,” utshilo uBlauw. 
Yona i-University of Western Cape inyukela phezulu njengeqela elitshatsheleyo kwiVasity Shield. IMadibaz yaseBhayi yehlela kwiVarsity Shield emva kokubamba umsila kwiVarsity Cup.",Phumlani Blauw: Siza kufela kwela bala!
"INKULUMBUSO yaseMpuma Koloni uPhumulo Masualle uthi ukubhubha kobesakuba yiNkulumbuso uMfundisi Makhenkesi Stofile (71) yilahleko engathethekiyo kwilizwe loMzantsi Afrika. 
UMasualle ebethetha kwityalike iChristian Centre eAbbotsford eMonti apho iphondo belibambe khona inkonzo yesikhumbuzo kaStofile. UStofile ubhubhele kwikhaya lakhe eDikeni ngomhla weshumi elinesihlanu kule nyanga emva kwengulo engephi. Ebeyingqonyela yaseFort Hare ngethuba ebhubha. 
Phakathi kweendwalutho ezithe zazimasa inkonzo yakhe yesikhumbuzo singabalula abahlobo bakhe – uCharles Nqakula, Njingalwazi Shepherd Mayatula noMcebisi Jonas- uNkosi Ngangomhlaba Matanzima, uGqirha Mvuyo Tom waseFort Hare, obesakuba ngumphathiswa uNgconde Balfour, ukubala nje abambalwa. 
UMasualle uthi uStofile ebelithandazwe elichithe ubomi balo lisilwela impilo engcono kubanye. “Ebeyithanda kakhulu imfundo, futhi ndiqinisekile ukuba ebengayithandi imeko yezemfundo iphondo lethu elizifumana likuyo,” kutsho uMasualle. 
 Isithethi emva kwesinye sichaze uStofile njengomntu obeyimele inyaniso. “Abantu abasenentsobi yeANC makhe badibane bucala bazame ukulungisa lo mbutho kuba izinto azintlanga,” utshilo uMatanzima. 
UStofile ubeyiNkulumbuso eMpuma Koloni phakathi ko1997 no2004. Ngo2004 ukuya ku2010, uStofile ebengumphathiswa wezemidlalo kuzwelonke. Ukhe wangunozakuzaku woMzantsi Afrika eJamani. Ubhubha esandula ukutyunjwa njengengqonyela yaseFort Hare. 
Inkonzo yomngcwabo kaStofile izakubanjelwa eFort Hare, apho akhe wayefunda khona waphinda wahlohla, ngomhla wama-25 kule nyanga.",Ukubhubha kukaStofile yilahleko kwisizwe – Masualle
"Umqeqeshi weChippa United uDan Malesela ukhalela amathuba elidlale ngawo iqela lakhe. 
UJoseph Malongoane, owenza umsebenzi weefolosi kutshanje, uzibonakalisile kwakhona ukuba unako ukufaka amagowuli kwiChippa, kumdlalo wayizolo xa iChippa ibindwendwele iSupersport United ePeter Mokaba Stadium.  Igowuli likaMalongoane, nepenalthi efakwe nguKingston Nkhatha kuphela kwamagowuli afakiweyo. 
 IChippa United ibonakalise ukutshintsha kakhulu xa uthelekisa umdlalo wayo wayizolo, kunye nomdlalo ophambi kwalo. Ifolosi yeSupersport United uNkhatha wenze umsebenzi oncomekayo ukuxakekisa abadlali bangasemva beChippa kunye nonozinti uAyanda Masiko. UMalesela uthi wonelisekile yindlela edlale ngayo iChippa. 
“Ukudlala ntanganye kude nekhaya, noko loo nto ibonakalisa ukuba sisebenzile kodwa lo ngowona mdlalo ebekufanele ukuba siwuphumelele.” 
 Kwisiqingatha sokuqala iSupersport ibiwulawula lo mdlalo, kuhlasela uJeremy Brockie ekushumisa izinto esizikithini sebala. 
 IiChilli Boys  bezibonakalisa ukulambela impumelelo kwisiqingatha sesibini, kodwa iSuperSport  ibivalile ngasemva. Abafana bakaMalesela basebenzela ukuba iphele le sizini bephakathi kwamaqela asibhozo aphezulu kwiPSL. Komnye umdlalo wePSL iCeltic idlale  ntanganye ngeqanda macala kumdlalo phakathi kwayo neGolden Arrows.",Ikhalela amathuba iChippa
"Imbi into esiye siyibone singabangcwabi. Phantse zonke iimpelaveki kubakho iziganeko zosapho oluswantsuliswa, lusokoliswa yinkampani ethile eyayibathengisele iFuneral Cover.  
Xa kuthe kwabhujwa kwelo khaya, bazame ukuyofuna ezoomali bebezityala zonke iinyanga, basuke baxelelwe amabali okanye ingafumaneki tu loo mali! 
Kubenzima mpela kolo sapho. Bayabethakala. Baye bayokuboleka iimali koomatshonisa ukuze bangcwabe. Ayikho enye indlela ngoba xa uboleka kwibhanki iye ifune iimpepha ezininzi kunye neziqinisekiso zokuba uzakuyibuyisa njani loo mali. Kwaye usakungcwaba, emva kokuphoxwa yilo nkampani ubutyala imali yokungcwaba kuyo, kubanzima nokuvula ityala eli emapoliseni.  
Amapolisa awaxhotyiswanga ngolwazi olwaneleyo lokulandelela imiba yezi nkampani zithengisa iiFuneral Cover. Kwaye kuba nzima nokuyiphanda ngoba kwa aba bantu babekuthengisele abasaphenduli kwa iifowni ezi zabo, abafumaneki kwii-ofisi zabo okanye basuke babe namabali amaninzi azama ukubonakalisa ukuba wena ubungafanelwanga kubhatalwa.  
Mhlawumbi waphosa inyanga enye ungabhatalanga. Bakubethe ngalo nto. 
Kule veki ndithe makhe ndibhale ngalo mba. Kwaye ndicebise wena mfundi wephepha ukuba ungafumanisa njani ukuba inkampani ethengisa iiFuneral Cover isemthethweni na kwaye ibhalisiwe ngokufanelekileyo. 
Okokuqala kufuneka ukwazi ukuphawula iFuneral Plan okanye iFuneral Cover eyiyo.  
Uyenza njani le nto?  
Xa uzakuthatha iFuneral Plan kubalulekile ukuba ufune iimpepha zabo zokubhaliswa njengenkampani. Ezi mpepha zabo kufuneka zichaze ukuba bona kuqala babhaliswe phantsi kweyiphi inkampani?  
Le nto bathi yi “underwriter” xa beyikhumsha. Ngubani iUnderwriter yale nkampani ikuthengisela iFuneral Plan? Idla ngokuba ngoo-Old Mutual, Union Life, nezinye iinkampani ezinkulu.  
Ukuba ayinayo kufuneka ukrobe ukuba ingaba na babhalisiwe kwiFinancial Services Board (FSB). KwaFSB banomnxeba osimahla onokubafumana kuwo ku: 0800 20 20 87. 
Lilonke ndithi: Ukuba umntu ukuthengisele iFuneral Plan, cela ukubona i”Underwriting Certificate” sakhe. 
Umntu makangoyiki ukubuza ngezi nkcukacha. Xa ungabuzi izakuhamba ihambe ibethe kwawena yonke le nto xa kufuneka bekubhatele. Sukoyika. 
Makhe size ke ngoku kubantu abasele benayo iFuneral Plan kodwa banesikrokro sokuba ayibhaliswanga okanye masithi bafumanise ukuba ayibhaliswanga le nkampani bafaka imali yabo kuyo. Yenza kanje: 
Xa ufumanise ukuba inkampani okuyo yeFuneral Plan ayibhaliswanga, uye unxulumane neFSB (kula nombolo bendiyibhale ngentla) izakuncedisa ukuba ubuyiselwe imali yakho.  
Bona ke kwaFSB bakukuncedisa ekuvuleni ityala nasekuphandeni loo nkampani ithengisa iiFuneral Plan zomgunyathi okanye ezingabhaliswanga ngokufanelekileyo. 
Eminye imingeni esiye siyibone isithi gqi kwimiba yeFuneral Cover okanye iiFuneral Plan kuxa kubhujiwe kwikhaya, usapho luthi luye kwinkampani le, lufike lufumanise ukuba luzakunikwa imali kuphela okanye luzakunikwa ibhokisi yokungcwaba qha. 
 Kubalulekile ukuba wazi xa usabhalisela leFuneral Plan ukuba ingaba na uzakufumana imali okanye uzakufumana iinkonzo zokungcwaba xa kuthe kwenzeka ukuba kubhubhe umntu ombhalisileyo.  
Njengokuba wena ubanika iR50 ngenyanga, yintoni kanye kanye ozakuyifumana xa kuthe kwabhujwa? 
 Kufuneka le into uqiniseke mpela ngayo. Imbi into yokothuka ngexesha likaxakeka ukuba uzakufumana into ethile kuphela. 
Ngethemba lokuba iyavakala. Ukuba unemibuzo emalunga noomasingcwabane okanye iiFuneral Cover okanye nayiphi na into edibene nemingcwabo, ungandibhalela ku isibhalo@inl.co.za okanye uthumele uWhatsapp ku 063 734 1944 
*UMbasa Voyi usuka kwinkampani enguCompliance Factory; inkampani ecebisa abahlali namashishini ngemiba ngemiba.",Zazi ukuba ubhatalela ntoni kwiFuneral Cover
"Ndingumhlali waseDutywa, ikhaya lam likwilali yasemaCirheni, indlela yemoto asinayo; iimoto azifuni ukusifaka xa kunetha kwaye sohlika kude kunamakhaya ethu.  
Asinazo iitephu zokukha amanzi; sisela amanzi achanyelwa ziinkomo, neeDonkey nehagu, yheyi ndibala ntoni!?  
Nabantu ngokunjalo abafuni kuzinceda ezitoilets bafuna le ndawo sikha kuyo. Hayi siyakhala Solezwe khaniyokubona la ndawo yethu, iwesi ngoku imvula seyayeka nokunetha, xa siyokukha kwenye indawo yenye ilali yaseKotasi abahlali abafuni sikhe, bayasithuka, sikha nzima. 
– Ongafuni ukuchazwa, eDutywa",Siyakhala Solezwe!
"UNomsa Mazwai ucula nemvumi yaseGhana uManifest kwicwecwe lakhe elitsha. Esi sibini senze ingoma ebizwa ‘Cupid’s Crooked Bow’. UNomisupasta, nanjengoko esaziwa, ngumbhali weencwadi kwakunye nomzobi. Ungumanejala weSoweto Theatre, kwakhona sakumkhumbula nanjengomlawuli we-Emthonjeni Arts Centre eseHamburg kwiMpuma Koloni.  
Intatheli yethu incokole neli gqiyazana.  
1. Khawusibalisele kancinane ngentsukaphi yakho, ungubani kanene?  
Igama lam ndinguNomsa Mazwai, odume ngelikaNomisupasta. Ndazalelwa eRhawutini, ndaze ndakhulela ePimville, eSoweto, ndikhuliswa ngutata wam emva kokusweleka kukamama. Utata wam ngowaseNqgushwa, umama wam wayeyintombi yaseMqanduli, kodwa benjenjeya ukuya eGoli ukuya kuqala ubomi obutsha.  
Ndazalelwa apho eRhawutini. Ndiyinkokhelikazi, intombazana enemibono emihle ngobomi kwaye ehlala ijonge ukufezekisa amaphupha wayo nalawo wabanye.  
2. Luvela phi oluthando lolonwabo, ingakumbi umculo?  
NM: Ndiphuma kusapho oluvumayo, macala omabini. Oomakazi bam bonke basemculweni ngokunjalo notatomncinci. Ngoko ke ndicinga ukuba le nto ilapha kum egazini.  
3. Khawusibalisele ngale ngoma yakho noManifest?  
NM: U-Cupids Crooked Bow yenye yeengoma zam endizithandayo, kuba ngethuba ndiyibhala ndandibona intombazana yomXhosa uNomisupasta. Inina elomeleleyo, elingoyikiyo ukuthetha inyaniso kwindoda eliyincokolisayo.  
Le ndoda ngumkrexezi, ikrexeza njalo kwaye ihlala ithetha ubugqwetha. Kule ngoma, ndibonakalisa inenekazi elithanda iqabane layo, elilaziyo iqabane layo kodwa lithe gqolo ukulithanda.  
Singamanenekazi, nokuba siyazi ukuba siyakrexezelwa ngamaqabane ethu, siye senze ngathi asiboni. Kulungile ukwenza ngathi akuboni esidlangalaleni, isidima sakho kaloku.  
4. Benidibene phi noManifest, kwaye kunjani ukusebenzisana naye?  
NM: UManifest weva enye yeengoma zam zidlala emotweni, waze walithanda ilizwi lam. Wazama ukundikhangela kumakhasi wonxibelelwano, phesheya kwezilwandle – waze wandifumana kuloliwe e-UK ebizwa Afrika Express, waze wandibuza kudade wethu uThandiswa.  
5. No Where Cool. Ingantoni le ngoma, kwaye lungakanani igalelo lakho kuyo?  
NM: Itayitile yale ngoma #Nowhercool idlala ngamagama, ingangu ‘No where cool.’  
6. Khawusikhumbuze eminye imisebenzi yomculo osele uyenzile? 
 NM: Icwecwe lam lokuqala uNomisupasta laphumelela imbasa yeSAMA. Ndaze ndanengoma yam uTraveler endiyenze noBlack Coffee, ethi Musukungsukela, endiyikhuphe noVANCO. nendiyenze ukukhalimela ubuhlanga ngakuPenny Sparrow, yenye yeengoma ezikwicwecwe lam eliphumelele imbasa.  
7. Zeziphi ezinye izicwangciso onazo ngomculo, mhlawumbi ungathanda ukusebenza nabani?  
NM: Ndingathanda ukusebenza noKwesta, Maleh, Somizi kunye noRobert Glasper  
8. Ufumaneka phi kwezi ntsuku, kwaye uxakeke yintoni?  
NM: Ndihlala ndikuTwitter naku Instagram @nomisupasta. Ndikhona nakuFacebook nakumnatha wam othi: www.nomisupasta.com",UNomisupasta wabelana ngeqonga noManifest
"OOTITSHALA banoxanduva lokuqinisekisa ukuba abantwana ezikolweni balungiselelwa ikamva elizakubenza ukuba babe ngabantwana abanomahluko ebomini kwixa elizayo. 
Ukwenza oku, utitshala kufuneka agxile kwinto afanele ukuyenza – ukufundisa umntwana – kwaye akwenze oku ngokuzinikela nangeqhayiya. 
Oku kuthethwe nguMongameli wombutho wootitshala iNational Professional Teachers’ Organisation of South Africa (Naptosa) uNkosiphendule Ntantala. 
INaptosa ibibambe indibano nootitshala eMdantsane kwiveki ephelileyo, apho imiba ephathelene noxanduva lukatitshala ithe yaxovulwa. 
UNtantala uthi izinga lemfundo eMpuma Koloni lingaphucuka xa isebe lezemfundo, kuquka nootitshala, bengathi baqinisekise ukuba abafundi abakumabanga aphantsi banikwa ingqwalasela kwanenkxaso ngezixhobo zokufunda. 
“Sinempazamo yokugxila kuGrade 12 kuphela, silibale ukuba kukho amabanga aphantsi afuna ukunikwa ingqwalasela nenkxaso emandla,” utshilo uNtantala. 
UNtantala, okwayinqununu yesikolo samabanga aphezulu iVuli Valley eGcuwa, uthi xa isebe lezemfundo lingathi liqiniseke ngomgangatho wemfundo kumabanga aphantsi, ungalula umxakatho kumabanga aphezulu. 
Ukwathe akwamkelekanga ukubona abafundi, ababalelwa kwi-60%, beyeka isikolo phambi kokufika kuGrade 12. 
Oku kungokuba, ngokokutsho kukaNtantala, kubangela ilizwe ukuba liqhwalele kwiinjongo zalo zokuphuhlisa ilizwe. “Iingxaki esinazo elizweni, zingasombululeka xa sifundisa ilizwe [ngokwasesikolweni],” utshilo.",Uxanduva lukatitshala esikolweni
"Amabhokobhoko abethe iAustralia kumdlalo wovavanyo obuseNelson Mandela Stadium eBhayi ngo’23-12 kwimpelaveki egqithileyo.  
URassie Erasmus waseDespatch nokapteni waseBhayi, uSiya Kolisi, badlalele ekhaya okokuqala ekhayeni labo njengomqeqeshi nomdlali weqela lesizwe.  
Kwakulo mdlalo omnye umdlali weBoks, uSikhumbuzo Notshe wakuQoboqobo, ufumene umdlalo wovavanyo wokuqala kwiqela lesizwe.  
UNotshe, ongene endaweni kaWarren Whiteley uthe: “Mkhulu kakhulu umahluko phakathi kwemidlalo yamazwe ngamazwe kuneCurrie Cup. Ndicinga ukuba yiyo lo nto ndingawugqibanga umdlalo. Uxhomile kakhulu umgangatho kule midlalo,” utshilo uNotshe. 
Lo mdlali ukholelwa ukuba ukwancedwe nangoogxa bakhe aqhele ukudlala nabo, “kundincedile kakhulu ukufumana ithuba kwiBoks kukho oogxa bam bakwiWestern Province abafana noPeiter Steph noKolisi; bazenze zalula izinto,” utshilo uNotshe.  
UNotshe (25) uthi kuninzi akufundileyo kumdlalo ogqithileyo.  
“Njengoko benditshilo kuqala; uxhomile umgangatho kwiRugby Championship. Ndidlale imizuzu engamashumi amane anesihlanu kuphela – kodwa ndifunde lukhulu emdlalweni. Ndiyambulela kakhulu umqeqeshi * -Erasmus ngokundinika ithuba,” utshilo uNotshe. 
Yona ifolosi yeBoks ebingoyena mdlali oqaqambileyo kumdlalo obuseBhayi, uPeiter-Steph du Toit, uthi iza kufika beyilindile iNew Zealand.  
“Siyayazi ukuba basenomsindo eNew Zealand kuba sibabethele ekhayeni labo. Baza kuza ngawo onke amandla abanawo – kodwa baza kufika sibalindele,” utshilo uSteph du Toit.  
Amabhokobhoko amnkela iNew Zealand kumdlalo eziintshatsheli zeRugby Championship kumdlalo ozakube useLoftus Versfeld Stadium emalanga ngoMgqibelo.  
Ilizwe laseNew Zealand lithwele isithsaba emva kokubetha iArgentina ngo’35-17 kwimpelaveki egqithileyo.",Notshe: Uxhomile umgangatho kumbhoxo!
"Ngamashumi amathathu anesibhozo iminyaka uFezekile Liwani Cekiso esalusa amakhwenkwe aphuma kwindawo ezahlukeneyo zeMpuma Koloni noMzantsi Afrika, kwaye akanaso nesinye isidumbu.  
Le ngcibi izinze kwilali yaseLower Nomaheya eNgqamakhwe kwaye ithi ayoyiki ukuthetha ngomsebenzi wayo kuba yawuphiwa ngamawayo. 
“Ingcibi yokwenene ayizityumbi ngokwayo, ayityunjwa entlanganisweni kodwa ithunywa ngamawayo ukuba yaluse abantwana ukuze isizwe esi sibenehlumelo eliqhubeka livelisa,” ucacise watsho uCekiso. 
 Ukusukela ngonyaka ka1978, uCekiso sele aluse inani lamakhwenkwe angakwaziyo ukulibala ngenxa yobuninzi, kodwa ukhumbula iziganeko ezithile ngalo msebenzi ukusukela ngalo nyaka.  
“NgoDisemba ngonyaka ka1982 ndolusa amakhwenkwe angamashumi amahlanu anesibini, ukusukela ngoko leenyuka inani labantwana abaluswa kweli khaya ebusika nasehlotyeni,” utsho uCekiso. 
Ukusukela oko wathi wathatha umkhonto kuyise uMawunteni Cekiso, lo kaCekiso akukho namnye umkhwetha owakhe wabhubha ephethwe zizandla zakhe.  
“Andiyazi mna nalento ibulala abakhwetha kuba umkhwetha ngumsebenzi wengcibi, umzali kunye nekhankatha. Mna ke awam amakhwenkwe ndiwakhankathela kwangokwam apha kuba andifuni mpazamo,” uthethe watsho uCekiso.  
Ukuqala kwakhe lo msebenzi ebengumphangeli obefika ngamaxesha athile enyakeni ancedise uyise ukuphungula umthwalo wakhe.  
“Utata ebeba nomsebenzi omninzi aze andinike uxanduva lokuba ndaluse apha elalini, logama yena esiya kwalusa kwiindawo ezingaphandle apha elalini, ngolohlobo umsebenzi wakhe ubungabi mkhulu,” utshilo. 
Uthi ingxaki ngoku abantu abathandi ukwalusa ebusika, kodwa lonto ayimsokolisi nganto kumsebenzi wakhe wokwenza amadoda.  
“Ndithanda ukusebenza apha ebusika kodwa ke nangoDisemba andibagxothi xa bezile ndiyabanceda, kodwa ukuba ibindim olawula izinto bendizakuthi makwalukwe ebusika kuphela,” uthethe watsho.  
UCekiso uthi walusa amakhwenkwe akumashumi asixhenxe ukuya kumashumi alithoba ngexesha lasebusika, kodwa ngoDisemba uxakana nabo abantu.  
“NgoDisemba abalukela apha ekhaya babalikhulu namashumi amabini, endibasebenzela emakhayeni abo bayaya kumakhulu amathathu namakhulu amane,” uthethe watsho.  
Xa esalusa inkwenkwe nganye ubiza amakhulu amabini namashumi amahlanu erandi (R250), kodwa xa inkwenkwe izakuhlala kwakhe ubiza amakhulu amahlanu eerandi (R500). 
Uninzi kweli phondo lukholelwa ukuba ukubhubha kwabakhwetha kungenelwe zizinto ezininzi eziquka imimoya emdaka engunobangela wokufa kwabakhwetha.  
“Asiyonyani le yokuba kukho imimoya emdaka engenelela kweli siko, ingxaki yeli siko ngabantu abajonge ukutyeba ngalo besenzakalisa abantwana babantu, besenza umsebenzi abangawukhathalelanga bengathunywa nokuthunywa,” uthethe watsho uCekiso.  
UCekiso uthi urhulumente makenze icebo elingxamisekileyo ukuphelisa ukubhubha kwabantwana eSuthwini kwindawo eziquka elama Mpondo.  
“Masibizwe sonke sizingcibi ezinamava eziwaziyo lo msebenzi siye kwezandawo zinengxaki, sihambe namakhankatha esiwaziyo apha, sikhangele ke ukuba ingakhona ingxaki, yonke lonto ikhokelwe ngurhulumente,” ucacise watsho uCekiso.  
Eli gqala liphumela ngaphandle kwedolophu yaseNgqamakhwe lisenza amadoda nakwezinye izizwe.  
“Ngomnye unyaka apha ndifikelwe ngamakhwenkwe asixhenxe asuka eZeerust eMntla Ntshona eze kucela ukuba ndiwancede, ayikho lento niyithethayo yokuba iMpuma Koloni inengxaki, zindawana ezincinci ezi zinale ngxaki, sibizeni madoda sizonibonisa thina,” uthethe oko.  
Uthi sele evela kwalusa emaMpondweni eLusikisiki, Ngqeleni, Mbizana nakwezinye iindawo zephondo.",Ingcibi engazange yabhujelwa ngumkhwetha
"“ASISOZE siwulibale umbono wesidumbu esitshileyo somntwana wethu ekwanyanzeleka ukuba silale naso ngenxa yokuba ingazange ifike imoto yabo bahlola izidumbu phambi kokuba zisiwe emzini ezigcinwa kuwo.” 
Lawo ngamazwi wosapho lakwaGxiva obe luzityanda igila malunga nesehlo esashiya umfanekiso abathi asoze uphele ezingqondweni zabo. 
AbakwaGxiva balala nesidumbu esitshileyo somntwana wabo owayeneminyaka esixhenxe, uLithemba Gxiva. ULithemba ngomnye wabantu ababini abasweleka kumlilo owagqugqisa amatyotyombe aseKosovo ePhilippi ngeCawe, washiya abantu abaqikelelwa kwikhulu bengenamakhaya. 
Echaza ngalo mlilo, usisi kaLithemba, uLizoma Gangathela uthe waqala kwindlu kamama wabo ebusuku bangoMgqibelo. Uthe usapho lwakhe lwavuswa ngabamelwane. 
“Lo mlilo waqala kwigumbi elisemva. Wanwenwa msinyane wadlulela kwamanye amagumbi. Umama wayelele noLithemba waze wavuswa ngabantu bekhala ngaphandle. Indlu yayingumsi nje ngelo xesha. Wavuka othukile ecinga ukuba ingaba uqale njani lo mlilo. Waphuma waya kufuna uncedo. Ngelo xesha wayengayicingi eyokuba uLithemba ulele. Wathi xa exelela abantu ukuba kukho umntu ngaphakathi wabe sele uvalile umlilo kungekhonto banokuyenza,” utshilo. 
UGangathela uthe owona mbono owabothusayo kukufumana iintsalela zenyama yakhe etshileyo eyashiywa ngabo bahlola imizimba, bephanda unobangela wokufa. Uthe baya emapoliseni baya kuwazisa, abathembisa ukuba ayeza kodwa zange afike. 
“Kwanyanzeleka ukuba siqokelele intloko yakhe namanye amalungu omzimba siwafake engxoweni. Zange silale buthongo behlayo ngobo busuku. Ezo ntsalela zazokulandwa ngoMvulo,” ubalise watsho. 
Ummelwane wakwaGxiva, uLuthando Makhunga uthe bawa bevuka bengabahlali bezama ukuba lufumane intuthuzelo ngokwasemphefumlweni olu sapho. “Zange yakhona kaloku into enje. Wawukhe wevaphi abantu abaqokelela iintsalela zesidumbu sabo? Ucinga ukuba inokuba bonzakele kangakanani emphefumlweni? Kuyafuneka bedibene noogqirha bengqondo noonontlalontle,” utshilo. 
UMelikhaya Waphi uthe into esisimanga kukuba banikwa izivamvo zomlilo (fire sensors) ePhilippi emva komlilo owabulala abantwana abahlanu bosapho kweyeSilimela kulo nyaka uphelileyo. 
“Kucacile ukuba azisebenzi. Kutheni bengawuvanga umlilo kanti ziyasebenza? Kucacile ukuba sakuphela ngokufa ngomlilo ematyotyombeni. Bekufanele ukuba sinezicimamlilo ezihlala phakathi kwethu. Akukho nesikhululo somlilo esilapha kodwa kutsha oko. Buya kuze buxabiseke nini ubomi bomntu omnyama kweli lizwe lethu?” utshilo. 
Uceba wakwaWard 88 uSiphiwo Nqamnduku uthe, uza kubeka uxinizelelo kwisixeko side sikhuphe abantu bokuthuthuzela usapho lakwaGxiva. “Ibuhlungu nyhani la nto yenzeke pha. Akekho umntu onokumelana nayo. Kuyafuneka bencediwe,” utshilo. 
UNqamnduku uthe abakafumani nezixhobo zokwakha ngokutsha.",Balele nesidumbu esitshileyo endlini!
"UPhumla Citeko ngumzobi ophum’izandla, umbumbi, umqambi weengoma nomlonjikazi owaziwayo ekwangumbhali wemibongo. 
Uchazele intatheli yeli phephandaba ukuba le talente yakhe kwezobugcisa yavuseleleka ngethuba wayekwisithuba seminyaka emithandathu ngelixa wayengumfundi kwisikolo samabanga aphantsi iMngcunube eTinarha. 
Uthe ngethuba babephume nesikolo bayakumisa iintente kufutshane nomlambo othile kwakule ndawo apho bavunyelwa ukuba badlale ngodaka nodongwe lwalo mlambo bezakhela izinto abazithandayo. 
“Ndazakhela ifenitshala, iseti yezitulo netafile yazo, ndandonwabe kakhulu kulo mlambo kangangokuba ndaba buhlungu kakhulu sakubizwa kusithiwa liphelile ixesha kuyagodukwa, ndandikuthanda ukuzakhela izinto ngezandla,” utshilo uCiteko. 
Uhambise wathi akazange abuye ngamva emva koko kuba waqalisa ukubonakalisa italente yakhe kwicala lezobugcisa ebumba, ezoba, ecula esikolweni, ezibandakanye nakwimidlalo yeqonga, watsho esithi kungoku nje sele eshicilele necwecwe lokuqala elifumaneka kuGoogle ngokucofa uPhumla Citeko Xhosa Music. 
Lo kaCiteko ubonise ngemisebenzi yakhe kumaqonga ngamaqonga eBhayi naseMakhanda kwiGrahamstown Arts Festival nakulo lonke eli leMpuma Kapa. 
“Imifanekiso yam ixhonywe kulo lonke eli, ikakhulu ndibalisa amava am njengenina elingumXhosa, oko ungakuphawula kwimizobo yam uThe key noMemories ababe ngumboniso kumsitho owawuseBhayi owawubizwa ngokuba nguWish You Were Here ngonyaka ka2014. “Ndikhe ndasebenzisana neAlliance Francaise ngonyaka ka2017 umbutho wamaFrentshi osebenza ngezinto zobugcisa,” utshilo. 
Uthe eminye yemisebenzi yakhe yobugcisa iye yasetyenziswa kulo nyaka uphelileyo kwimiboniso ngethuba bekunyakazela kumdlalo weWorld Ironman. 
isibhalo@inl.co.za",Lafundela emlanjeni ukubumba nokuzoba inenekazi laseBhayi
"Inkokeli yombutho iUDM uNjengele Bantu Holomisa undwendwele iNgcobo kwilali iZabasa apho azise ngokusesikweni abagqatswa balo mbutho kwiiwadi ezintathu.  
UHolomisa uthi umbutho olawulayo uzenzile iinguqu kodwa oko akwanelanga, ngako oko kuyanyanzeleka ukuba kutshintshwe indlela yokwenza. 
Le nkokeli ithi ziliqela izinto ekufuneka zilungisiwe, ulawulo olutenxileyo lutshabalalisa ikamva lelizwe. I-UDM igxile kumongo othi makubekwe abahlali phambili.  
UHolomisa uyigxininisile into yokuba ooceba babo bangayenzi impazamo yokuthembisa abantu ukuguqula amatye abe zizonka ngokwenza njalo bazakube abohlukanga kwiinkokheli ezikulawulo ngoku. 
Owaziswe njengomgqatswa kuWadi 17 uNkosinathi Qubuda uthi indawo yakhe yaseZabasa nengqongwe ziintaba yenye yeendawo ezalityalwayo ngabasemagunyeni, kwa umbane okule lali uhamba uqhawuke ungafikeleleli kwabanye abantu. 
Batyhola ngelithi kulungiselelwa abantu abathile bodwa. Ngenxa yobubi bendlela kwindawo yaseZabasa xa kunetha imvula kubanzima ukuba abantu baye edolophini akuhambeki. 
UHolomisa ukhuthaza abagqatswa bombutho wakhe ukuba maxa onke abantu mabakwazi ukufikelela kubo. 
Uwugxeka kakhulu umkhwa wooceba abathi bakonyulwa balibale izithembiso abazenza ebantwini baphume ezilalini bayokuhlala ezidolophini ezinkulu. 
Ukwathi inyaniso engenakungxengwa kukuba abantu abanako ukuqeshwa ngumasipala bonke, kodwa uceba unoxanduva lokuncedisa ulutsha lwendawo yakhe ngokubathengela amaphephandaba apapasha imisebenzi libekwe kwindawo abazakufikelela kuyo bonke. 
Abaxhasi balo mbutho bazifumanele ithuba lokuvakalisa ezinye zezikhalo zabo kuHolomisa nothembise ngokuzisa iliso, watsho ebacela ukuba bavotele lo mbutho kulonyulo olujongwe ngamehlo abomvu kwiveki ezayo. 
isibhalo@inl.co.za",UHolomisa ugayele inkxaso iUDM eNgcobo
"Iintliziyo zabalandeli beKaizer Chiefs zichontsiza igazi emva kokuba iqela labo loyiswe kukuphumelela umdlalo. Amakhosi adlale ntanganye naMaZulu ngo’0-0 kumdlalo we-Absa Premier Soccer League obunenqwaba yamathuba eFNB Stadium ngorhatya namhlanje. Ukungaphumeleli kwayo iChiefs kunciphise ngakumbi amathuba [wayo] okuvala umsantsa ophakathi kwayo neMamelodi Sundowns ehleli phezulu nokuphumelela indebe yePSL kule sizini. Iqela ebelindwendwele lizicacise iinjongo zalo kwangoko emdlalweni. Umdlali ohlaselayo, u-Ovidy Karuru, owayedlalela iChiefs ngaphambili, ebezimisele ukwenza izinto ezibukwayo emdlalweni – kodwa amathuba awafumeneyo kwimizuzu yokuqala emdlalweni akawasebenzisanga kakuhle. 
Umdlalo weqela likaSteve Komphela uye waphucuka emva kwamashumi amabini emizuzu kwisigaba sokuqala. Njengoko bekulindelekilekile, Amakhosi ebexhomekeke kakhulu kwiibhola ezigotywa nguRamahlwe Mphahle obenomdlalo omhle kakhulu namhlanje. UTeenage Hadebe, odlala emva noCardoso, uphantse wabuya negowuli ngentloko – kodwa unozinti woSuthu, u-Energy Murambadoro, uqinisekise ukuba akukho bhola ijikela emva kwakhe. Kuyiwe kwixesha lokuphumla enkonye iqanda macala. Kwisigaba sesibini iChiefs idale amathuba aliqela – kodwa akukho nelinye ekwazileyo ukulisebenzisa koyena mdlalo ebekunyanzelekile ukuba iwuphumelele. 
Nawo AmaZulu adlale kakuhle emva, naphambili umdlali osemncinane uSiyethemba Mnguni noKaruru bebethe gqolo beyihlasela iChiefs emva ekwazileyo ukuvala kwade kwase kugqibeleni. UKomphela ukhuphe uBernard Parker noPhilani Zulu, kwiindawo zabo kungene uRyan Moon noHendrick Ekstein. Lubekhona utshintsho – kodwa into engakhange ibekho ligowuli. Indlela adlale ngayo AmaZulu emdlalweni ibicacile ukuba akazimiselanga kuphethwa. Yiyo lo nto ukugoduka nenqaku elinye ingeyolahleko kuwo. Anciphe kakhulu amathuba weChiefs okuphumelela indebe yePSL emva kokulahla amanqaku emdlalweni wanamhlanje. 
  
Kaizer Chiefs: Khune, Cardoso, Mphahlele, Hadebe, Zulu, Molangoane, Katsande, Meyiwa, Tshabalala, Parker, Castro. 
Amalalela: Khuzwayo, Mathoho, Ekstein, Moon, Jayiya, Zuma, Ntshangase. 
AmaZulu FC: Murambadoro, Sikhakhane, Mabiliso, P. Gumede, Gumede, Ouro Akoriko, Ncube, Mguni, Cele, Karuru, Khenyeza. 
Amalalela: Pule, Nyongo, Lumkwana, Ncobeni, Ramphele, Abraw, Nomvethe.",Baphelelwe lithemba abalandeli beChiefs emva kokulahla amanqaku
"URHULUMENTE waseMpuma Koloni uza kuseka iqela lokugqala uphuhliso lwentsangu ngeenjongo zokuqinisekisa ukuba esi sityalo sixhamlisa uqoqosho lwephondo. 
Intsangu ilinywa kakhulu kwimimandla yasemaMpondweni. Ngaphambili abalimi bayo bebebanjwa kuba esi sityalo singekho semthethweni, kodwa emva kwesigwebo seNkundla yoMgaqosiseko nyakenye, apho inkundla yagweba ngelithi ukuziqhunyelwa kwanokuzityalela intsangu kowenu kuvumelekile, abantu baqale ukuyijonga ngenye indlela intsangu. 
INkulumbuso yephondo uOscar Mabuyane uthe gqolo ukunabisa ilizwi lokuba iphondo likulungele ukuhlwayela iintshukumo zoqoqosho lwentsangu. 
Kwiveki ephelileyo, uMphathiswa wezeMali, uPhuhliso lwezoQoqosho, ezeNdalo nezoKhenketho, eMpuma Koloni, uMlungisi Mvoko, ubhengeze ukuba kuza kusekwa iqela lokugqala amacebo okuphuhlisa intsangu (Cannabis Development Task Team). 
“Eli qela liza kusebenzisana norhulumente kazwelonke ukuqinisekisa ukuba kuphunyezwa imigqaliselo yokulinywa kujongwe ingeniso kwisityalo sentsangu, kuphinde kuqinisekiswe nentathonxaxheba evulelekileyo,” utshilo uMvoko. 
UMphathiswa woPhuhliso lwamaPhandle kwanezoLimo, uNomakhosazana Meth, uthi ziza kuthi ziphela iintsuku ezilikhulu engenile kwisikhundla sakhe, ibe sele ibanjiwe ingqungquthela yentsangu. Iintsuku ezilikhulu eselulawulweni uMeth, zakuphela ekupheleni kwenyanga yeThupha. 
UMeth uthi le ngqungquthela iza kubandakanya abantwana begazi, amafama, amaziko emfundo, abaphandi, oosomachiza, abatyalizimali kwanabanye abantu abanomdla. 
“Injongo kukufaka isandla kumgaqonkqubo wokukhokela uphuhliso lwentsangu ephondweni,” utshilo uMeth. 
Kwintetho yakhe yokuvula iPalamente yephondo kutshanje, uMabuyane uthe: “Ishishini lentsangu alihoyekanga. Sifuna ukuya kwaba bantu bebelima intsangu, sibancede ukuze bayilime ngendlela efunekayo ukuphuhlisa abantu bakuthi.”",Kugqalwa amacebo ophuhliso loqoqosho lwentsangu
"ECofimvaba kwilali yase Mncuncuzo eKhayamnandi abantwana abangamakhwenkwe abulala umntwana kwilali ekufuphi eDalibuhle.  
Baphindile kwakunyaka ophelileyo babetha omnye umntwana kwilali yakuLiqolo bamosela wagogeka nalapho azange babanjwe.  
Baphinda baya kwilali ekufuphi eMcambaleleni eMaphungutyeni baqhekeza ifestile zomzi beyobetha abantwana bakhona.  
Kulonyaka babulele umntwana welali ekufuphi eLower Mncuncuzo eyodlala ebhola pha elalini yabo kodwa amapolisa aseCofimvaba awancedanga kuzo zonke ezi zihlandlo.  
Abanye abantwana bayoyika ukuya esikolweni ngenxa yalemeko sicela uncedo ababanjwa ababantwana kuthwa basebancinci. 
– Umfundi Wethu","Iincwadi  eziya  kuMhleli*Thumela eyakhoincwadi eya  kuMhleli  kuWhatsapp  wethu: 072 195 0415,  kuFacebook wethu (ilisolezwe)   okanye  uthumele   i-email: isibhalo@inl.co.za"
"Amapolisa aseNgqamakhwe akhangela uncedo kubahlali kulandela ukugetyengwa kwenkosikazi enamashumi amahlanu nane (54) eminyaka ubudala.  
Kurhaneleka ukuba umfikazi ebelele yedwa ngoLwesibini we-7 kule sikuyo inyanga kwilali yaseVotini, ekwisithili saseMpukane, kwidolophu yaseNgqamakhwe.  
Kuvakala ukuba ummelwane womfikazi uye waba nesithukuthezi akuba engamboni umakhelwane wakhe kusasa.  
Isithethi samapolisa aseGcuwa neziphaluka uKapteni Jackson Manatha, udiza ukuba umakhelwane uye wagqiba kwelokuya kunkqonkqoza emnyango kwakhe nalapho engafumananga mpendulo, waze wagqiba kwelokuba alikhabe ukuze luvuleke ucango olo.  
UManatha uthi, umakhelwane uye wafumanisa ukuba umfikazi unenxeba kumzimba wakhe wangentla.  
Kuvulwe ityala lokubulala ngelixa kungeka nqakulwa mntu. Kubongozwa nabani na onokuba nolwazi eze ngaphambili.  
Igama lexhoba alikabhengezwa de kube kanti kubikelwe izalamane zalo.",Kufuniswa ngomzimba wenkosikazi eNgqamakwe
"Umdlali odlala njengefolosi uLehlohonolo Majoro, wemka kwiKaizer Chiefs kwiminyaka emibini edlulileyo enethemba lokufumana ubomi obungcono kwi-Orlando Pirates. 
 Kodwa izinto khange ziyihambele kakuhle le ndedeba kwaye ngoku kukho iimpawu ezibonisa ukungaphatheki kakuhle yimeko ekuyo.  
UMajoro ubhenele kuTwitter izolo apho aphalaze intlungu yakhe yokungafumani ithuba lokudlala ebaleni. 
 “Ndidiniwe kukuba ngumbukeli mna” utshilo uMajoro. Lo nto iqinise amarhe athi lo mdlali angayishiya iPirates ekupheleni kwale sizini. 
UMajor [isiteketiso sakhe uMajoro], onamashumi amabini anesithoba eminyaka akasalifumani kakuhle ithuba lokudlala ebaleni njengakuqala phantsi kuka-Eric Tinkler. Lo nto ibangelwe kukungakwazi ukufaka amagowuli ngendlela exolisayo ubukhulu becala, kodwa nokusetyenziswa kukaTendai Ndoro, oyena mdlali ekuthenjelwe kuye nguTinkler kwicala lokufaka amagowuli.  
Omnye umdlali okhe wanikwa ithuba lokudlala kwiPirates ngaphandle kukaMajoro, nguThamsanqa Gabuza.  
Kwimidlalo emine edlulileyo, uMajoro, udlale nje imizuzu engaphantsi kweshumi.  
Lo mdlali wayefudula edlalela iChiefs, kunokwenzeka akhangele qela limbi ekupheleni kwesizini, apho ayakuthi afumane ithuba lokuvuselela ikhono lakhe lokudlala ibhola ekhatywayo.  
Le nto yokuphalaza imbilini yabo kuTwitter abadlali bebhola ithande ukuxhaphaka. Kunyaka ophelileyo, uKermit Erasmus, esengumdlali wePirates, wasebenzisa eli qonga linye ukuvakalisa ukungaxoli kwakhe kukungaselwaso ngumqeqeshi weBafana Bafana.  
Nangona uMajoro engomnye wabadlali abathandwayo ngabalandeli – kodwa kulindeleke ingabinalo ifuthe lo nto kwizigqibo zomqeqeshi kule midlalo ishiyekileyo.  
Namhlanje iBucs idlala neChippa United kumdlalo wePSL eNelson Mandela Bay Stadium.  
Ngumdlalo efuna kuwo amanqaku amathathu iPirates ukuze ifumane indawo kulawo azakudlala iMTN 8 ekuqaleni kwesizini ezayo.",UMajoro angayishiya i-Orlando Pirates
"ECambridge sasithenjiswe ngezindlu phambi kovoto oluphelileyo, kwabhaliselwa eholweni sanikwa amakhadi aluhlaza; bathi aba bantu masiyozikroba kwamasipala.  
Izinyoka zitsala nombane ngoba umasipala akasifakeli. Abantwana bayaphela kukufa ngumbane.  
Asiyazi masenze njani ngoku ukuze simameleke, kudala sihlala kula magali sogqithwa ziindawo eMdantsane!  
– B.Tywanashi, Cambridge",Iphi imizi eCambridge?
"Baqumbe basisifu abenkolo yobuSilamsi (Islam) eBhayi, bafuna ukulingcwaba ngokwabo ilungu labo. 
UMfundisi uGqirha Xolani Tengo (58) obeyiBhishophu yebandla lamaWisile azimeleyo uswelekele kwisibhedlele iLivingstone ngeCawe. 
Le Bhishophu ijike kwiinyanga ezisibhozo ezidlulileyo, eguqukela kwinkolo yobu-Islam wazibhengeza kumajelo onxibelelwano kaFacebook ukuba uyishiyile inkolo yobuKrestu. 
Kule veki usapho lwalo mfundisi luthethelwa nguMfundo Ngcelwane, obekade engusomlomo walo kaTengo, lubhengeze ukuba inkonzo yesikhumbuzo iyakuba ngomhla wamashumi amabini ukuze umngcwabo wale nkokeli ube ngomhla wamashumi amabini anesixhenxe kwiholo yoluntu iNangoza Jebe kwilokishi yaseNew Brighton. 
Le ndedeba yalile ukuchopha ichaze ngamalungiselelo omngcwabo nokuba yeyiphi inkolo ezakuhambela phezulu malunga noququzelelo lomngcwabo nangona ibivumelene nentatheli yeli phephandaba ukuba iyakubuyela kuyo malunga nezi nkcukacha. 
Kwelinye icala uSheikh Nceba Salamntu, ongumfundisi webandla lama-Islam eNew Brighton, uthe usapho lukaTengo luthabathe isigqibo sokuba luqhube lo mngcwabo ngendlela yobuKrestu esithi lo nto imkhathazile kuba lo kaTengo waphuma ebuKrestwini. 
Uthe le nto ibotshwe ngabantu abathile kolu sapho benyhasha ilungelo nomyolelo walowo ungasekhoyo nowazikhethela indlela yakhe esaphila; wazazisa esidlangalaleni icala ahamba nalo kwezenkolo. 
Umchaze lo kaTengo njengowaphuma ebuKrestwini kwiinyanga ezisibhozo ezidlulileyo. 
“Siyile saya kulucenga usapho sicela intsebenziswano singanyanzelisi sifuna ukuhamba ngokweminqweno yakhe kodwa asamameleka, kungokunje ama-Islam onke akhathazekile, anomsindo sesi sigqibo!” utshilo okaSalamntu. 
UMoulana Muhsin Mbotoli, okwayinkokheli yobu-Islam, naye uthe baziva bebuhlungu kakhulu sisigqibo sosapho lukaTengo. 
Uhambise wathi umntu unamalungelo; uzalwa nawo nokuba sele ebhubhile kufanele ahlonitshwe loo malungelo, naquka ukukhululeka ngokwezenkolo.",Ingqumbo ‘iSilamsi’ lingcwatywa ngobuKrestu
"UMasipala i-O.R Tambo ekunye noVodacom babhengeze ukuphumelela kwephulo labo lokwenza iinkonzo zikamasipala zifikelele lula eluntwini, eMthatha, kule veki iphelileyo.  
Injongo yabakwaVodacom kukunceda bonke oomasipala boMzantsi Afrika basebenzisane lula nabantu ababaphetheyo. 
Ngokusebenzisa naluphi na udidi likanomyayi, nokuba baphi, akudingeki abe umntu uye ezi ofisini zikamasipala xa enengxaki neenkonzo zikamasipala. Oku kuthetha into yokuba akudingeki ukuba umntu atsale umnxeba okanye akhwele ukuze ancedakale. Imiyalezo yabantu ifikela kumagosa aseCall Centre aze wona ayidlulisele kwabo banokukwazi ukunceda kwingxaki okuyo, ngokukhawulezileyo. 
UMasipala i-O.R. Tambo ibe ngowokuqala ukuxhamla kweli cham, uyithiye igama elithi yiThetha Nathi le nkqubo, ithe yadala amathuba engqesho kumagosa eCall Centre asibhozo. Okwangoku iingxaki akwaziyo ukuzisombulula ziingxaki zamanzi nogutyulo lwelindle kuphela, uncedo lufumaneka ngolwimi lwesiNgesi nesiXhosa.  
“Azakuvela amathuba engqesho, kuba kusafuneka le-APP yenziwe ngazo zonke iilwimi, isebenzisane nawo onke amasebe karhulumente kunye namaphondo nanjengokuba siqale apha eMpuma Koloni ngesiXhosa, kwiingxaki zamanzi, nogutyulo lwelindle,” utshilo uMnu Vuyani Jarana wakwaVodacom. 
Le App ifumaneka nokuba kukoluphi udidi lwefowuni kwiSmart Phone okanye uQho ngepeyi (tilili), ngokucofa * *134*606#  okanye udownlowude i-App (khangela * ”Thetha Nathi”) kwi-IOS store  okanye kuGoogle Playstore, iyafumaneka ngesiNgesi nangesiXhosa.",Indlela elula nekhawuleziyo yokufumana uncedo kooMasipala
"UYAQALA ngokusesikweni umsebenzi wokwenza izixhobo zokubamba nokulawula amavili (axles) eemoto kulandela ukusungulwa kwentsebenziswano phakathi kwenkampani eza kwenza ezi zixhobo, i-ZF Lemforder SA kwanoMercedes-Benz South Africa. 
Le nkampani, iZF Lemforder SA, izinze kwisiza sophuhliso lwezoshishino (IDZ) eMonti kwaye iqashe abantu abangamakhulu amabini okwangoku. 
Iza kwenza ezi zixhobo ukuze zifakwe kwiimoto zakwaMercedes-Benz. 
“Sixandisa ubukho bethu ehlabathini ngokuvula lo mzimveliso umtsha eMonti. Kwakhona, sikwaqinisa ubudlelwane bethu kwakunye nabo sinaniselana nabo kule ngingqi,” utshilo uGqr. Peter Holdmann, intloko kwicandelo lezobuchwepheshe kwa-ZF. 
NabakwaMercedes-Benz South Africa bakuthakazelele ukusebenzisana ne-ZF. 
Ingqonyela yakwaMercedes-Benz uAndreas Engling, okwangumlawuli jikelele kwicandelo lwezokuxhonxa, uthe: “Kusemdleni wenkampani yethu ukudala imisebenzi ngokweenkqubo zonaniselwano nentsebenziswano.” 
Lo mzimveliso, iZF, iza kuncedisa abakwaMercedes-Benz ukukhawulezisa umsebenzi wayo wokuvelisa izithuthi.",Kuvulwe umzimveliso owenza izixhobo zemoto eMonti
"Umqeqeshi weKaizer Chiefs, uGiovanni Solinas, uncome abadlali bakhe emva kokuzuza iwonga lomqeqeshi wenyanga emini namhlanje eGoli. USolinas noKhama Billiat bathiwe jize ngewonga lenyanga umntu ngamanye ngenxa yomsebenzi oncomekayo abawenze kwinyanga yoMsintsi (September). Amakhosi aphumelele imidlalo emithathu ilandelelana kwinyanga ephelileyo emva kokukhutshwa yiMTN 8. USolinas ebekhuphisana nabaqeqeshi abafana noKaitano Tembo weSuperSport United, uJosef Vukusic wePolokwane City noMilutin “Micho” Sredojevic we-Orlando Pirates kwiwonga le nyanga. 
“Ndingathanda ukuncoma iqela nabadlali njengokuba ndifumene eli wonga. Ngabo abasebenzileyo. Ndinethamsanqa elikhulu ngoba ndinabadlali abesemgangathweni ophezulu. Kwakhona ndiyaphinda, kunje ngenxa yabadlali,” utshilo uSolinas. Amakhosi abethe iCape Town City ngamagowuli amane kwelinye, alandelisa ngokubetha iFree State Stars ngamagowuli amabini eqandeni naMaZulu ngo’2-0. Lo midlalo yathatha iChiefs yayibeka endaweni entle phakathi kwamaqela aphezulu kwiPSL. 
“Abadlali bayalihlonela iqela kwaye yeyona nto esezingqondweni zabo. Ndifuna unixelela into enye ngoKhama. Wonke umntu ufuna ukudlala eYurophu – kodwa akusinguye wonke umntu oyakuya khona. UKhama angadlala eYurophu,” utshilo uSolinas. Emva kokudlala ntanganye ngeqanda macala, iChiefs iya kumdlalo olandelayo ifuna amanqaku apheleleyo. Amakhosi aza kudlala nePolokwane City umdlalo we-Absa Premier Soccer League ngentsimbi yesithandathu ngorhatya eMoses Mabhida Stadium.",USolinas uncoma abadlali bakhe emva kokuwongwa yiPSL
"Namhlanje iintliziyo zabo basebenzela iSebe leMfundo kweli leMpuma Koloni zilujaja ngoba le imini yimini eyokuhlala ibakhumbuza ukuba ukunakekela isakhiwo sesikolo mayibe yinto abayithathela ingqalelo maxa onke.  
Namhlanje yimini le abazotsho bayikhumbule into yokokuba ubom benkwenkwana yesikolo iLusikisiki Village uAsenathi Gabi, 10, ebekwa kwikhaya layo lokugqibela, ibiluxanduva lwabo ngethuba eswelekela esikolweni, ngexesha lokudlala ngethuba ewelwa lisebe lomthi owomileyo.  
Namhlanje u-akwaba, liculo abazothi balikhumbule bangafuni ukuphinda balicule ngoba imithi le ewele inkwenkwana bekungekho sizathu sokuba ihlale ingagawulwa kodwa seyilungiselelwe oko.  
 “Xa uzala umntwana kubakho ixesha loba abengo wakho, kubakho nexesha loba umthumele esikolweni afike phaya ibe ngowesizwe. Xa efika esikolweni ufika abenabazali abangootitshala kunye nesigqeba esilawula isikolo iSGB; lo nto itsho imenze owethu,” lawo ngamazwi athethwe nguMphathiswa weli Sebe ephondweni uFundile Gade ngethuba endwendwele eli khaya lakwaGabi eLusikisiki.  
Uthe balapha kweli khaya beliSebe bezokulilisana kunye nabo baphinde bacele noxolo olungazenzisiyo. 
“Sithe masizogxwala emswaneni nani, sicele uxolo futhi ngokwehlileyo. Sicele uxolo olungazenzisiyo, singathi hayi bekukho umoya bekutheni kwaze kwathini ngoba into ebalulekileyo umntwana lo ebesesikolweni.  
“Thina sinoxanduva lokuba nguRhulumente othatha uxanduva lweempazamo zakhe. Sizokuhamba nani de ibe yimini yokugqibela,” wongezile Ugadi.  
Utatomncinci womntwana, uSipho Gabi, uthe uyayibulela into yokuba uMphathiswa lo ekwazile ukuzithoba alindwendwele ikhaya eli ngoba lo nto imnika amandla.  
“Namhlanje ndimadolo atyefelele ukuzibona ndime phambi kwabantu abakhulu, ndiyayibulela into yokokuba nibe ngamanene neza kumgangatho wethu.  Amagosa eSekethe le yonke ayasinyanga silikhaya, balila nathi oko kwathi kwehla esi sehlo,” utshilo ethetha noMphathiswa.  
Uthe ukomelela kwabantu beli Sebe bubenza baqine nabo belikhaya.  
“Ndima apha ndisithi, enkosi. Ndiyacinga ukuba bendinini, bendinokwazi na ukuzoma apha ndomelele kanje ngani. Asikwazi ukusola mntu, ngoba ngeyehlele nabani le. Ewe silikhaya, siyazibuza ukuba umntwana lo wethu bekutheni izibe nguye okula ndawo ekuwele kuyo umthi lo. Kodwa ubukho benu buyasiqinisa silikhaya. Isenza lonto sibone ukuba nibaxabisile abantwana bethu ezikolweni,” wongezile lo kaGabi.  
Kukungoku inkonzo yomngcwabo kaAsenathi iyaqhuba, ibanjelwe eGoqwana, ngasesibhedlele iBambisane eLusikisiki. 
Isebe leMfundo nanjengoko lalithembisile, liye lafaka inkxasomali engama30 000 eerandi ekungcwabeni inkwenkwana le.  
“Ewe sincedisene nekhaya njengoba sasithembisile, uMphathiswa wayisa igrosala ephuma kuye epokothweni. Silisebe safaka iR30 000 sincedisa ikhaya,” utshilo uMali Mtima isithethi seSebe kweli phondo. 
Ukwathe beliSebe esi sehlo sibanika ithuba loba babuyele engxoxweni yeemeko zesa sikolo.  
“Sifumene ithuba lokubuyela  ezingxoxweni, siqinisekise ukuba izinto zihamba ngendlela eyiyo ukusukela ngoku. La ndawo ayisilungelanga isikolo ngoba yayiyindawo yoonontente leya. Sizohlala phantsi nabahlali sithethe ngokusisusa isikolo phaya ngoba ukhona umhlaba okhoyo,”  wongezile uMtima.  
Esi sehlo sikwashiye omnye umfundi, uLindokuhle Dweba, enengqithi kwisandla sasekunene kumnwe wesithathu nanjengoko kwafuneka uqhawulwe umnwe wakhe xa efika esibhedlele.",Uyangcwatywa umfundi wesikolo saseLusikisiki
"Kudlwengule ixhegwazana elinamashumi asixhenxe anesithandathu emva kokonwaba emgidini kwilali yaseMantlaneni kuGatyana ngempelaveki. Eli xhegwazana kubikwe ukuba lidlwengulwe ngumfana onamashumi amabini eminyaka ubudala. 
Ixhoba libonwe lilele endleleni kude kufuphi nomzi lowo ubunomgidi. 
“Kuyarhaneleka ukuba liye ladlwengulwa ngelothuba ixhoba eli. Lidlwengulwa ngulo mfana unamashumi amabini nokwangowelali yexhoba,” sitsho isithethi samapolisa aseGcuwa uKapteni Jackson Manatha. 
UManatha uthi, abahlali bommandla waseMbhashe kudala belunyukiswa ngamapolisa aseGcuwa ekubeni mayivalwe kwangethuba imigidi baphume bagoduke abantu ukunqanda iziganeko zolwaphulo-mthetho ezifana nezi zokudlwengulwa kwabantu abadala, abantwana, ukubulawa kwanokuqhekezwa kwemizi. 
Sithetha nje umrhanelwa lowo useseluvalelweni lwamapolisa de kufike usuku lakhe lokuvela phambi kwenkundla yamatyala yakuGatyana. 
abongile.ginya@inl.co.za",Umfana udlwengule ixhegwazana
"UKolela Mema (71) sele eneminyaka engaphezu kwamashumi amathathu ehlala kwityotyombe elimagumbi mabini kwisitalato iSofuthe eDuncan Village. Lo mama ugula sisifo sentlizoyo ngenxa yonyana wakhe uZola Mema owabhubhela eAngola kwinkampi zeANC. 
 Le ngwevu ithi kudala izama amacebo okuba ifumane umkhondo malunga namathambo kaZola owaduka ekhayeni lakhe ngeminyaka ka yo1980 esiya kuzimanya neANC kwidabi lomzabalazo. 
 “Lo mfana wemka apha elikrwala andiwukhumbuli unyaka, ndeva ukuba ubhubhile phaya eAngola abo bantu bafika bendixelela lonto ngo1992,” uthethe oko uMema,” utshilo uMema. 
Le ngwevu ihlala kwityotyombe elingena mbane namanzi kumhlatyana ongasemva kwikhaya likadade wabo.  
“Ngalo mini kwakufike lamadoda apha eze kusixelela ukuba uZola wasweleka eAngola udade wethu wawaphantsi wafa icala waza wabhubha kamva,” utsho uMema. 
UMema uthi kudala ehamba kwii-ofisi ezahlukileyo zikarhulumente kwaye awakhumbuli amagama wabantu athetha nabo kwezo ofisi nezithembiso zabo.  
“Ndiyayazi ukuba akanakubuya umntwana ephila, kodwa ndicela ukuba ndakhelwe indlu ukuze itshintshe impilo yam, ndingathini ukufela etyotyombeni,” utshilo uMema.  
Ngooceba abathathu bakwaWadi 1 abaquka uKoko Qebeyi, Mongezi Ngcaba kunye noKuhle Ciliza abathembise lengwevu ngendlu ngethuba bebengoceba.  
UMema uthi nangona kunjalo akananjongo zokuba lilungu lomnye umbutho wezopolitiko. 
“Ndililungu leANC nokuba kunjani,ndizakunyamezela ndinethamba kuba nabo batsho ukuba kuzakulunga ngenye imini,” ebuhlungu utshilo uMema. 
Kwezizithembiso zenziwa kulo mama wanikwa inombolo yendlu ekumele ukuba yeyakhe kwingingqi yase Chicken Farm.  
“Ndinayo inombolo yendlu ekukudala ndiyigcinile apha engu 76007 andiyazi nokuba sele yakhiwa na okanye yathathwa ngomnye umntu,” ucacise watsho uMema.  
Kuphando lethu sifumanise ukuba indlu enale nombolo sele yakhiwe kodwa ayikafakwa inombolo. Sithethe noRicardo Ritz wenkampani iMotheo/Mpumalanga JV eyakha ezi zindlu.  
“Sele sinikise ngazo izindlu zokuqala ezilandelayo zizakuphuma phaya ngenyanga kaNovemba lenombolo uthetha ngayo kungenzeka ukuba ikwezi zilandelayo,” uthethe watsho uRitz. 
Uceba wale ndawo uKuhle Ciliza akafumanekanga ukuphendula ngalengxaki yelikhaya. Isebe lemidlalo nenkcubeko kweli phondo libuyise amathambo wamajoni omzabalazo angaphezu kwekhulu beli leMpuma Koloni.  
Othethe egameni lelasebe uAndile Nduna uchaza indima yabo kule ngxaki.  
“Ikhe yafika kuthi ingxaki yeli khaya, thina sixhomekeka kwi-ofisi yethu kandlunkulu siye sifake kuyo isicelo eso sisuka kwikhaya malunga nomntu wabo odukileyo, siye kamva silindele kubo ukuba bathi masithini emva koko,”uthethe oko uNduna.",‘Ndingathini ukufela etyotyombeni’
"Bavale isango beqhankqalaza abasebenzi benkampani eyenza izitena iINCA eWilsonia eMonti ngelikhalazela imivuzo abathi ayiphucuki kule nkampani.  
UMphumeleli Cethu uneminyaka elishumi elinesibhozo esamnkela imali engangee ranti ezilithoba ngeyure esondla ngayo abantwana abathandathu.  
“Ndimdala ndingaka iminyaka yam ngamashumi amahlanu anesihlanu, kodwa ndamnkela esi simanga semali kulendawo, ndiyaguga ngoku akukho nguqu apha siyaxhatshazwa qha,” ebuhlungu utshilo uCethu.  
Aba basebenzi baqhuba oluqhankqalazo ngamalungu ombutho wabasebenzi iAssociation of Mine Worker and Construction Union (AMCU). Oyinkokheli yolu qhankqalazo uMelisizwe Phelisile uthi abasebenzi bafuna uthethwano phakathi kwabo nabaqeshi ngemicimbi yemivuzo.  
“Kunyaka ophelileyo sinyuselwe imali apha ngepesenti ezilithoba ekulwini, lonto iyonke ithetha ukuba yimali R1-27 kuphela esithe sanyuselwa ngayo. Sinabasebenzi abangaphezu kwekhulu esifuna baqeshwe ngokusemthethweni,” uthethe oko uPhilisiwe. 
Abasebenzi bathi, abo basisigxina kule nkampani bamnkela imali ebalelwa kwishumi elinesihlanu leerandi ngeyure. “Asoze kusetyenzwe apha side sifumane impendulo kwisikhalo sethu semirholo kumphathi wale nkampani uAngus Smarts,” utsho uPhelisile.  
Abaphathi benkampani abakhange bafumaneke ukunike impendulo kwizityholo zokuxhaphaza abasebenzi ngokubarholisa imali encinci. “Abasoze bavume ukuthetha nani kuba bayazazi ukuba abanazimpendulo, impendulo inye apha kukuba kukhutshwe imali yabasebenzi kuphela,”utshilo uPhilisiwe. 
Egxininisa ubukhulu bengxaki yalamalungu ongumququzeleli weAMCU eMpuma Koloni uWartons Mbaduli uthe. “Xa bengasimameli abaqeshi sijonge ukucela iCCMA ukuba ingenelele ukusombulula lengxaki kubuyelwe emsebenzini singade sithathe ixesha elide kuneli,” utshilo uMbaduli.  
Lo kaMbaduli uthi abajiki kwisicelo sabo sokuba kunyuswe imivuzo yabasebenzi kula nkampani. Inkampani yakwa-INCA yaqala ukuvelisa izitena zokwenza umgangatho ngeminyaka yo1973.  
Le nkampani iqeshe abasebenzi abangaphezu kwamawaka amabini kuzwelonke kweli loMzantsi Afrika.",Badikwe kukwamkela imali encinci eziteneni abasebenzi
"Namhlanje isebe leZemidlalo, iNkcubeko noLonwabo lonyule iBorder Rugby Union entyumpantyumpeka engxakini imali engaphaya kwezigidi ezine zerandi ukuze iBorder Bulldogs ikwazi ukuthatha inxaxheba kwiitumente zombhoxo eMzantsi Afrika kwakhona. Isaziso senziwe nguMphathiswa, uBulelwa Tunyiswa, kusasa namhlanje kwinkomfa yoonondaba ebibanjelwe eMonti. Abanye abantu abebekhona baquka uMnu. Peter Mbebe wesebe negosa leSouth African Rugby Union (Saru) uMnu. Monde Tabata. Inethuba elide iBorder Bulldogs ingasawudlali umbhoxo emva kokuba iSaru yathatha isigqibo sokuyibhangisa iBorder Rugby Union ngenxa yabaphathi abangazange baphatha kakuhle imali. Ezo ngxaki zayo zemali zabangela kungabhataleki kakhuhle imivuuzo yenyanga yabadlali namanye amaqithi-qithi ngo-2017. Ukubhangiswa kweBorder Union kwenza kwakho isimbonono ngoba lelona qela abadlali abamnyama abebefumana kulo ithuba lokudlala umbhooxo apha eMpuma Koloni. 
 
IBulldogs lelinye lamaqela azenzele igama elihle ebhoxweni waseMzantsi Afrika ngokuvelisa abadlali abaninzi abasemgangathweni ophezulu abadlalela amaqela amakhulu neqela lesizwe – AmaBhokobhoko. Eso sesinye sezizathu ezibangele iinkokeli zesebe zisukume ngelizama ukufumana isisombululo. “Ekuqaleni kuka-2019, silisebe leZemidlalo noLonwabo, iBuffalo City Municipality ne-Eastern Cape Sport Confederation siqale ukuxoxa neSaru ngelizama ukubuyisela iBorder Bulldogs embhoxweni kwakhona. Kwaye kwacaca mhlophe kuthi zisuka okokuba isicelo sethu [singuRhulumente] kufuneka sikhatshwe yinkxaso-mali ukuze yenzeke lo nto. Namhlanje isebe linika iBorder Rugby Union imali ezizigidi ezine, amakhulu amabini anamashumi amane anesibhozo amawaka nekhulu elinye lerandi (R4 248 100.00) ukuze ikwazi ukubuyisela iqela layo kwitumente yombhoxo eza kuqala phambi kokuphela kwale nyanga. Yonke le mali iza kusetyenziswa kulandelwa imigaqo yeSaru,” utshilo uMphathiswa weZemidlalo. 
Igosa leSaru, uMnu Monde Tabata, lamkele ngovuyo olukhulu inyathelo elithathwe lisebe lezemidlalo latsho lisithi ukuba belingenzanga migushuzo isebe, umonakalo ubuza kubamkhulu kakhulu embhoxweni waseMzantsi Afrika. “Siyayamkela into eyenziwe lisebe namhlanje ngoba kaloku iBorder Rugby Union yile ivelisa abadlali abaninzi abadlala umbhoxo apha eMzantsi Afrika. Njengokuba iSaru inemibutho elishumi elinesine, abadlali abaninzi baveliswa apha eMpuma Koloni. Ukuba umphathiswa ebengenzanganto, inkulu kakhulu ingxaki ebesiza kujongana nayo embhoxweni weli lizwe,” utshilo uTabata. Ngoku kufuneka abaqeqeshi beBorder Bulldogs baqokelele abadlali babo abathe sa kumaqela adlala kwiVarsity Cup nakwiGold Cup ngokukhawuleza ukuze kuthi kufika umhla wokuqala kwesizini, libe iqela lilungile.",Isebe lezemidlalo linike iBorder Rugby Union esengxakini izigidi ezine zerandi
"Ipolitiki yale mihla yasiguqula isimo somntu semvelo! Xa ndithetha ngomntu ke ndithetha ngomNtu, hayi iintlanga ezaphiwa ubuntu. Zange ndabubona ubuntu obungazinzanga ngathi bobabantu bepolitiki banamhlanje. 
Umntu wepolitiki wanamhlanje ulala neli avuke neliyaa, ulala enje, avuke enjeyaa. Iyanditshinca kakhulu ke mna le ndlela yokuphila, kunjalo nje inezothe kum. 
 Into yokuthi ndithetha nawe ngale, kanti wena akuthethi le, uthetha leyaa! Kuthiwa lixoki negqubusha lephengesha umntu onjalo kwaXhosa, akathenjwa kwaye akukho nto unokuyigqiba naye ngoba akanazigqibo. 
Besisandula kugalelwa ngelindle apha kule ofisi yam ngoosopolitiki abathi abafuni urhulumente ophethe le ofisi.  
Thina ke singamagosa, siqeshiwe, asingoosopolitiki, singengawo namagosa aqeshwe ngokwepolitiki, siqeshwe ngokobungcali bethu kwimisebenzi esiyiqeshelweyo. 
 Kodwa abantu bepolitiki bakwazile ukuthi xa bexabana noogxa babo basekunene, befuna ukubagibisela ngelindle, suka bayiphosa kuthi apha. Kodwa xa kunamhlanje, abanye bezo ntwala-bulongwe balala ngangubonye nabo babelijolise kubo ilindle abaliphosa kuthi. Ngumntu wepolitiki ke lowo! 
Usopolitiki ungena umbutho awukhethileyo, afike awushumayele kangangoko elobela abaninzi kuwo. Athi akufumana isikhundla agqwese ukuba ngumvangeli wombutho lowo, ezimisa kangangoko izimiso zawo kunjalo nje umbona ukuba uxolele undenze ngombutho wakhe.  
Kodwa uthi mhla wangakholisi kuloo mbutho wakhe aze ohlwaywe, akreqele komnye umbutho. Hayi ke mfo kabawo!  
Uthi akufika kuloo mbutho mtsha, abe lela lopholopho ebelilo kulowa wokuqala, mhlawumbi agqithise.  
Afike apho azijikele zonke izinto ebekade ezithetha ngokunga ngumntu lo uphile ebugezeni, kusale nje kancinci ukuba angathi ezo nto bendifudula ndizithetha bendizithethiswa yimpambano. Mna ke ndingulo mntu ndinguye ndingahamba njani nendoda enjalo? Ndingathetha ndigqibe ntoni nayo kubomi bokwenene? Suka! 
Sineenkokeli apha ezazisithi zingakubulala ziyokubhantinta ejele ngenxa yoogxa bazo kwezepolitiki, kodwa namhlanje ukuba zingafika ume phezu kwabo gxa bazo ubaxhela zingafika zikuncedise, zithi bulal’ inja! Akanyali usopolitiki ukusuka kuse ebhembesile exel’ umkhombe. Abukho njalo ke bona ubuntu. 
Ubuntu buvelelwe. Neentlanga esazipha ubuntu ziyasilela ukubufeza. Kuzifanele ke zona ukubuyiselwa kwasebuhlangeni bazo.  
Ubuntu asigama nje kaloku, sisimo nendlela yokuphila kwesidalwa endisiso mna mntu.  
Asibazi ke abanje ngaba ndibachazayo abantu. Igama elithi ngoosopolitiki nelithi ziintlanga, alibafanele abo bangenabo ubuntu. 
Iintloni, udano, imbeko nesazela esiphilileyo zinqabe okonodoli oyinkwenkwe koosopolitiki. Awunakutsho kubo ukuthi ayenziwa into ethile, nje ukuba leyo nto iza kubanceda ukufezekisa iinjongo zabo, bayayenza nokuba ilihlazo elinjani na. 
Sasinenkokeli yabasebenzi apha eyakhe yathi: Kwipolitiki nokuba kungavela uSathana eneempondo nomsila athi ndilandeleni ndinise esihogweni, abantu kwipolitiki bangamlandela usathana lowo. Ngalo mihla ke yayigxeka ugxa wayo onxaxhele ekunene nowayefuna abalandeli.  
Xa kunamhlanje yona leyo nkokeli yenza kwaloo nto, endingazi ke nokuba inguloo Sathana yayithetha ngaye na, ibe ke ngoko abo bayilandelayo ibakhokelela kweso sihogo yayilumkisa ngaso. Inene! 
Igama likabawo uRolihlahla litsha lilanga kula maxoki (ewe, mandide ndiphume elubala ndithi ngamaxoki). Athi ashumayela ivangeli yakhe wambi athi ayihambisela phambili egxeka amanye ngokuyirhuqa eludakeni.  
Iphi eyawo ivangeli ngabula mbhaleli weSolezwe owaka wabuza ngenye imini, Bamisa ngoRholihlahla ongasekhoyo ngento eyoyisa bona bekhona! Goba msenge iibhokhwe zikutye! 
Owenu kwisiXhosa, Nxuba.",Wagilwa yipolitiki mntu endinguye
"INKULUBAPHATHISWA yaseMpuma Koloni uOscar Mabuyane unexhala lokuba izaphulimthetho zokwenyani ezibe imali yabarhafi zingaphuncula emthethweni ngenxa “yokungagqibeleli” kukaMkhuseli woLuntu uAdv Busisiwe Mkhwebane. 
Oku kuthethwe ngomele uMabuyane, uAdv Tembeka Ngcukaitobi SC, kwinkundla ephakamileyo eBhisho ngentsasa yangoLwesibini ngethuba kumanyelwe isicelo sikaMabuyane noMphathiswa wemiSebenzi yoLuntu uBabalo Madikizela, abebefuna ukuba kunqunyanyiswe ukuthatyathelwa amanyathelo ngakubo ngabasemagunyeni emva kwezindululo eziqulathwe kwingxelo kaMkhwebane. 
Ingxelo kaMkhwebane ifumanise ukuba uMabuyane noMadikizela baxhamla “ngokungafanelekanga” kwimali yabarhafi yomasipala waseMbizana apho uMabuyane, ngokwengxelo kaMkhwebane, waxhamla iR450 000 ze uMadikizela waxhamla iR350 000. Esi sibini siyakuphika oku, besithi babenesivumelwano sokubolekana imali nalapho uMabuyane sele wayihlawula lo R450 000 wayeyiboleke kuMadikizela. 
Enkundleni, uNgcukaitobi uthe: “Xa kukho into engahambi kakuhle mayelana nemali yabarhafi, wonke ubani kufuneka axhalabe. Ingxaki emandla, kukuba uMkhuseli woLuntu ubonakalise ukungagqibeleli kwanokuba neenjongo ezingaqondakaliyo, yiyo le nto kubalulekile ukuba uhlolwe nangakumbi umsebenzi owenziwa yiOfisi yoMkhuseli woLuntu.” 
UNgcukaitobi uthi umntu okwibakala lala msebenzi kaMkhwebane ufanele ukuba ngumntu okwizinga lejaji 
“Yhiyo lo nto umntu okwesa sikhundla kufuneka aqamele ngeentsika zomthetho. Ingxaki apha kukuba izaphulimthetho zokwenyani zingaphuncula emthethweni xa zithe zaba imali yabarhafi ngenxa yokungagqibeleli kukaMkhuseli woLuntu. Leyo yeyona nto exhalabise kakhulu endimmeleyo (Mabuyane),” utshilo uNgcukaitobi. 
UJaji Rossan Kruger unqwale intloko kwisiphakamiso sabammeli bakaMabuyane noMadikizela sokuba makunqunyanyiswe ukuthatyathelwa amanyathelo ngakwesi sibini de kubekanti kumanyelwe isicelo sokuba ichithwe ngokupheleleyo le ngxelo kaMkhwebane. 
UMkhwebane akakhange asiphikise isigaba sokuqala sesicelo senkundla sokunqunyanyiswa kwezindululo zokuba makuthatyathwe amanyathelo ngakuMabuyane noMadikizela, utshilo osisithethi seOfisi woMkhuseli woLuntu, uOupa Segalwe. 
USegalwe uthi xa kufika isigaba sesibini senkqubo yenkundla baza kusiphikisa isicelo sikaMabuyane noMadikizela sokuba mayichithwe ngokupheleleyo le ngxelo.",UMabuyane unexhala lokuba izaphulimthetho zokwenyani zingaphuncula ngenxa kaMkhwebane
"Lindulukile iqhawe loMkhonto weSizwe (MK) nelungu lombutho we-ANC) eBhayi uMzukisi Pasley Skade obelilungu lekomiti yethutyana yalo mbutho kwingingqi yaseNelson Mandela Bay ebizwa ngokuba yiRegional Task Team (RTT) emele umbutho wamagqala iMK Military Veterans League (MKMVA). 
USkade (57) obesaziwa ngegama likaSkira usutywe kukufa ngolwesine umhla wamashumi amabini anesibini (22) kule veki iphelileyo emva kokugula ixesha elingephi. 
Le yinzalelwane yakweli lase- Bhayi eyazalwa ngonyaka ka1958 ngenyanga kaFebhuwari umhla wokuqala ezalwa nguDumile uyise nonina uBoniwe. 
Amabanga akhe emfundo wawenza kwisikolo iThornhill Primary naseCowan High eNew Brighton. 
Isafunda eCowan, le ndodana yasishiya eso sikolo yenjenjeya ukuya kwelaseMthatha phofu ingaxelelanga bani apho yayisiya. 
Efikile apho watyelela kwesinye sezikolo zalapho ngeenjongo zokubhalisela indawo yokufunda nangona wayengenazintsiba zokuhlawula ngaphandle kwesenti ezingamashumi amahlanu (50c) awayezinkonyile. 
Kuloo ndlela, emva kokuhlisana benyusana nenqununu yeso sikolo malunga nentlawulo wazicengezela ngokuthi uyakuhlawula ngokucoca isikolo rhoqo ngempela-veki. 
“Wamkeleka kweso sikolo ngenxa yokuthabatheka kwenqununu ibona umntu onxanelwe imfundo kwaze kwankungona axelela abakowabo ngokunyamalala kwakhe. Walishiya eli ngonyaka ka1977 ngenxa yokutshutshiswa ngamapolisa obandlululo. 
“Ziyathoba iibhanile zethu thina mathandazwe sihlonipha igalelo lakhe kumzabalazo we- nkululeko,” utshilo okaMhlahlo. 
Inkonzo yomngcwabo wakhe iyakubanjelwa kwiholo iNangoza Jebe ngomhla wamashumi amathathu kule nyanga ngentsimbi yesithoba. 
isibhalo@inl.co.za",Libhubhile igqala lejoni kuMkhonto weSizwe
"Liye labuyiselwa ithemba kwakhona kubahlali base-7de Laan kwindawo eHelenvale kumantla eBhayi ngethuba kutyelele usodolophu womasipala ombaxa iNelson Mandela Bay uDanny Jordaan kula mmandla ekunye negqiza lakhe. 
Injongo yale ndibano ibikukusombulula imicelimngeni ejongene nabahlali base-7de Laan. Ngokokutsho kwesithethi sala masipala uMtubanzi Mniki, indawo yase-7de Laan yenye yeendawo ezichaphazelekayo kulwaphulo mthetho oluphezulu, ukusetyenziswa kweziyobisi gwenxa, ukhulelo labantwana abangamantombazana abaselula, ukugquba koonqevu, intswelangqesho kwanokungabinazazisi kweemveku. 
Uthi usodolophu uye walandelela ngoyokutyelela emveni kokuva ngezi ngxaki zijongene nabo, nalapho aye wadibanisa umasipala kwakunye namasebe karhulumente ngentsebenziswano kwanongenelelo ixesha elide kwiinkonzo zikarhulumente. Uluntu beluzalise iholo lecawe yaseHelenvale bekunye namagosa karhulumente awohlukeneyo. 
Ethetha nabahlali, uJordaan uthe: “Ndiza kuqinisekisa ukuba amasebe ayasebenzisana nale ndawo ndifuna sizibophelele. Ayamkelekanga into yokuba abantu bale ndawo bangaxhamli kwiinkonzo zikarhulumente zibe zixhamla ezinye zeendawo ezikulo mmandla. Oko makuphele ngoku.” 
Ukwacele uluhlu lamagama olutsha olungaphangeliyo luhleli nje emakayeni ngeenzame zokuncedisana nabo. Abahlali baye banikwa nethuba lokuba nabo bathethe bavakalise izimvo zabo kule ndibano nosodolphu, abanye babo baye balibulela utyelelo lakhe, lo gama abanye baphakamise ezinye zeengxaki abajongene nazo ezifana nokulungiselelwa iipali zombane, ulukulungiswa koophayiphi belindle kwanokulungiselelwa kwezindlu zetyhutyana kwabo bangamaxhoba okutshelwa ngamatyotyombe abo.",UDanny Jordaan utyelele e7de Laan
"Umphathiswa wesebe lezenkcubeko nobugcisa kuzwelonke uNathi Mthethwa ukhuthaza uluntu esithi iziko lokulilifa iNelson Mandela Museum malityelelwe rhoqo ngenjongo zokuzuza ulwazi nokubonga igalelo lakhe kwihlabathi liphela. 
UMthethwa ebethetha ngethuba kuphehlelelwa ngokutsha eli ziko eMthatha izolo emva kokuhlaziywa ngemali elinganiselwa kwi-R63 yezigidi zeerandi (R63 million).  
Oku kwenziwe kwangqamana nosuku lokubhiyozelwa kosuku lokuzalwa kukaGqirha Nelson Mandela olubhiyozelwa ngomhla we-18 Julayi. Ukuhlaziywa kweli ziko kuqale kwiminyaka embalwa edlulileyo ngeenjongo zokuphucula umgangatho walo ukuze liphinde lithethe ngobomi bakhe. 
“Eli ziko lilifa lesizwe nengomso, izinto ezizofumaneka lizoba ngumfuziselo wokusebenza ungajonganga nzuzo, umanyano, noxolelaniso. Makuqhutywe kulandelwe apho uMadiba ashiye khona, singevi ukuba litshisiwe ngenye imini ngenxa yemisindo yogwayimbo kwaye usuku lokuzalwa kukaMadiba ayilosuku lufana nezinye iimini lukhethekile,” kutsho uMthethwa. 
UThulas Nxesi omgumphathiswa wesebe lemisebenzi yoluntu kuzwelonke umemelele ekubeni eli ziko lihlaziywe rhoqo. uNxesi uthe baze neqhinga lokujongana nale ngxaki esithi lizohlaziywa lisebe lemisebenzi kule ngingqi libambisene neKoega. 
 Ukuvulwa kwakhona kweli ziko kulindeleke kudlulise imfundiso ngegalelo likagqirha Nelson Mandela ngethuba esadla amazimba. 
UNozuko Yokwana ongusihlalo webhunga laseNelson Mandela Museum uthi ukuvulwa kwalo yintsika kwizinto ezazilwelwa leli gqala, kuphawulwa nomsebenzi osaqalayo wokubhalwa ngokutsha kwembali yakhe. Ucele abantu balikhusele eli ziko umhla nezolo ngethuba lizofundisa ulutsha nabantu ngokubanzi.  
Kwelayo icala inkulumbuso yephondo lempuma koloni uPhumulo Musualle uthi urhulumente wephondo uchulumancile ngokuqinisekisa ukuba le projekthi ibayimpumelelo kanye ngolu suku lokubhiyozela iminyaka eyi98 wazalwa uMadiba  
Ukwathi izobonakalisa igalelo labantu abalwela inkululeko exhanyulwa kule mihla abaquka Madiba nabanye. 
Kusenjalo eli sebe lobugcisa nenkcubeko lithi ukwakha isizwe kuphakathi kwezinto eziphambili elime ngazo eli sebe. Phakathi kwabantu abebezimase lo msitho baquka oosekela baphathiswa bakazwelonke, abaphathiswa bephondo leMpuma Koloni abaquka uMlibo Qoboshiyane, Nancy Sihlwayi, iinkosi zomthanyama nabanye.",‘Funxani imbali ngoMadiba’
"Umqeqeshi waMaBhobhoko uRassie Erasmus, ubhengeze abadlali abangamashumi amane anesithathu abazokumela uMzantsi Afrika kwimidlalo eza kubanjwa kwezi nyanga zimbini zizayo.  
Omnye wabadlali abachongiweyo nguMakazole Mapimpi. Kokokuqala uMapimpi ebandakanywa kwiqela lesizwe.  
OkaMapimpi uthi uchulumance kakhulu kukuba yinxalenye yaMaBhokobhoko.  
“Umbhoxo ndiqale ukuwudlala ndineminyaka elithoba. Ibisoloko iliphupha lam ukuba ngumdlali weqela lesizwe,” utshilo uMapimpi. 
Nangona ekuvuyela ukuchongelwa kwiqela lesizwe, uMaphimpi uthi uyayazi ukuba funeka esebenzile ukuze ayigcine indawo yakhe.  
“Ewe ndichulumancile, kodwa kufuneka ndisebenze kakhulu ukuze ndigcine indawo yam ukuze ndibe kwiqela lesizwe,” utshilo uMapimpi. 
UMapimpi wenze imbali ngokuba ngumdlali wokuqala ophuma kwiilali zaseTsholomnqa obenethamsanqa lokuchongelwa kwiSpringboks.  
ULukhanyo Am noSiya Kolisi ngabanye babadlali abamnyama kwabalishumi elinethoba – kodwa ngabo bobabini abaphuma kwiphondo leMpuma Koloni abachongiweyo nguRassie Erasmus.  
UMakazole utyikitywe yiSharks kutshanje emva kokudlala umdlalo ophucukileyo kwiSouthern Kings nakwiCheetahs ezidlala kwiPro 14. 
Le ndedeba yaseTsholomnqa ithele thsuphe I’solezwe lesiXhosa ngenkxalabo ebi nayo ngenxa yokungafumani kakuhle ithuba lokudlala ebaleni.  
“Kunyaka ophelileyo ndidlale kwiqela leSA A – kodwa ukungadlali rhoqo kuza kuwanciphisa amathuba okuba ndibizwe kwakhona,” watsho uMapimpi. 
UMapimpi, 27, ukholelwa kwelokuba le mingeni ajongene nayo iza kumenza abe ngumdlali ongcono.  
“Asikaqhelani kakuhle nomqeqeshi weSharks. Yenye into endiqonda ibangela ukuba ndingadlali qho. Imingeni iyamkhulisa umntu, nam ke ndiyakholelwa ukuba iza kundikhulisa,” watsho. 
Eli tyendyana aliyilibali inkxaso eliyifumana kubalandeli bombhoxo.  
“Ndiyayibulela inkxaso yabo abalandeli,” uvale ngelo uMapimpi.",Lizalisekisiwe iphupha likaMapimpi
"Kule veki izayo uMphathiswa wezeMali, uTito Mboweni, kulindeleke awise intetho yakhe yohlahlo lwabiwomali ka2019.  
Le ntetho ke singathi ilandelela intetho yobume boMzantsi Afrika kaMongameli Cyril Ramaphosa, kwaye yona ichaza ukuba yimalini eza kuya kwizithembiso ezenziwe nguRamaphosa. Sibhala nje, sihleli ebumnyameni.  
Iikhompyutha zife pam, iiyure ezimbini ziyaphela kungekho mbane. Ukuba ungumhlali waseGcuwa okanye wasezilalini ayonto ingaqhelekanga le kodwa xa uhlala kwiidolophu ezifana noomaKapa, Monti, njalo njalo, ayiqhelekanga.  
Ngoku umdla kule ntetho kaMboweni usuke wakuEskom; uEskom uza kunikwa malini ngurhulumente kulo nyaka? Umbane uyephi? Ingaba okaMboweni, kule veki izayo, uza kukwazi ukusicacisela ukuba baza kuyilungisa njani le ngxaki yombane kweli? Enye yezinto ezingacaciyo nokucaca kukuba sifikelele njani kwesi sigaba sokuba sithi ‘akukho mbane’?  
Bambi bathi lurhwaphilizo-mali abanye bathi liyelenqe nje lokuqinisekisa ukuba uEskom uthengiselwa iinkampani zabucala, ayeke ukuba phantsi korhulumente.  
Owayesakuba yingqonyela kwaEskom, uMatshela Koko, yena ume kwelokuba kukho unyawo lwemfene kuyo yonke le nto kwaye ingxaki ngamaxabiso egesi, idizili nezivumelwano zakudala (ezenziwa ngexesha localucalulo) ezityabula uEskom kanobom namhlanje.  
UEskom akakwazi ukuyokuthenga igesi needizili kwezinye iindawo ezinamaxabiso aphantsi ngenxa yezi zivumelwano. Iimanyano zabasebenzi zona zime kwelokuba urhulumente uzama ukuthengisa uEskom.  
Iinkampani zabucala ke zona zidume ngokucutha inani labasebenzi xa kunzima. Yiyo lo nto ezimanyano zingafuni uEskom athengiswe. UMphathiswa wamaShishini kaRhulumente, uPravin Gordhan, naye umelwe yimatha kwaye uthembisa ukuba baza kwenza uphando kwaye baqeshe neenjineli zabucala ukuba zincedise.  
Uzibuze ke mlesi ukuba ezi njineli zipha ngaphakathi kwaEskom zona ziqeshelwe ntoni? Khona, kutheni ingqonyela entsha kaEskom (Phakamani Hadebe) ingengomntu ofundele ubunjineli? Inene, siyaya apho siya khona kweli.",Ingxaki yombane
"Izinto zijike zamuncu kuLuc Eymael emva kwesigwebo esiwiswe yikomiti yePremier Soccer League (PSL DRC) ekuqaleni kwale veki. Lo ka-Eymael uyalelwe yiPSL ukuba aphindele kwiPolokwane City ngoko nangoko. Oku kulandela isimangalo esafakwa yiPolokwane kwinyanga ephelileyo emva kokuba lo mqeqeshi wagqiba kwelokuba aqhawule isivumelwano sengqesho nayo ekhetha iBloemfontein Celtic njengeqela azakuthi aliqeqeshe. Ngokwenene u-Eymael utyikityiwe yiCeltic kwinyanga ephelileyo emva kokunika abalawuli bePolokwane incwadi yokulahla – kodwa ngenxa yesimangalo esafakwa yiPolokwane akazange akwazi ukuyisebenzela iCeltic kwade kwathethwa ityala.  
Emva kokuba iPSL ithe makaphindele apho asuka khona, u-Eymael ukhale ngokuba ubom bakhe bungasesichengeni xa enokubuyela kwiPolokwane City kwaye uzakubhena. “Ndikhathazekile, esi sigqibo asilunganga tu. Siza kufaka amaxwebhu esibheno. Soze ndibuyele kwiPolokwane mna. Usapho lwam lulapha kwaye nam ndilapha eMzantsi Afrika ngenxa yomsebenzi – hayi imfazwe. Siyibonile into eyenziwe yiPolokwane kutshanje. Kutheni kusithiwa mandiye phaya, ndibeke esichengeni ubom bam? Akukho mntu omakabotshelelwe apho angafuni ukusebenza khona. Ubudlelwane phakathi kwam naye baphela,” utshilo u-Eymael kwiphephandaba laseGoli namhlanje. 
“Kukho ubuxoki kwesi sigwebo. Ndive izinto ezingalunganga kwesi sigwebo – kodwa ndithembele kuThixo, inyaniso iza kuvela,” uvale ngalo mazwi u-Eymael.",ULuc Eymael woyikisela ubom bakhe
"Iphose ithuba lokufumana indebe iKaizer Chiefs emva kokukhutshwa kwiTelkom Knockout. Amakhosi ayophisa namhlanje emva kokonzakaliswa kakubi nguJudas Moseamedi emdlalweni abethwe kuwo yiMaritzburg United ngamagowuli amabini kwelinye (2-1) eMbombela Stadium. Okokuqala kukhuphiswano leTelkom Knockout, iTeam of Choice iya emdlalweni wamagqibelakankqoyi. UMoseamedi ebezityela itheko namdlalo ngenxa yokungadibani komdlalo weChiefs emva. UDaniel Cardoso ngoyena mdlali obelikroba kwaye nabadlali beMaritzburg bebesebenzisa yena ngoba ebeshiywa nguJudas ngamendu. Bekufanele ukuba iMaritzburg United iphumelele ngamagowuli amaninzi – kodwa uBruce Bvuma, owenze umsebenzi oncomekayo, khange avume kwizigaba zozibini zomdlalo. Amathuba adalwe liqela lika-Eric Tinkler ebemaninzi kakhulu, into engakwazanga ukuyenza, kukuwasebenzisa kakuhle. 
Ukungabikho kwabadlali abafana noWillard Katsande, uDaniel Akpeyi noKhama Billiat kunike abadlali abafana noReeve Frosler, uKearyn Baccus noBruce Bvuma ithuba lokuqala umdlalo. Emva kokuxhokonxa amatyeli aliqela, uJudas Moseamedi ubhakuzelise umnatha emva kokuba uCardoso engakwazanga ukukhaba ibhola kakuhle. Idlale umdlalo osemgangathweni ophezulu iMaritzburg United isebenzisa uKeagan Buchanan noMxolisi Kunene esiswini. Namhlanje ayidlalanga umdlalo ocacileyo iChiefs – kodwa kubekho ukuphucuka okubonakalayo emva kokungena kukaDumisani Zuma endaweni kaBaccus obekhe akadlala ngenxa yokonzakala. Igowuli leChiefs lifakwe nguYagan Sasman emzuzwini wamashumi asixhenxe anesibhozo. UJudas uyigqoboze iChiefs ingalindelanga emva koko yaphumelela iMaritzburg United eza kudibana neMamelodi Sundowns emdlalweni wokugqibela eMoses Mabhida Stadium ngomhla weshumi elinesine kwinyanga ezayo. 
 
Chiefs: Bvuma, Frosler, Cardoso, Sasman, Blom, Parker, Baccus, Maluleka, Manyama, Castro, Nurkovic. 
Amalalela: Petersen, Gordinho, Zuma, Kambole, Ntiya-Ntiya, Zulu, Ngcobo. 
Maritzburg: Ofori, Morgan, Kunene, De Reuck, Allie, Sanoka, Buchanan, Claasen, Lea’Alafa, Timm, Moseamedi. 
Amalalela: Mpandle, Sangweni, Jappie, Shandu, Kutumela, Brockie, Mekoa.",Amakhosi ayophisa emva kokonzakaliswa nguJudas Moseamedi emdlalweni weTelkom Knockout!
"IMighty Spurs FC ilungiselela imidlalo yendebe kaSodolophu kamasipala wesithili, iChris Hani. Oku kuza emva kokuba eli qela litywatyushe iBlue Birds FC yaseKhowa ngamanqaku amahlanu kwamane kumapenela kumdlalo wamagqibela kankqoyi wendebe yeSakhisizwe.  
Ezi ntshatsheli zaseSakhisizwe zizakudibana neentshatsheli zabanye oomasipala abaphantsi kweChris Hani, abaquka iNgcobo ne-Intsika yethu ngosuku olungekabhengezwa. Ngokomlomo womqeqeshi weSpurs, uMzubanzi Mkobo, bazakwenza konke okusemandleni abo ukuqinisekisa ukuba le ndebe ilala eSakhisizwe. UMkobo uthi isicwangciso sabo sesokuba badibane namanye amaqela aseSakhisizwe kuchongwe abadlali abangoompondo zihlanjiwe kwenziwe isikwati seqela elizakumela lo masipala. 
 UMkobo uthi, bakubone kubalulekile ukuba xa kuphuhliswa imidlalo umntu angajongi iqela lakhe lodwa, anike abadlali abazimiseleyo nabanesakhono ithuba lokuqaqamba.  
“Kukho abadlali abanje- ngo-Atule ‘Adolisi’ Tsotso, weYoung Brazillians FC, odlala kakuhle esifuna ukubanika ithuba lokuzibonakalisa nokubakhulisa, ngethamsanqa iminyaka yabo iyasivumela. Ixesha labaqeqeshi abanomona laphela ngoku siphuhlisa italente yolutsha kwiilali zethu sibambisene sonke,” utshilo umqeqeshi. UMkobo ubakhalimele abadlali abazifaka kwizinto zochuku nopolitiko njengoko kukho ingxokolo ngomba wamabhaso endebe kaSodolophu eSakhisizwe.  
Uthi abadlali mabenze oko kulindeleke kubo, umba wamabhaso ngowabaphathi, kwaye bona abazukuyeka ukuqhuba nemidlalo. Oku kuza emva kokuba amaqela aphume kwindawo yokuqala neyesibini enikwe izikipa, iindebe kunye nebhola, esithi uSodolophu weSakhisizwe uMlamli Jentile, uzakubuya alazise usuku ekuzakukhutshwa ngalo onke amabhaso.  
UMongameli weSakhisizwe Local Football Assocciation, uMandla Luwaca, uthe uyavuyisana neli qela elinqwenelela impumelelo.",Iqela laseCala lifuna indebe kaSodolophu
"Emva kwemidlalo emithathu uTeboho Moloi exhuzula imikhala, akukacaci kakuhle ukuba iChippa United iyaphi ngoba ime ndawonye.  
UTebza uqeshwe yiChippa kutshanje emva kokugxotha uDan ‘Dance’ Malesela ngenxa yeziphumo ezingancumisiyo.  
Ukuzothi ga ngoku, iiChilli Boys ziqokelele amanqaku amathathu qha endaweni yamanqaku alithoba kwimidlalo emithathu phantsi kukaMoloi.  
Lo msebenzi uyalingana nowenziwa nguMalesela. Nangona kunjalo, lo mqeqeshi obambeleyo uthe uyawubona umahluko ngoku kwiqela lakhe – kodwa kufuneka abadlali bakhe basebenzise amathuba. 
Ukuthethe oku emva kokuba iChippa United idlale ngokulingana (0-0) neBloemfontein Celtic kumdlalo wePSL obuseNelson Mandela Bay Stadium kwiveki ephelileyo.  
Ngumdlalo ebekufanele ukuba iwuphumelele iChippa ukuze ikwazi ukunyukela phezulu – kodwa ngelishwa ayikwazanga.  
Ingxaki yeChippa isenye nangoku: abadlali abaziboni iipali.  
Kule veki iChippa indwendwela iGolden Arrows kumdlalo wePSL ozakube usePrincess Magogo Stadium ngo’15:00 ngoMgqibelo.  
Abafana Bes’thende badlala kakuhle futhi bakwindawo yokuqala kwiPSL.  
Ukuba ayilungisi izinto iyakubuya intywizisa iChippa. 
Ukuba izinto aziguquki, kunokwenzeka iChippa ikhangele umqeqeshi onamava onokuthi ayikhuphe engxakini kusakhanya.  
Kodwa ke kungumsebenzi onzima kumqeqeshi onjengoTeboho Moloi – okufuneka aze neziphumo ngabadlali angekabaqheli kakuhle. 
Abadlali kufuneka bafunde ukuwasebenzisa amathuba. Sifumene amathuba amaninzi kakhulu kumdlalo ogqithileyo – kodwa ke yinto esizama ukuyiphucula leyo. Andikalifumani ithuba kakuhle ukusukela ndathatha iintambo, ngoku ndifumana iveki yonke phambi kokuya kwaMashu. Kunzima ukuqikelela ukuba izinto zingatshintsha nini – kodwa ndibone umahluko ngokuya besidlala neCeltic. Zindiphixile iziphumo zomdlalo zona,” utshilo uMoloi kutshanje. 
pedro.mapelo@inl.co.za",UMoloi uphantsi koxinizelelo kwiChippa United
"EKAPA: BASOTHUKILE ootitshala abathathu besikolo samabanga aphantsi eNomzamo eStrand nanjengoko besinde ngeemfefe zikaMdali emva kokuba kumbonzeleke amadoda axhobe ngemipu oxutha iimoto zabo esikolweni iAJC Phakade Primary ngoLwesibini. 
Esi siganeko siza kwisithuba esingaphantsi kweenyanga emva kokuba isebe lezemfundo likhuphe imali engange R10 000 kulowo unokuza nomkhondo malunga nokukhuthuzwa ezikolweni. Esi siganeko sesesihlanu kwizikolo zeli phondo kulo nyaka. 
Inqununu yesikolo uThobile Majingo uthe kuye kwanyanzeleka ukuba bakhululwe kwangethuba abafundi. “Bekumalunga ngo7:40 kusasa  phambi kokuba kuqale ukufundiswa. Isibini kula madoda mahlanu soxuthe iToyota Fortuner katitshala. Abanye baqonde kootitshala abaqhuba iimoto ezincinci. Omnye wootitshala abathathu ulwile esala ukunikezela ngemoto baze babaleka nesitshixo kuphela,” utshilo. 
“Imeko isanxunguphele esikolweni. Le meko ngeyinqandekile ukuba bekukho isango leremote, sinonogada apha. Isebe lezeMfundo lilinda kude kwenzeke into. Kulula ukungena apha nakubani na,” utshilo uMajingo. 
Uthe kuye kwanyanzeleka ukuba kuthunyelwe oonontlalontle bazokuthuthuzela abafundi ababone eso siganeko. 
“Basothukile ootitshala ingakumbi lo ungavumanga ukwehlika emotweni. Ndicinga ukuba uyiqonde mva into yokuba ubeke ubomi bakhe esichengeni. Andiqinisekanga ukuba baza kuza ngomso,” utshilo uMajingo. 
Umphathiswa wezeMfundo ephondweni uDebbie Schafer uthe: “Kuyothusa ukuba izikrelemnqa zihlasela ootitshala abamsulwa. Ngethamsanqa akekho owenzakeleyo kwesi siganeko. Kodwa ootitshala ababandanyekayo nabo baziboneleyo bothukile. Baza kuthuthuzelwa ngokwasemphefumlweni. Uninzi lwezikolo zethu zinokhuseleko olunqanda ukungena kwezikrelemnqa. Kuyacaca ukuba basebenzisa ixesha lokungena nelokuphuma nanjengoko onke amasango evuliwe ngaloo maxesha. Ndiyacela nabani onomkhondo ngezi ziganeko zokuhlaselwa ezikolweni eze nawo ngaphambili.” 
EZINGENAYO: Zifunyenwe eStrand zityhuthulwe zalahlwa ngoLwesithathu iimoto ezimbini kwezintathu ebezoxuthwe kwaba titshala.",Bothukile ootitshala aboxuthelwe iimoto esikolweni
"UHlalukana uphakathi kwabafundi abangamashumi amahlanu baseMpuma Koloni abathe baphumelela emagqabini kwiimviwo zebanga leshumi kunyaka ka2016. 
  
Lo mfundi ukwawongwe nanguMphathiswa wemfundo esisiseko kuzwelonke uAngie Motshekga eRhawutini ngoLwesithathu nanjengoko ezuze indawo yesibini kwizikolo ezikwibakala lesithathu (Quintile 3) ezithe zaqhuba kakuhle kwiimviwo. 
  
UHlalukana ugqwese kuzo zonke izifundo zakhe ebezibhala ngethuba leemviwo. “Ndonwabe kakhulu, ayikholeleki into yokugqwesa kubafundi abangaka. Enye into endivuyisa kakhulu yile yokuba ndingumfundi osuka ezilalini,” utshilo uHlalukana, inzalelwane yaseNcise eMthatha.   
  
Umyalezo kaHlalukana kubafundi bakaGrade 12 kunyaka ka2017 uthi: “Ukuba uyazihlonipha iincwadi zakho, yonke into izakuhambela kakuhle. Yazi ixesha lakho lokufunda, futhi ufunde ngelo xesha,” kutsho uHlalukana.",Umfundi waseMthatha utshatshele kwilizwe liphela kwiimviwo zikaGrade 12
"Maqobokazana angalala endleleni yazini kunyembelekile, Ukuthwaxa nokuthwixa iAl Ahly, Kunenza amaqhawe namaqhaji kweli, Udlalile umabonakude abantu bebukele, Kubhaxabulwa umntu amehlo exhage umbombo, Besingayanga kuvuna mbotyi, Kukhala impama kukhal’isibhaxu, Xa iSundowns isenza imbali.  
Hambani Madawana kabutyheli, Ningatyhafi inkxaso yethu inilingene, Yenzekile imbali, imbali engasoze yacima, Ingen’iSundowns ezincwadini zeAfrika, Yabe ingaqali kwaye ingagqibelisi, Okufunekayo yinkxaso yoMzantsi ngoku, Animelanga Mamelodi kuphela, Nimele uMzantsi Afrika uphela, Qaqambani ke njengekhwezi ekuseni kusa, Nigqame njengoms’obomvu ngonyezi, Singayibetha ngoyaba kodwa nenza kakhulu bafana bakaPitso.  
Hambani makwedini ningabisajonga ngemva, Senimkisele sekukufutshane ngaphambili ngoku, Andithi makwedini kuba ndinidelela okanye ndineya, Ndithi makwedini kuba ningoompondo-zihlanjiwe, Ndijongile nje nizulelwa yinkwenkwezi yesibini, Nakuthi ndanditshilo mhla sibhiyoza, Ukuthwaxa iqela elikhulu laseYiphutha ayonyheke, Yona ithi isakoma uyikhothe, Ukuthwaxa ngesihlanu eqandeni ngumqondiso, Umqondiso wokulambela impumelelo, iAl Ahly ayilofokofoko laqela, Liqela elaziwayo nelithenjiweyo, Kodwa iSundowns yenze amadoda abangamakhwenkwana.  
Dadelan’enzulwini kufayayo, Ninganqandwa nazezo nkwenkwezi, Ningabi sajonga ngemva hleze nibe sisimo setyuwa, Ithemba lokuba niyegqitha likhona, Kwaye niza kusenza sizingce ngakumbi ngani , Iinyembezi zovuyo sizinkonyile, Sizibekele umhla wovuyo nogcobo, Ninganqandwa nayinto engapha kwesibhakabhaka, Kuba enye yezo nkwenkwezi siyifuna njengophawu lobugorha, Dadelani enzulwini njeengophopho, Sifuna udumo nendumasi.  
Zenithi nakufika eYiphutha nizijule ujacu, Sinikhupha ngokunithemba nokunithanda Hambani niyozenza idini loMzantsi Afrika, Lo nto ifuna nje ukuzimisela nokuzihlonipha, Niqinis’umqolo kuba ningamaqolo kwanina, Impumelelo ke ayizi ngesithebe segolide, Iza ngentsebenziswano nokubambisana, Impumelelo ikuni ezingqondweni, Ntingani ke zintakazana udumo lukuni.",Siyazingca ngeMamelodi Sundowns!
"IBrazil iphumelele umdlalo wayo wokuqaka emva kokubetha iSerbia ngamagowuli amabini eqandeni (2-0) emdlalweni wetumente yehlabathi obumhle ngendlela emangalisayo eLusail Stadium ebusuku namhlanje. Amagowuli omabini afakwe liqhawe leBrazil lanamhlanje, uRicharlison, kwisigaba sesibini somdlalo. Kuyiwe kwixesha lokuphumla kungekho gowuli ebhodini. Igolozile iSerbia kwisigaba sokuqala ixheshwa injalo. UNeymar, uVinicius noRicharlison bazamile ukudibanisa iibhola besiya phambili – kodwa abadlali beSerbia bebezixelele ukuba ngeke kufakwe gowuli ezipalini zabo. 
Nangona iBrazil idlale kakuhle ngendlela abantu abayazi ngayo – kodwa khange kube lula ukudlala neSerbia ngoba ibizimisele. Ibidlala kakuhle emva, esiswini – kanti naphambi ibishukumisa. Izinto ziguquke kwisigaba sesibini. Kuye kwacaca ukuba uTite uwangxolisile amakhwekhwe wakhe ngoba abuye engamameli. Kube nzima ukuxhathisa okanye ukudlala ngendlela edlale ngayo iSerbia ngoba ihlaselwe macala onke yiBrazil. Ukungena kwamadoda afana noDarko Lazovic, uDusan Vlahovic noNemanja Maksimovic akuyincedanga kwisigaba sesibini ngoba kube nzima nokufumana igowuli eli lokubika ekhaya. 
Emdlalweni wokuqala, iBrazil ibonisile ukuba kutheni abantu abaninzi becinga ukuba iza kuphumelela indebe yehlabathi ngokudlala kakuhle. UNeymar uphantsi koxinezelelo ngoba nguye yedwa ebadlalini bebhola ekhatywayo eBrazil oye wagqama – kodwa ongekaphakamisi indebe yehlabathi. Kwelinye icala, iPortugal idlule ngo’3-2 kwiGhana emdlalweni obutaka iintlantsi kuGoup H. Phambi koko, iUruguay ibambene ngeqanda neKorea Republic emdlalweni kaGroup H. Emini, iSwitzerland ibethe iCameroon ngegowuli elinye emdlalweni obumhle kaGroup G. Ngomso amehlo akwiSenegal eza kudibana neQatar emdlalweni kaGroup A.",URicharlison liqhawe leBrazil ebethe iSerbia emdlalweni kaGroup G
"Ndihleli nabakhwetha ethontweni kwilali yaseKhubusi, kumhlaba wamaMbalu kwelo laseCumakala. Lo mhlaba ngulowo ufumaneka kwelamaNgqika, nowawufudula ulawulwa nguNkosi uMbalu.  
Bambi izizwe zamaXhosa ezihlala kuloo mmandla uquka iNdakana; kwaZidenge; iKhubusi; idolophu iCumakala; eWolizini; uMlungisi; eMasimini; iCenyu; iXholorha; iNtili; iDohne; iKotishi; iHekele; uMgwali; uXaxazele; iKatikati kaDaliwe; ukuya kuma ngeSihoboti samaToyise, babezibiza ngokuba zezamaNgqika, maxa wambi kuthiwe ngamaMbalu, kungenjalo zibizwe ngenkabi yenkomo kaNkosi uMbalu, uZibula, kuthiwe ngamaZibula.  
Undiva ndizichaza ndizikhankanya kuhle nje nangeqhayiya zonke ezi ndawo, ndenziwa kukuba nelunda lokukhulela kuzo, kuquka nokuzingca okukhulu okubangwa kukuba kuzo zonke ezi ndawo zakowethu, akuzange nangonyaka omnye kuphume ingxelo engokufa komkhwetha. 
 Enye yeendawo ezifana twatse nalo mmandla weCumakala, yiHeshele (equka iilali endikhe ndakhenketha kuzo ezifana neQhimirha; iNdofela; uBikizana; iPolmiti, eMbihli, eVoyizane naseMlamli), kuba nalapho le mbubho nendyikityha yokufa kwabantwana babantu esuthwini ngumnqa, into engaziwayo, nengazange ibonwe kwasendulo!  
Ndithe xa bendijikeleza ndiphanda ngoku kusweleka kungaka kwabakhwetha esuthwini, ndachwayitiswa kakhulu nakukufumanisa ukuba nakwiidolophu ezifana noomaBhayi neMonti, ukufa kwabakhwetha kunqabe oku kwezinyo lenkukhu. 
Oku ke zidwesha zakuthi, kulilinge lokuthi kwezo ndawo kuxhaphake isibi sokubhubha koonyana bethu esuthwini, zibe nokufunda nzulu kwindlela ekuqhutywa ngayo kwelo lamaMbalu aseCumakala, kwezi dolophu ndizikhankanyayo nakwelo lamaHlubi aseHeshele.  
Ikomishoni kazwelonke yamalungelo aphathelele kumasiko, iinkolo kwaneelwimi ezahlukileyo, sele izenzile izikhokelo ezinokulandelwa ukuze kungaze kuphinde kubekho mntwana wamntu ubuya esuthwini ejongise umetyiso phezulu, koko bonke kufunwa babuye bevuma negqiza lamadoda aze kubalanda esuthwini kubuyelwa emakhaya kugwijwa ngochwayito olukhulu kusithiwa, “Somagwaza ndiza kugwaza ngalo mkhonto! Ngqawule! Ngqawule! Somagwaza ndakugwaza ngalo mkhonto!” Ithi xa ingena esangweni lo mzi loo ntsholo umve umhlabeli etshintsha esithi, “Qula kwedini, qula kwedini kabawo! Khawuze nazo kwedini, nazo kwedini kabawo! Ibhokhw`inetyala kwedini, hayi yho kwedini kabawo!”  
Ngalo lonke ke elo xesha iintombi noomama bakhuphisana ngomyiyizelo kubethwa iingqongqo zamacangci ezilokishini nasezidolophini, ukanti kubethwa iimfele zempahla emfutshane kumakhaya asezilalini, nazo ke iintombi namanina zisitsho ngoncuthu lwengoma yovuyo, kuba abafana bebuyile ehlathini nasentabeni besithi, “Alukh`usana olungenanina, yasuke yakhal`inkedam`ingenabani!” 
Kwezi ndawo zingayanyaniswa nambubho yabakhwetha, eyona nto iphambili ligalelo noxanduva lwamadoda kwisiko lolwaluko. 
 Kwezi ndawo zingangakhankanywa ngokusweleka kwabakhwetha, onke amadoda okuhlala kuthi kwakungena oonyana babantu esuthwini, kubekelwe yonke into bucala, uwabone amadoda equqa ebuyelela ngenkuthalo kweloo thafa, ihlathi okanye intaba angenele kuyo amakhwenkwe.  
Ngumthetho kwezo ndawo ukuba abazali abanabantwana abasesuthwini bangapheli emathontweni, ukuze kuqinisekiswe ukuba isiko lihamba kakuhle kwaye isigezo; intlondi; ukungahloniphi nokonzakaliswa kwabantwana babantu, zizinto ezingekhoyo ezo esuthwini.  
Ezona zinto kutshilwa ngazo kwezi ndawo kungafi mkhwetha kuzo, kukufundisa abantwana babantu ngako konke okulindelekileyo emfaneni nasendodeni esizweni, kuba kakade ukwenziwa kwendoda kukwakhiwa kwesizwe. 
 Xa amakhwenkwe nabakhwetha bengananzwanga, bengaqeqeshwanga kwaye bengafundiswanga ngobudoda nentlonipho ehambelana nobudoda, sicinga ukuba abo bakhwetha baza kuhlonipha njani xa besentlalweni. 
Ezona zinto kugxininiswa kuzo kwezi ndawo zingababazwa ngakufa ebakhwetheni, kukwaziwa kwemvelaphi kwanomzi wengcibi kunye nekhankatha. Kulihlazo kule mihla ukubona abantwana babantu besetyenzwa kwaye besezandleni zeengcibi kwanamakhankatha angoovuk`esicithini! 
Mawethu, nkqu neKomishoni yamalungelo amaSiko, iiNkolo neeLwimi ezahlukileyo (CRL Commission), iyibeka icace into yokuba xa abantwana babantu besezandleni zamakhankatha kwaneengcibi ezingawulandeliyo umcimbi, oko kungangunozala wembubho.  
Kaloku ikhankatha elifunekayo lelo linamava, nelikwaziyo ukubona kwantlandlolo xa umntwana enengxaki ezifana nokukhotheka, ukufeda kwezintso nokuphathwa gadalala, kuba ezo zizinto ezinokudala ingozi nokufa emntwaneni, ingakumbi xa enokuphelelwa ngamandla.  
Ngokufanayo nezi ndawo zibalasele ngokungabhujelwa ngabakhwetha, le komishoni ikwagunyazisa ukuba intsebenziswano phakathi kwabahlali, izindlu zowiso-mthetho, indlu yeenkokheli zemveli kwaneSebe loPhuhliso loLuntu, kumele izinze, kwaye kuqinisekwe ngoku kulandelayo: iminyaka efanelekileyo yokuya esuthwini; impilo entle emntwaneni phambi kokuya esuthwini; ukuqinisekisa ngokufaneleka kweengcibi namakhankatha; kunye nendima yootata babantwana kwanamadoda ngokubanzi kukhuseleko esuthwini.  
Ukuba konke oku kungaqinisekiswa ukuba kumi ngendlela, kufundwe kwimizekelo yeendawo ezifana neCumakala neHeshele (nezinye endingazikhankanyanga), ndiqinisekile ukuba oku kuhlazeka kufuna ukugubungela isiko lethu, kungaphela kuthi nya!",Akuzange kwasweleka mkhwetha kwelamaMbalu!
"Amandla eeLions asezakuvavanywa kakhulu, kwaye kakhulu kweli ityeli. IHinghlanders inobungozi kakhulu kuneCrusaders, kodwa ngaphandle kwamathandabuzo izakuhlangabezana nobunzima kakhulu xa iqubisana neeLions e-Ellis Park kule mpelaveki. 
Ukuba iLions ikwazile ukubetha iCrusaders kwiveki ephelileyo, ndiwabona enciphile amathuba okuphumelela kweHighlanders ngomso. Kumdlalo wokugqibela phakathi kwala maqela mabini ngomhla weshumi elinesibini kweyoKwindla, iHighlanders yayodlula iLions ngamanqaku yaphumelela ngo’35-15. 
“Yayingumdlalo ombi kakhulu kwicala lethu, ingakumbi emva kokuba sasibethe iChiefs phambi kwalo mdlalo,” litshilo isekela mqeqeshi leLions uSwys de Bruyn.  
Into ezakumonwabisa uJohan Ackermann kwakhona kule mpelaveki uzakubafumana bonke abadlali bakhe abathembileyo. Ukubuya kwekapteni uWarren Whiteley kwiveki ephelileyo kulisebenzele kakhulu iqela.  
Ukuba iphumelele iLions ngoMgqibelo, neChiefs ibethe iHurricanes eNew Zealand, loo nto izakuthetha ukuba iLions izakudlalela umdlalo wamagqibela kankqoyi ekhayeni. UWhiteley udlale kakuhle kakhulu kwiveki ephelileyo, xa uqwalasela into yokuba ebenzakele. “Igxalaba khange lindiphoxe ndikwazile ukunyamezela,” utshilo uWhiteley emva kokuba bebethe iCrusaders.",IHighlanders izakuba ngumqobo weLions
"Ngaphandle kwamathandabuzo, uStuart Baxter ngurhasatsha womqeqeshi! Imbali yakhe kwibhola yaseMzantsi Afrika iyabengezela.  
Wongeza enye indebe phantsi kwegama lakhe ngethuba iSuperSport United iphakamisa indebe yeNedbank amatyeli amabini elandelelana, emva kokuhlaza i-Orlando Pirates ngo’4-1 eMoses Mabhida Stadium kwiveki ephelileyo. Ibingumdlalo kaBaxter wokugqibela kwiSuperSport United njengokuba engumqeqeshi weBafana Bafana ngokupheleleyo nje ngoku. 
Eli Ngesi lihambe ngesitayile ePitoli emva kokuphakamisa iNedbank okwesibini kwiSuperSport United.  
Phantsi kwegama lakhe, uBaxter uneendebe zeNedbank ezintathu ngoku, eyeMTN 8 nezimbini zePremiership.  
Ngumsebenzi ekungekho lula ukuwenza – kodwa uBaxter ubonisile ukuba yena uyakwazi ukwenza izinto zenzeke. Ukubetha iPirates yinto enkulu – kodwa ukuyoyisa kumdlalo wokhuphiswano yinto ethe chatha.Phambi kokuphumelela le Nedbank Cup, abadlali beSuperSport United batsho elubala ukuba bafuna ukubulela uBaxter ngomdlalo weNedbank Cup njengokuba esiya kwiqela lesizwe. Kwenzekile oko nangona yena umqeqeshi ebesokolo eyiyayaza lo nto phambi komdlalo. Kodwa emva komdlalo umqeqeshi uye waphumela elubala ngokubaluleka kwendebe kuye njengomqeqeshi. 
“Impumelelo ayikho ngam ngaphezulu kweqela nabalandeli. Yimbali nje kum. Ukuphumelela ndiyakuthanda,” utshilo uBaxter. 
Ndinebhongo ngokuba ngumqeqeshi weBafana Bafana, ndizimisele ukwenza umsebenzi omhle kwaye ndinalo ithemba emva kokuba sibethe iNigeria,” utshilo uBaxter. 
UDean Furman ubaqhwabele izandla oogxa bakhe emva kokuphumelela eThekwini. “Ibingomnye wemidlalo esiyidlale kakuhle kwisizini yethu. Umdlalo wethu uhambe ngale ndlela besifuna uhambe ngayo. Le ndebe ibaluleke kakhulu kuthi,” utshilo uFurman.",UBaxter uhambe ngestayile ePitoli
"NGENYANGA yoMdumba ngo2017, uSodolophu waseOR Tambo uNomakhosazana Meth, wafaka umfanekiso kuFacebook nonyana wakhe oligqibelo uBradley Meth (18), apho abantu bancoma betyibela lo mfanekiso, ze ukuphefumla uMeth wathi “enkosi”. 
Ngoku uMeth uhleli egumbini ezilele ukubhubha kukaBradley kwingozi yemoto eyenzeke kuN2 xa usondele eMthatha, usuka ngaseDutywa, kwiiyure ezingephi emva kokuba lo nyana kaSodolophu efumene iziphumo zokuba umphumelele uGrade 12 apho ebefunda khona – eKhanyisa. 
Nangoku uSodolophu usakhokela (profile picture) ngalo mfanekiso kuFacebook wakhe. 
UBradley ubhubhe kwakunye nomzala wakhe uNdipheleke Diko (21). UNdipheleke ngunyana kabhuti kaNomakhosazana Meth. USodolophu wamthathela ngakuye uNdipheleke, wamkhulisa njengomntwana wakhe. 
Le ngozi ishiye usapho lakwaMeth nakwaDiko lunxunguphele. Imiyalezo yovelwano isathe gqolo ukuphuma nkalwana zonke, ithuthuzela ezi ntsapho. 
Unyana omdala kaSodolophu * -Ivan Meth umchaze umninawa wakhe uBradley njengeqhaji ebelifuna ukuzuza lukhulu ebomini. 
“Ebefuna ukuba ngumcwangcisi, umzobi kwanomphononongi wezakhiwo (Architect) kwaye kulo nyaka bekufanele ukuba uyokufunda kwiYunivesithi yaKwaZulu Natal (UKZN) okanye eNelson Mandela University apho ebefake khona izicelo,” utshilo * -Ivan. 
Kuyacaca ukuba uBradley noNdipheleke bebenamaphupha aphantse afane, nanjengoko uNdipheleke ebejonge ukuya eBuffalo City College ukuya kufundela ubunjineli bezakhiwo nemigangatho. 
“Apha ekukhuleni kwakhe, uye wanothando lwezolwakhiwo (Civil Engineering) kwaye ebefuna ukuya kufunda eBuffalo City College. Ebekholelwa ukuba uyakuthi xa egqibe izifundo zakhe, aqale inkampani yakhe. UDiko ebefunda eMthatha College,” utshilo * -Ivan. 
Kule ngozi, yenzeke ekuzeni kusa ngoMgqibelo (umhla wesihlanu), bekukwakho nobhuti kaNdipheleke uMihlali, nenguye othe waxelela usapho ngale ntlekele, emva kokuba esindile. 
Umngcwabo wesi sibini uyakuqhutywa ngomhla weshumi elinesibhozo, usenziwa ndaweninye nangona nje bengazukungcwatyelwa endaweni enye. Umngcwabo kaBradley uza kuqhubela eMaweleni eQweqwe eMthatha logama okaNdipheleke uza kuqhutyelwa eMowa kuNtabankulu.",Bebenamaphupha okwakha ilizwe oonyana bakaMeth
"Ilizwe laseBurkina Faso ligoduke nembasa yeBronze emva kokuba libambe indawo yesithathu kweyona tumente inkulu kwizwekazi le Afrika. Ibhola entle efakwe ngu-Alian Traore ayikhabe engaphaya komhlaba kanozinti kwicala lasekunene inike iBurkina Faso impumelelo ka’1-0 ngomzuzu wokugqibela emdlalweni obubambene ngeyona ndlela eStade de Port-Gentil ebusuku izolo. Eli lizwe lizibethele iGhana eyagqibela ukuthatha indebe ye-Afrika ngo’1982. 
Izixhiliphothi zeBurkina Faso eziquka u-Aristide Bance, okhe wadlalela iChippa United kweli lizwe loMzantsi Afrika, ziye kule midlalo zingekho phakathi kwamazwe abalwayo njenganobungozi okanye anokwenza into ebonakalayo – kodwa kule tumente ka’2017 – wonke ubani uyavuma ukuba eli lizwe lelinye lamazwe anobungozi ebholeni ekhatywayo. 
 
Isiqingatha sokuqala siphele kungekho nto ebhodini macala omabini. Umdlalo wona ububambene kakhulu ngoba bekungekho cala lifuna ukuvula nanjengoko omabini la mazwe ebegxeshe impumelelo kulo mdlalo. Amathuba wokufaka amagowuli ebebane esithi ntalu ntalu okwamaqam omqombothi oqal’ubila – kodwa akubangakho lizwe elide lawasebenzisa.  
Kodwa kuyo yonke into ebisenzeka, wona umdlalo ubukwizinga eliphezulu. Umqeqeshi weGhana, u-Avram Grant, ufake u-Andrew Ayew no-Asamoah Gyan – abona badlali banefuthe kwela lizwe kwisigaba sesibini somdlalo – kodwa ubukho babo khange buyincede iGhana ebifakwe ekoneni yiBurkina Faso.  
 
 
 
Ngokuqinisekileyo injongo yakhe (uGrant) ibikukufumana igowuli bediniwe abadlali beBurkina Faso – ngelishwa akubanga njalo. Umnqweno kaGrant wokuphumelela umdlalo wakhe wokugqibela njengomqeqeshi weGhana awufezekiswanga. IGhana ibambe indawo yesine kwi-2017 Afcon.",IBurkina Faso igoduke neBronze kwi-2017 AFCON
"Izuze impumelelo ebalulekileyo iTunisia – kodwa ngelishwa layo, kuye kwanyanzeleka izichithe iintente eQata ibuyele ekhaya. UWahbi Khazri ufake igowuli ebe kuphela kwalo emdlalweni iTunisia ezibethele kuwo iFrance ebidikidiki namhlanje emalanga. Ngoba iFrance ibisele iyifumene indawo kwiTop 16 yeFifa World Cup yalo nyaka, uDidier Deschamps ufake abadlali abatsha abalithoba emdlalweni wanamhlanje, mhlawumbi ebefuna abadlali abathile abanokumnceda emidlalweni ezayo ekwaphumza nabanye. Yona iTunisia iye emlweni iziphethe zonke izikrweqe zayo ngoba ibigxeleshe ukuya kumjikelo olandelayo – kodwa lo nto ibixhomekeke kwiziphumo zomdlalo obuphakathi kweDenmark ne-Australia. 
Sonke isiqinga sokuqala silawulwe yiTunisia ebisilwela ukuphumelela amanqaku amathathu ukuze ifumane indawo yesibini kuGroup D. Igowuli elifakwe nguKhazri kwisigaba sokuqala ibisisiqinisekiso sokungena kweTunisia kwiTop 16 okwesibini kwimbali yayo – kodwa yapotyakala lo nto ngenxa yeziphumo zomnye umdlalo. Alivunywanga yiVAR igowuli elifakwe yiFrance emizuzwini yokugqibela yomdlalo. Kwelinye icala, iAustralia ibethe iDenmark ngegowuli elinye eqandeni emdlalweni kaGroup D. 
Ngalo ndlela iAustralia idlulelele kwisigaba sesibini seFifa World Cup ityeli lesibini emva kokubetha iDenmark komnye umdlalo kaGroup D. Yayivula kakubi iWorld Cup ngokubethwa yiFrance ebethwe yiTunisia. Abantu abaninzi baphoxekile yindlela iDenmark edlale ngayo eQatar ngoba bebeyibona njengelona lizwe elingakhuphisana namazwe afana neFrance eziintshatsheli zika-2018, iBrazil, iArgentina neGermany esokolayo. IDenmark ivala itumente yalo nyaka ikwindawo yesine kwiGroup D ingaphumelelanga mdlalo. Kwindawo yokuqala kuhleli iFrance, emva kwayo yayiAustralia neTunisia ebinethemba lokubhukuqa iAustralia kwindawo yesibini. Amanye amaqela asele ekhulule ijezi aquka iSerbia, iQatar, iEcuador, iWales ne-Iran.","iTunisia ibethe iFrance kwaphuma yona, iAustralia yakhiqa iDenmark"
"INGQONYELA yeYunivesithi iFort Hare uNjingalwazi Sakhela Buhlungu uthi kulo nyaka eli zikomfundo liza kusindleka umthandazo wokuhlambulula le yunivesithi kwilifu elimnyama. 
Kuthe gqolo ukuvela kwezicelo zomthandazo kule yunivesithi ingakumbi emva kokubhubha kukaNosicelo Mtebeni obulewe ze wanqunqwa amalungu omzimba liqabane lakhe uAlutha Pasile eQuigney eMonti. 
Kusajongwe leyo, omnye wale yunivesithi uAnovuyo Siyahluma Sinuka uthe wabhubha emva kokuwa kwisakhiwo esihlala abafundi eMonti. USinuka ungcwatyelwe kowabo eMount Coke eQonce ngoLwesihlanu (27 kweyeThupha). 
Ethetha kwinkonzo yesikhumbuzo kaMtebeni, uBuhlungu uthe: “Makhe ndithethe ngale ndawo [ekudala ithethwa] ethi ‘le nto [yaseFort Hare] ifuna umthandazo, le nto ifuna intlambululo’.” 
“Mandiyithethe ngokupheleleyo kuba kudala kuthethwa ngayo, njengoko abafundi bebhubha. Kulo nyaka masiwenzeni [lo mthandazo]. Nokuba kuphantsi kweyiphi inkolo [ubuKrestu, iNkolo kaNtu njalo njalo], kodwa masenzeni into,” utshilo uBuhlungu. 
UMongameli weBhunga eliMele abaFundi (SRC) eFort Hare, uMkhanyiseli Nomana, uthe: “Egameni leBhunga eliMele abaFundi (SRC) ndihlaba ikhwelo kuye nawuphi na umntu, ukuba kuthandazelwe thina bafundi abafunda kule yunivesithi.” 
UNomana uthi ‘kukho ilifu elimnyama elijinga phezu kwethu njengeyunivesithi”. 
“Eli lifu sizamile ukuligxotha ngokukhanyisa amakhandlela nemithandazo. Asingethandi ukuba siqhubeke sibhubha ngokungaqondakaliyo ngenxa yeshwangusha esijongene nalo singabafundi bakwaNokholeji,” utshilo uNomana. 
UNomana uthi kungelishwa ukubona amaphupha kaMtebeni engazukwazi ukufezeka ngenxa kaPasile. “Ukufika kukaAlutha kubomi bukaNosicelo akuzange kuze njengentsikelelo, endaweni yoko ibe sisiqalekiso.” 
UNomana uthi ilizwe loMzantsi Afrika lijongene nengxaki enkulu yodushe olujoliswe kwisini. 
“Kweli lizwe sijongene nobhubhane, hayi nje loweCovid-19, koko owodushe olujoliswe kwisini. UNosicelo ubulewe ngokungenalusini egameni lothando. Madoda le nto iqalwe sithi, kwaye iza kupheliswa kwasithi. 
“Ngala mazwi ndihlaba ikhwelo, ndithi masiwulwe lo mkhuba ukuze utshabalale ngonaphakade,” utshilo uNomana. 
UBuhlungu uthi uMtebeni, ebulelwe ngokungenalusini njalo, “uyinkwenkwezi esijongileyo ethi ‘yenzani into’. Ngoko ke masinike uNosicelo umngcwabo ondilisekileyo”.",Umthandazo wentlambululo eFort Hare
"INGOZI emasikizi eyehle ngentseni yangoMgqibelo isube imiphefumlo yamagqiyazana amabini aselula, omnye kuwo ingumdlali kamabonakude waseThekwini uOwethu Enhle Gambushe, ngokutsho kwephephandaba iSunday Tribune. 
UGambushe, 22, bedlala indawo kaNonhlanhla kumdlalo oluhlobo lwedrama kwiE.tv  Imbewu: The Seed.  
Othethela iiNkonzo zoHlangulo, uGarrith Jamieson, uthi abeenkonzo zohlangulo bafike kwindawo yengozi kufutshane nendlela iSydenham neBotanic Gardens Road kancinane emva kwentsimbi yokuqala ekuseni, baze bafumana isithuthi esinkaleke eludongeni. UJamieson uthi ngabantu abahlanu abebekweso sithuthi.  “Isithuthi besinabantu abahlanu ngandlela ithile siye saphulukana nolawulo satshayisa uphawu lwendlela, ze saya kubetheka eludongeni. Abasetyhini ababini, nekukholeleka ukuba bakwisithuba seminyaka eyi20, baye bafumana ukonzakala okunobuzaza baze bachazwa njengabangasekhoyo kwindawo leyo yexhwayelo,” utshilo uJamieson. 
Isithethi samaPolisa ePhondweni, uColonel Thembeka Mbele, uthi indoda eneminyaka engama47 nebiqhuba esi sithuthi inqakulwe yavalelwa. 
Uthi le ndoda, ebiqhuba esi sithuthi sibulele la mabhinqa, iza kubekwa ityala lokubulala ngengozi kwakunye nokuqhuba phantsi kweempembelelo zotywala. 
UMbele uthi le ndoda iza kuvela phambi kweNkundla kaMantyi waseThekwini ngoMvulo, ukwathe abakwantsasana baphanda ngokukhokelele kule ngozi. 
ULeleti Khumalo, umvelisi ophezulu womdlalo kamabonakude Imbewu: The Seed, uthe abadlali balo mdlalo badakumbile kukusweleka kukaGambushe. 
“Ayikholeleki, sibuhlungu. Sithethile nosapho  kwaye lucele ithuba lokujamelana nesi sithwakumbe, ” kutsho uKhumalo. 
Omnye wabadlali kulo mdlalo, uRaphael Griffiths, odlala indawo kaZithulele Bhengu, okhe wadlala njengesinqandamathe sikaGambushe kwiMbewu, uvakalise ukukhathazeka kwakhe sesi sehlo. Umbhalo obonwe liphephandaba I’solezwe lesiXhosa kwikhasi lakhe likaFacebook wenjenje:",Akasekho umdlalo weImbewu: The Seed
"NGAMAZIKO osasazo asekuhlaleni ayi-28 ajikajike ngemibuzo ngaxesha nye umphathiswa wemfundo ephakamileyo noqeqesho uBlade Nzimande. UNzimande ebecacisa isigqibo sesebe lakhe sokunika iiyunivesithi igunya lokunyusa imali yokufunda kunyaka ozayo.  
Olusasazo-ngqo luqale ngentsimbi yesithandathu ngorhatya ukuya kwintsimbi yesixhenxe. Abantu basekuhlaleni bafumene ithuba lokuphosa imibuzo kumphathiswa ngokuthi batsalele umnxeba kwinombolo yasimahla engu 0800 314 446. 
Zithathu izikhululo zosasazo zeli leMpuma Koloni ezithe zathatha inxaxheba kolusasazo. IbiyiFort Hare FM eDikeni, iNkqubela eseBhayi kwakunye neVukani yaseCala. Esi sigqibo sibangele ukunxakama kwabafundi kuninzi lweeyunivesithi zeli, ngelithi bafuna ukuba iphele intlawulo kumaziko emfundo ephakamileyo eMzantsi Afrika.  
Iiyunivesithi ezimbini zeli phondo iFort Hare neWalter Sisulu ziqinisekise ukuba awazukunyuka amaxabiso okufunda kwezi yunivesithi.  
Abafundi abaphuma kumakhaya angathathi ntweni bazakuxhamla kwesi sibonelelo, logama abo bamnkela imali engaphezu kwamakhulu amathandathu amawaka erandi ngonyaka bezakuhlawuliswa.",Uthethe kumajelo angaphezu kwamashumi amabini uNzimande
"U-Amanda Du Pont yinzwakazi yaseSwazini, unobuhle, umsasazi kamabonakude nomdlali weqonga. 
Waziwa ngendima yakhe kaThabisile Dlamini kumdlalo ka-SABC 2 uMuvhango phakathi ko-2009 ukuya ka-2011. 
Le nzwakazi yaziwa njengomsasazi wenkqubo yomgosi uReal Goboza. Indima yakhe kaLelo ku-Skeem Saam imenze waduma njenge-gqwirhakazi elikhohlakeleyo. 
UVuyo Dabula yena? Waziwa ngendima yakhe ka-Tsetse kwisizini yesithathu kaYizo Yizo ngo-2004.Uyakumkhumbula njengegqwetha likaCherel, uTitus Lesenya kwi-SABC 3 kwi-Isidingo. Kweminye imidlalo avele kuyo iquka uWild at Heart, Bophelo, kuZone 14 neminye. 
Ngoku simbona njengomnye ocatshukelwayo nothandwayo ku-Generations The Legacy njengo Kumakani “Gadaffi” Pakade. 
Ababukeli baziva njani ngo-Dintle ku-Scandal! UDintle uyinzwakazi encinane neqinisekisa ukuba yonke into ayifunayo uyayifumana. 
Le ndima idlalwa ngu-Mapaseka Koetle, nowathatyathwa luthando lokuba kwiqonga lobugcisa eseneminyaka elishumi elinesithathu kuphela ubudala. Emva kokuqoshelisa izifundo zakhe uqalise wabonakala kwiimveliso ezincinane. 
UNyaniso Dzedze ngumdlali kamabonakude, nomdanisi. Emva kokuthweswa isidanga se-BADA eWits School of Arts (2006-2009), ubonakalise uthando lwakhe kwimidlalo yeqonga. UDzedze udlala indima ka-Tsietsi Namane ku-Ashes to Ashes, nongunyana omkhulu wakwa-Namane. UTsietsi ngunyana okhohlakeleyo, ojonge inzuzo nobutyebi. 
Uthandwa phantse ngumntu wonke, kodwa nangona kunjalo ukhohlakele kwaye uqinisekisa ukuba akukho namnye oluthintayo usapho lwakhe lakwa-Xulu. UMpumelelo Bhulose, udlala indima ka-Muzi Xulu uGxabhashe, ongumgulukudu ku-Uzalo. Eminye imidlalo avele kuyo kuquka uGenerations, uTshisa no-Khululeka.","Bakhohlakele, bayathandwa, bayazondwa!"
"Umdlali oyinjini kwi-Orlando Pirates, uBen Motshwari, uthi abalandeli mabalindele isizini entle emva kokufika kwabadlali abatsha. OkaMotshwari ukuthethe oku emva komdlalo weCarling Black Label Cup obuse-Orlando Stadium, eSoweto – apho iPirates ibethwe khona yiKaizer Chiefs ngo’4-3 kumapenela emva kokubambana ngeqanda emdlalweni. Nangona iPirates idlale kakuhle isebenzisa abadlali bayo abaqhelekileyo – kodwa nabo abadlali abatsha bakwazile ukubonisa ukulungela kwabo isizini entsha. Kwisizini egqithileyo, iBucs ivale isizini ikwindawo yesithathu kwiDStv Premiership futhi inendebe yeMTN 8 eza kuyikhusela kwiveki ezayo. Njengokuba kulungiselelwa ukuqalwa kwesizini entsha, uMotshwari unethemba lokuba iPirates iya kuthatha apho iyeke khona kwisizini ka-2020/21. 
“Abadlali abaninzi bagciniwe yiPirates. Lo nto ithi sineqela elizinzileyo. Abadlali abatsha abafana noKwanda Mngonyama bazama ukuziqhelanisa nendlela yethu yokudlala. Uza kusinceda ngoba besingenaye umdlali oyintsika emva kwisizini egqithileyo ngenxa yokonzakala kwabadlali,” utshilo uMotshwari emva komdlalo. “Abadlali abatsha bebefuneka ukuze balinike amandla iqela. Jonga iSundowns, inabadlali abaninzi futhi iyakwazi ukumelana nemidlalo yalapha neyeCAF. Ndicinga ukuba izinto ziza kusihambela kakuhle kwisizini entsha. Sidlale imidlalo emininzi yeCAF kwisizini egqithileyo. Kubekhona ukudinwa ngenxa yokuhamba kakhulu. Sinabadlali abanamava ngoku, okufanele sikwenze kukusebenza ngokuzimisela siziphathe njengabadlali abakwinqanaba eliphezulu,” utshilo uMotshwari. 
Umqeqeshi weBucs, uJosef Zinnbauer, ukhala ngabadlali abonzakeleyo nangona kwaye akumkhathazi ukubethwa yiChiefs kwiveki ephelileyo. UGabadinho Mhango noThembinkosi Lorch bebekhona emdlalweni – kodwa kusekho abadlali abafana noZakhele Lepa noTshegofatso Mabasa abangekaphili. “Kunzima ukutyikitya abadlali ube usazi unabadlali ekungathiwa baphilile. Sinaye uMhango ekufuneka siqinisekise ukuba usebenza kakuhle. UMabasa angabuyela eqeleni naye – kodwa ngeke sithi ukulungele ukudlala. Sinabo abadlali abatsha abaza kudibana nabanamava. Sifuna iifolosi zethu ebaleni,” utshilo uZinnbauer.",UBen Motshwari unethemba lesizini eneziphumo ezibethele kwiPirates!
"Umdlali weqakamba ophambili, uBen Dunk, uncede iNelson Mandela Bay Giants ngethuba ibetha iTshwane Spartans ngoothinti abathandathu emdlalweni weMzansi Super League obutshisa eSt George’s Park, eBhayi, ngoLwesibini wale veki.  
ITshwane iphumelele itosi yakhetha ukuqhokra kuqala. Ikhutshwe yonke emva kokuba yenze imitsi elikhulu elinamashumi asibhozo anethoba.  
Umdlali weProteas, uAB de Villiers noWiaan Mulder ngabona badlali abaqokelele imitsi yeTshwane emininzi.  
UMulder wenze imitsi engamashumi amahlanu anesibini kwiibhola ezingamashumi amane anesibini. 
 Kanti yena uDe Villiers ugoduke nemitsi engamashumi amathandathu anesithathu kwiibhola ezingamashumi amathathu anesibhozo. 
Abadlali beGiants abafumene oothinti ababalulekileyo nguJunior Dala no-Imran Tahir. Kwiveki ephelileyo, iMandela Bay Giants ibethwe okokuqala kule sizini yiDurban Heat ngoothinti abathandathu.  
Bekunyanzelekile kengoko iyibethe iTshwane Spartan ukuze ibuyele phezulu kwakhona.  
Emva kwempumelelo eyizuze eBhayi, ngoku iMandela Bay Giants ibambene nePaarl Rocks ngamanqaku angamashumi amabini anesithathu emidlalweni esibhozo.  
UDunk wenze imitsi engamashumi alithoba anethoba engaphumanga izolwelinye emdlalweni ogqithileyo.  
URyan Ten Doeschate noMarco Marais ngabanye babadlali abafumene imitsi engaphaya kwamashumi amathathu emnye.  
NgoLwesihlanu, iGiants iza kudibana neCape Town Blitz ngo17:30 emdlalweni oza kube useNewlands Stadium.",UBen Dunk uyihlangule iMandela Bay Giants
"Inqununu yaseBambanani JSS ebityholwa ngesincwaso nempatho gadalala yabasebenzi ixesha elide, ide yaboniswa isango ngabazali abaphantsi kweSouth African Civic Organisation. 
Oku kwenzeke ngoMvulo we18, kwindawo esakhelwe kuyo esi sikolo iSlovo Park kwintshona yoMthatha. Ngesaquphe, phambi kwentsimbi yesixhenxe ngentseni, kufike iqaqobana labantu abaqikelelwa kwisixhenxe beyokuvala isango lesikolo ngelithi uMnu. uBango akasamkelekanga ngaphakathi kwamasango. 
 Ingxelo esuka kwisekela lenqununu uMnu.Mafa Maphasa ithi, wonke omnye umsebenzi kuthwe makadlule ngomzimba okhululekileyo, ngaphandle nje kukaBango, nabamkhombe ekhayeni ekufikeni kwakhe, engekawubeki nomcondo ngaphakathi kwamasango. 
OkaMaphasa uthi, le ngqokelela yabazali, ayingobantu abafundisa abantwana kwesa sikolo, kodwa ziimbuso ezingaqhelekanga ekunokuba zibizwe nje ukuze zizokuqoshelisa lo mcimbi. 
“Nangona kunjalo, okwethu kukuthatha amanyathelo ngesi sehlo, manyathelo lawo azakwandulelwa kukwazisa iSebe lezeMfundo, nendiqinisekileyo ukuba inqununu isebenza kuwo sithetha nje. Esi sehlo yinto noko ebesingakhange siyilindele njengoko ingakhange ithiwe thsuphe nguSANCO. Kodwa ke sinolwazi lokuba uSANCO akangomqeshi, kwaye akalo sebe lezemfundo, lona liselungelweni lokugxotha liqeshe. 
Iinkqubo zokufunda nokufundisa beziqhuba ngesiqhelo nangona ulawulo belukwisekela lincediswa sisigqeba solawulo iSGB. 
OkaBango uthe akanako ukuphendula kuba naye ubone nje abantu bemvalela iingcango ngaphandle kolwazi lwakhe. Kuvakala ukuba le ntshukumo iququzelelwe ngabazali ngeCawa ye-17 kwintlanganiso ethe yabizwa,  kubongozwa abahlali ukuba bamanyane kweli khwelo lokuphelelwa lithemba ngakwinqununu. Eyona ntsuma-ntsumane esahlafunwa nguye wonke umsebenzi yeyokuba, ‘ngubani obone kusisidingo ukuba kubizwe uSANCO ngethuba le nyewe isesezandleni zeSouth African Council of Educators (SACE)’. 
Imbono zisabonakala zibetha-bethana, abanye besithi, ukuba angabe kanti uphume umlibe singatsho isikolo sibuyele kwindlela elungileyo, engavelisa iziqhamo ezilindelwe lisebe kunye nabazali abathumela abantwana. Abanye, kuquka isekela lakhe bame kwelithi, yinto engenakwenzeka leyo njengoko iqoqo lolawulo limxhasa okaBango kwaye nesebe liyazi ukuba zizityholo nje ezingamayelenqe ezi.",Abazali bagxothe inqununu etyholwa ngesincwaso
"Njengokuba kusongwa ikhefu, amaqela adlala kwiPremier Soccer League asasebenzisa ixesha elishiyekileyo njengethuba lokuqinisa iindawo ezithile. IMaritzburg United ibhengeze amagama wabadlali abathathu ebatyikityileyo izolo. Abo badlali nguDaylon Claasen, uDan Morgan noMicah Lea’alafa. Ukufika kwabadlali abatsha kwiMaritzburg bekulindelekile ngenxa yezinto ezimbini: ukuphulukana kwayo nabadlali abaphambili abathathwe yi-Orlando Pirates nokuzama ukuqokelela iqela labadlali abanokuthi bayibeke endaweni engcono kunonyaka ophelileyo. “Sinovuyo olukhulu ngokwazisa uDaylon Classen, uDan Morgan noMicah Lea’alafa,” itshilo ingxelo ekutshwe yiTeam of Choice kwiTwitter. 
UClaasen wayekade engumdlali othembisayo esadlala eJamani (Gremany) – kodwa intlantsi yakhe iye yacima emva kokungadlali kakuhle kwiBidvest Wits kwiisizini ezigqithileyo. Kwisithuba seminyaka emibini edlulileyo, uClassen noSteven Pienaar babuyela eMzantsi Afrika emva kweminyaka eliqela bedlalela amaqela aphambili eYurophu. UMorgan noLea’alafa ngabadlali abasuka kwi-Auckland City yaseNew Zealand. Akukho nto ingako enokubaliswa ngabo ngoba ngabadlali abatsha kwibhola yaseMzantsi Afrika. Kodwa iingxelo zithi uLea’alafa ufake amagowuli angaphaya kwamashumi amathathu (30) emidlalweni engamashumi amathandathu anesithandathu (66). Bonke ababadlali abatsha baza kusebenza phantsi kwesandla sika-Eric Tinkler – osindise iMaritzburg United ezembeni kwimidlalo yokuxabangela.",Ityikitye abadlali abathathu iMaritzburg United
"YIMALI engange R843 yezigidi eyabiwe ngumphathiswa wezobugcisa, inkcubeko kwakunye nemidlalo uPemmy Majodina kunyakamali ka2016-17.  
Le mali izakuqinisa iziseko ezine zeli sebe. UMajodina udize ukuba i20.6 yezigidi izakuncedisa kwimfundiso ngomgaqo siseko nokukhuthaza ubuthandazwe.  
Oku kuquka i7.9 yezigidi ezakuncedisa kwimibhiyozo yeYunivesithi yaseFort Hare. Eli ziko lemfundo  lizakuqhuba imibhiyozo yeminyaka elikhulu.  
Ukwathe kuzakombiwa amathambo angamashumi amahlanu anesibini wamajoni ayelwela inkululeko nawaxhonywa ePitoli.  
Isiseko sesibini seli sebe kukunika amathuba alinganayo nokukhuthaza ubudlelwane phakathi kweentlanga.  
Eli phulo lizakuzuza imali engange 251.7 yezigidi.  
Oku kuquka iminyhadala eliqela ezakuqhutywa kweli phondo kulo nyaka. Imali eyiR11.9 yezigidi iya kwisiseko sesithathu ukukhuthaza uluntu elinenxaxheba nobunkokeli.  
Ukanti i29.8 yezigidi kuphuculo lwemo yentlalo yoluntu ngenjongo yokudibanisa iintlanga njengonozala wempumelelo kuluntu ngokubanzi.",UMajodina waba izitya zesebe
"Imbethimanqindi yaseLibode, uLuthando Mbumbulwana, ithi izimisele ukuya eGoli ibuyele ekhaya nentshinga emva komlo wangomso. UMbumbulwana ukuthethe oku phambi kokundulukela kwiphondo laseGauteng – apho aza kuvana amandla no-Innocent Mantengu emlweni wentshinga yeJunior Featherweight onemijikelo elishumi elinambini. Le mbethimanqindi yaseBuntingville, eLibode, izimisele ukubuyisela isidima samanqindi e-O.R.Tambo ngokususa uMantengu  phambi kwayo ibuye nebhanti ngoba oko kwakuyibeka endaweni entle kumanqwanqwa amanqindi kukhuthaze nezinye eMampondweni. 
“Ubaluleke kakhulu umlo endiya kuwo ngoba uza kundinceda mna njengembethimanqindi. Okwesibini, ubalulekile umlo kule ndawo endiphuma kuyo yase-O.R.Tambo Municipality. Ayikho intshatsheli kule ndawo yethu. Onke amadoda aneetayitile ahamba kudala. Ngoku kuyanyanzeleka ndiphumelele ukuze kubekho into ekhoyo apha e-O.R.Tambo”, utshilo uMbumbulwana, ngokuzithemba emva kokudibana nosodolophi waseNyandeni Municipality. 
Nangona efuna impumelelo eSandton Convention Centre – kodwa uMbumbulwana uyakwazi ukubaluleka kokuzilungiselela. “Amalungiselelo ahamba kakuhle. Ndakhe ndambona uMantengu esilwa intshinga noSonjica. Akukho nto endingayibalula eyingozi. Ndiyokuthatha ibhanti ndize nalo e-O.R.Tambo, ukuze kuphuhle umdlalo wamanqindi kule ndawo. Ukuphumelela kwam kuza kuhlahla indlela yabeza emva kwam abasafuna ukukhula emdlalweni wamanqindi. Umsebenzi wam kukuya phaya ndibuye nebhanti,” utshilo uMbumbulwana. 
Ekuqaleni kweveki, usodolophi waseNyandeni, uMnu. Mesuli Ngqondwana, uthe: “Singumasipala sivuya kakhulu ngoba le nto ithi kulutsha: ukuba sezilalini, akuthethi kuthi abantwana bethu abanakuwafumana amathuba okuziphuhlisa kwezemidlalo. Kufuneka babone ukuba xa uzimisele, kubakho iziphumo ezifana nezi zikaLuthando. Nokuba akaphumelelanga – kodwa sicinga ukuba wonke umntu unomnqweno wokufikelela kwinqanaba akulo.” Phantsi kwegama lakhe, uLuthando uphumelele ishumi elinanye lemilo, wabethwa kwemithandathu.","Ndifuna ukubuya nentshinga eGoli, utsho uMbumbulwana"
"Umqeqeshi weCape Town City ucinga ukuba iqela lakhe lidibana neMamelodi Sundowns ngelona xesha lifanelekileyo. 
 La maqela adibana kumdlalo weNedbank Cup oza kutsala umdla wabalandeli kakhulu ngeCawe ngo’15:00, eCape Town Stadium.  
Iqela likaPitso Mosimane lixakeke kakhulu ngoba lincwase ukuphumelela indebe yePSL neNedbank Cup – kanti likwagxeleshe iCAF Champions League.  
Kungenxa yeso sizathu kanye esibangela uBenni McCarthy acinge okokuba ukubandakanyeka kweSundowns kwizinto ezininzi kungayiphazamisa.  
Amakhwenkwe kaMcCarthy aya kumdlalo wale mpelaveki ekhuthazekile emva kokubetha i-Orlando Pirates kumdlalo weNedbank Cup ekuqaleni kwenyanga yoKwindla.  
Nangona uBenni enalo ngcingane engqondweni yakhe – kodwa ukudlala neSundowns soze kube lula nanini  na ngoba inabadlali abasezingeni eliphezulu kwaye izimisele ukuncumisa abalandeli bayo ekupheleni kwesizini.  
Abadlali beDowns banamava kwaye bakuqhelile ukudlala namaqela asokolisayo. Ukuba iCity iyakwazi ukudlula kwiDowns, ingafumana ithuba lesibini lokulwela indebe emva kokuba yoxhuthwa intlaka emlonyeni yiSuperSport United kwiMNT 8 kunyaka ophelileyo.  
“Eli lithuba lokubuyisa isidima sethu emva kokukhutshwa kwimidlalo yeCAF – kodwa ndingatsho ukuba sidibana neqela elinzima. Nangona kunjalo – ndicinga ukuba lixesha elifanelekileyo lokudlala neSundowns ngoba iingqondo zabadlali bayo zikwiChampions League nakwi-Orlando Pirates ebathe nca kwiPSL,” utshilo uMcCarthy.  
Ukuphumelela kwayo iSundowns kungayinika ithuba elihle lokuphumelela iindebe ezintathu zonke. Lo nto inokwenzeka ukuba uPitso usebenzisa iinduku zakhe ngobuchule ngoba kunzima ukujongana nezinto ezininzi ngaxeshanye. Iqela eliphumeleleyo kwiNedbank lakuzuza indebe ekhatshwa zizigidi ezisixhenxe zeerandi (R7-million) njengokuba ifinca iminyaka elishumi isebenzisana nePremier Soccer League. 
Imidlalo yeNedbank Cup: 
NgoMgqibelo: Ubuntu Cape Town v Free State Stars (Athlone Stadium, 3:30pm); Maritzburg United v Bloemfontein Celtic; Kaizer Chiefs v Baroka FC (Nelson Mandela Bay Stadium, 20:15) 
NgeCawe: Cape Town City v Mamelodi Sundowns (Cape Town Stadium, 3:00)",UBenni McCarthy akayoyiki kwaphela iSundowns
"Ndike ndangumqhubi weeteksi zemigama emide, ndilayisha amagoduka akuthi ayephangela eKapa.  
Ndandisebenzisa iziselo zamandla ezazikho ngelo xesha, njengabo bonke abaqhubi bemigama emide esasingabo, sigxotsha ubuthongo nokudinwa endleleni.  
Ezi ziselo zasolo zikrokreleka, ubani uzibuza ukuba yintoni le ifakwa kuzo yenza umntu angadinwa, angozeli. Ayezikrokrela ngakumbi ke amagoduka akuthi.  
Umafungwashe kabawo wahlupheka mhla wandibona ndisela esinye sezo ziselo, ndibuya naye eKapa, emangaliswe kukuthi kanti sendingene etywaleni kule nto yezi teksi neyaziwa ngokusoloko ineenkqubo ezigoso.  
Utywala ke andizange ndabusela, babunqabile kuNgcengane ngemihla yokukhula kwethu, bungeyiyo nento yabantwana ke.  
Naxa basebuthe bakho andizange ndabunanza, ndabuchasa ngenxa yokunxilisa. Wayemele kukothuka ke umntakatata, ukukuthi kanti kuhleliwe nje ndiyanxila, ndiqwele ngentswelakuzimaseka ukusela ndiqhuba! Nam ikhe yandibhida into yezi ziselo.  
Ndibona unyana womkhuluwa esela isiselo esisenkonkxeni ende emnyama esithandwa kakhulu lulutsha. Ndamangala, ndisithi lo mfana kanti kuhleliwe nje uyanxila, ngoku uswele imbeko ukuba asele phambi kwam. 
 Ndaxhalaba ukuba kazi uza kuthi akunxila enze ntoni na emehlweni am? Andizange ndimbuze, ndamyeka enjalo, ukuba anxile athwale isidanga ukuba unako.  
Ndisazi kutshanje eso siselo ukuba kanti sisiselo samandla. Sisiselo anedingekasicaceli nangoku ke mna, kukuba sithandwa ngabantwana abafikisayo nalulutsha oluthanda imijuxuzo.  
Into ethandwa lulutsha lwemijuxuzo lwanamhlanje ndasoloko ndiyikrokrela, kuba ivamise ngezothe nangokungazimaseki. Ndisonqena ngezo zizathu ke esi siselo samandla sisenkonkxeni emnyama. Kuleyo nto yokukrokreleka kwezi ziselo zamandla, kutshanje ndibone esenziwe ngentsangu.  
Ewe intsangu, umya, icuba labathwa elihlonitshwa ngokuba ngumthunzi weenkukhu, idarha ngokwamalawu. Ndothukile, ndimangele, ndatsho ndacinga amaphulo acetywayo okusetyenziswa kwentsangu ngokusemthethweni eMzantsi Afrika, ngaphandle kokuqhunywa oku ke.  
Isiselo sentsangu sisenkonkxeni eluhlaza ezotywe igqabi lentsangu ze sabhalwa “Isiselo sekhanabhiz.” Kubeko nelinye igama elibhalwe ngezantsi kwelo endingakwazanga kulifunda kakuhle.  
Xa ndilijonga libe ngathi lakhiwe ngamagama ajongiswe ezantsi; kodwa xa ndiyiguqula inkonkxa, ndiyimisa ukuba amagama lawo ajonge phezulu azofundeka, suka aphinda angathi kukhona ndiwajongise ezantsi!  
Ndiyijikajike ndayijikajika loo nkonkxa suka yangathi ndim lo ujongise umetyiso ezantsi! Ndikhawuleze ndasiphindisela kwitafile yaso ndingaphindanga ndilinge nto yimbi, ndamana ndisikrwaqula ngokuye ndisishiya, ndikhangela nokuba abantu aba bandijonge njani na, kodwa ndafika kungekho ukhangeleka ebona okutyhulu kwisimilo sam.  
Andifuni kuzicingela ke into enokuba yenziwa seso siselo emntwini, ndiyiyeka apha emandleni ekuthiwa senza wona, njengezinye ke izidalimandla ezisetyenziswa ngabantu kwizinto ezahlukileyo.  
Kodwa endizixelele kona kukuba nokuba yintoni na esiyenzayo ayisayi kubonwa kum, abangazoyikiyo izinto sesiya kuyibona kubo.  
Nditsho ndakhumbula iikuku zentsangu ezazithengiswa kwisikhululo sikaloliwe saseKhayelitsh eKapa. Zazithengiswa ngumfo olirasta owayehlala kwilokishi iHarare kwalapho eKhayelitsha.  
Wayekhwaza ke urasta ethengisa iikuku zentsangu zakhe; “ganja mafin, ganja mafin ngapha! Ganja mafin kweli cala!”  
Andizange ndide ndibone bantu bambi bazithengayo ingengabo abantwana abakule ntanga ifikisaya, kukho namantombazana kubo, bambi benxibe impahla yesikolo. Niyabazi ke ngemikhuba abantwana abakwelo khabathiso.  
Urasta unabalingane ke ngoku kwikuku yentsangu ayithengisayo, ishishini lakhe liza kukhula! AbaseKapa basenyhwebeni, umntu ya kuzifumanela ikuku yentsangu esikhululweni sikaloliwe eKhayelitsha ze athobe ngesiselo sentsangu.  
Atsho abe mnandi ke abe njeyaa!",Iziselo zamandla!
"Amapolisa aseMount Fletcher aphanda malunga netyala lokubhaqwa kwamadoda amahlanu angaziwayo sele ebhubhile kwilali yakuKetekete emva kokubethwa ngabahlali bala mmandla kuba bekrokreleka ukuba esi sihlanu liqela lemigulukudu elisuka kummandla waseMafusini. 
 
Ngokwengxelo ephuma kwisithethi samapolisa kula ngingqi uKapteni Raphael Motloung, esi sihlanu samadoda sibhaqwe sele sihamba ngaze sibotshelelwe izandla ngentambo. 
 
UMotloung uthi kukrokreleka ukuba emva kokuba abahlali bebulele la madoda mahlanu, bathathe le mizimba yawo bayokuyinyengeza ecaleni kwedami. 
 
Amapolisa ayaqhubeka nophando nanjengoko bekungekabanjwa mntu. 
 
Kusenjalo, amapolisa aseMaluti afunisa ngendoda edukileyo egama linguSolomon Tobia (51). Indoda le igqityelwe ukubonwa ngomhla wesibini kule nyanga izimase umcimbi kwilali yaseZwelitsha eMaluti. 
 
Ingxelo ithi akazange aphinde abonwe kwaye abuyele nakowabo kude kubengoku.  
UMotloung uthi amapolisa kudala egqogqa ngezinja ekhangela uSolomon kodwa nkqi ukubonakala.","Amadoda amahlanu afunyenwe eze, ebhubhile  Abongile Ginya"
"Ngabantu abagula ngengqondo abakumashumi amahlanu anesibhozo abathathwe ngetshova kwindawo ebibagcina engekho mthethweni kuNdabakazi eGcuwa ngaphandle kokwazisa iintsapho zabo.  
Ingxelo ithi iziko iKhululani Abantu Bam, ligcina ngokungekho mthethweni abantu abagula ngengqondo emva kokubaqokelela esitalatweni naphantsi kwebhulorho eGcuwa. 
 Ongumlawuli wale ndawo uSese Sitali uthi yindibanisela yamasebe karhulumente aquka isebe lezempilo, isebe lentlalontle namapolisa oMzantsi Afrika athathe aba baguli.  
“Ngomhla wamashumi amabini anesibini kule nyanga kufike ibhasi ezimbini kukho unkosikazi apha ezikweni, ezi bhasi zize kuthatha aba baguli, bathunyelwe kwindawo eseKirkwood ngaseBhayi, izihlobo azikhange zaziswe ngeli nyathelo, bendingenalwazi lako konke oku,” uthethe watsho uSitali.  
Lo kaSitali waqala eli ziko ekuqaleni konyaka ophelileyo emva kokuqaphela ukuba kukho imfuneko yoko.  
“Ndaqaphela ukuba akukho magosa karhulumente, nkonzo okanye bantu bazimisele ukunika ingqalelo imeko yaba bantu, bebesitya emgqomeni belala esitalatweni, ndacela ukusebenzisa le ndawo kwaTransnet ukuze ndibagcine,” ucacise watsho uSitali. 
Xa befika aba baguli apha bathunyelwa esibhedlele ukuba baye kwenza uvavanyo lwezifo ezahlukeneyo ukuze kuvulwe umqulu wokugula kwabo, itsho ingxelo.  
“Sinoomama abane abaphekayo noonogada ababini abagada imini nobusuku, bonke aba basebenza ngaphandle kwentlawulo, sibatyisa ukutya esikuphiwa kwindawo ezahlukeneyo ngenxa yokuba akukho ncedo silufumana kurhulumente nakumashishini abucala, sihanjelwa nangugqirha, iintsapho zabo azinangxaki,” utsho uSese. 
Oku kwenzeka logama kugcadwa ngemibuzo amagosa esebe lezempilo kwiphondo laseRhawutini malunga nentlekele yokubhubha kwabantu abagula ngengqondo abakwikhulu namashumi amane anesithathu eSidimeni.  
Iintsapho zala maxhoba zivakalise inkxaso yazo kwindlela abagcinwe ngayo abantu babo eKhululani abantu bam, logama bekwavakalisa umsindo wabo ngakwisebe lezeMpilo eMpuma Koloni.  
UCynthia Nyembezi ngumama kaSisa Nyembezi othunyelwe kweli ziko laseKirkwood, uvakalise ukunganeliseki.  
“Udade wethu ebeye kubona uSisa, waxelelwa ukuba akakho uthathiwe usiwe kwenye indawo, ayaziwa indawo abasiwe kuyo ukuba iphi, ayilunganga le nto yenziwe ngurhulumente, besingena ngxaki nale ndawo,”uthethe watsho uNyembezi.  
UWele Mtshabe nguyise kaAndile Mtshabe, yena uthethe wenjenje ngale meko. “Sidelelwe, sajongelwa phantsi ngurhulumente, ukuba le ndawo ayikho semthethweni iphi enye esemthethweni, wenzani urhulumente ngaba bantu, asinaxesha lemithetho yabo, masihlonitshwe,”uthethe watsho uMtshabe. 
Oligosa leHuman Rights Centre eQonce uMatshaya Maki, uthi uzimisele ukunika ingcebiso yasemthethweni kweli ziko nabazali bamaxhoba. 
 “Silapha ukuza kucebisa umnikazi wendawo nabazali ngelona nyathelo ekumele ukuba lithatyathwe, ukuba le ndawo ayikho mthethweni kutheni isibhedlele saseGcuwa sithumela abantu apha,” uthethe watsho uMaki.  
Ukanti osisithethi sesebe lezeMpilo eMpuma Koloni uSizwe Kupelo uthethe wathi:  “Aba bantu bebegcinwe kwindawo engekho mthethweni, kukho nezityholo zokuba bayabethwa, abekho kwindawo karhulumente kula ndawo,”utsho uKupelo. 
Abangamashumi amabini anethoba kwaba baguli bathathwe lisebe lezempilo logama abangamashumi amabini anethoba bethathwe lisebe lentlalontle, abangamashumi amathathu anesithathu basagcinwe leli ziko. 
Ukanti othethe egameni lamapolisa aseGcuwa uKapteni Jackson Manatha, walile ukungqina ukuba amapolisa ebekho ngethuba kuthathwa aba bantu. 
siyabulela.mqikela@inl.co.za",Baqweqwedisiwe abagula ngengqondo
"Namhlanje andibhali ndiyathetha kwaye unendlebe nje unetyala. Ndithi kuwe igalelekile eyoMqungu inyanga ifike neengxaki zayo, uthanda ungathandi, ifike kanye apha emveni nje kwezi ziyolo neziyunguma zenyanga kaDisemba. 
Ibhonasi ibiphumile kwabayifumanayo kwaye amasoka kumele afezekise izithembiso zawo kwizinqanda mathe zawo ngokuthi babhinqise njengoko bebethembisile. Abakulo ntombi bavuyile ngoba umkhwenyana uyalobola kwaye intombi yabo ikhulile izakubanomzi kunye nosapho lwayo ngoku. 
Ngelixhesh’abantwana bafuna ukufuman’ezintsha impahla njengoko ixesha leKrisimesi lidlulile sikuxakeka ngoku sijonge kwimpahla yesikholo kwakunye nezixhobo ezisetyenziswa esikolweni ezifana neencwadi, iilidi zokubhala iipeni, iikhrayoni kwakunye nezinye ezifunwa esikolweni. Imali siyayazi ukuba iye isebenziseke kakhulu ngoDisemba. Lilona xesha linzima eli uJanuwari. UDisemba ziziyunguma, iimpahla ezintsha, ukutya okumnandi, iiswiti kanti nakwelandelayo inyanga uJanuwari ikwaseso iyasebenziseka imali yokubhatala ezikolweni, ukubhatalela abantwana ezikolweni, ukwehla usenyuka ufunela umntwana isikolo kwakunye nendawo yokuhlala ukumthengela yonke into ube umqala phantsi.  
Ukuba umamele kwaye uyetyisa ngobanje ndithetha uyakuqaphela ukuba ndithi kuwe le nyanga kunye neli xhesha lonyaka kuchithwa imali ngoba zonke ezi zinto ndithethe ngazo zenziwa ngemali.  
Mali leyo uninzi lwethu thina sizwe esimnyama esingenayo njengoko singarholi mirholo ingako. Ubokuyisebenzisaa le mali sele uyilungisile eyesikolo ngoba sibaluleke ukodlula yonke into.  
Kaloku sizwe esimnyama ukuze siphume kule ngxingo sikuyo yendlala, yentswelo ngokolwazi nangokwezoqoqosho, ukurhuqwa kwesidima sethu edakeni kunye nokungahlonithswa imfundo sisixhobo sokuqala ekumele sixhobe ngaso.Sakusifumana esis ixhobo ngokuthi siyole sele siyibeke bucala eyemfundo imali.  
Kumele sirhafe isithuthi sokuthutha abantwana abaya esikolweni.  
Ukuze singantanyantanyazi sibengamaxhoba omatshonisa ngale nyanga sibokuzifundisa ukubeka imali yemfundo kuqala, emveni koko singazenza zonke ezinye izinto ke ngoku.  
Ithi endim indoda, UMadiba, masibeke ikamva labantwana bethu nesizwe sethu kuqala phambi kwento yonke ekulo mhlaba.",Kubalulekile ukonga imali
"INKULUBAPHATHISWA yaseMpuma Koloni, uOscar Mabuyane, wenze umbulelo kubantu bephondo ngokuphuma bayovota, nangona nje bengakhange baphume ngobuninzi babo. 
Umbutho iANC unkqenkqeza phambili ngeevoti kwiphondo laseMpuma Koloni nangona ubonakalise ukungakhuli ngenkxaso kwimimandla ekwintshona yephondo. 
Ethetha nabeendaba, uMabuyane uthe: “Ndibulela kubantu baseMpuma Koloni ngokuphuma bayovota ukuqinisekisa ukuba inkqubo yedemokhrasi ihlala ihleli.” 
UMabuyane, ongusihlalo weANC ephondweni, uthi njengeANC bayavuya ngendlela abaqhube ngayo kunyulo. Oku ukutsho nangona nje iANC iphulukene nolawulo lwesininzi kumasipala iKoukamma naseDr Beyers Naude. Kwaba masipala babini, iANC ibifudula ilawula ngokwesininzi. 
Ngo2016 iANC yaphumelela iKoukamma ngomyinge we-50.9%. Kolu lonyulo iANC iyakwazanga ukuphumelela ngesininzi kulo masipala ozinze eKareedouw. 
Emva kobalo, iANC ifumene u-46.3%, iDA 27.5% ze iPatriotic Alliance yafumana u-10.9%. 
Ukanti eDr Beyers Naude, umasipala ozinze eRhafu, iANC ifumene u-46.8%, iDA 39.6% ze iPatriotic Alliance yafumana u-4.2%. 
Ngo2016, iANC yaphumelela iDr Beyers Naude ngomyinge we-51.1%. 
Ukanti eNelson Mandela Bay, akukho mbutho othe wafumana isininzi, into ethetha ukuba kuza kuphinda kubekho urhulumente wenkazathi. . 
UMabuyane uthi enye yezinto ezibangele ukuba abantu bangaphumi bayovota ngumbandela weCovid-19. “Abantu bazibonile iintsapho zabo zibhubha, ngoko ke [abafuni kwenza mpazamo].” 
UMabuyane uthi ukugaya inkxaso ngeenyanga ezimbini bekungekho lula, kodwa watsho esithi ukusabela kwabantu kumaphulo wabo kuluphawu lokuba abantu basayixhasa iANC. 
“Abantu bayayibona inkqubela notshintsho olwenziwe yiANC ukusukela ngo1994. Ewe sisenoxanduva olungumnqantsa wentswelongqesho, siyayazi futhi ukuba abanye abakabi nazo iinkonzo, kodwa siyiANC sisebenza nzima ukuqinisekisa ukuba wonke ubani uphila ubomi obundilisekileyo.”",Mabuyane: ‘Siyabulela kuni bephondo’
"Amapolisa aphanda ngamatyala odlwengulo eTinarha, amemelela kuluntu ukuba luwancede ekufumaneni umkhondo wendoda egama lingu-Allan Dhela Alias Melumzi Mafuzfa.  
Amapolisa akholelwa ukuba le ndoda inganceda ekusombululeni ityala lodlwengulo elenzeka eKirkwood kwinyanga ephelileyo.  
Onolwazi malunga nale ndoda uyacelwa ukuba atsalele umnxeba uWarrant Officer Eddie Saaiman ku: 072 732 4614 okanye amapolisa aseTinatha ku: 041 996 3003.",Amapolisa afunisa ngomkhondo kaMelumzi
"Endaweni yokuya phambili, iKaizer Chiefs ibuya umva. Oku kucace gca emva okwekati emhlophe ehlungwini emva kokuba Amakhosi ekhatywe ngesithende ngaBafana Bes’sthende zacima izibane. Badlobe okwamathole abadlali beGolden Arrows emva kokuba bebethe iChiefs ngamagowuli amabini kwelinye (2-1) emdlalweni weDStv Premiership obutaka iintlantsi ePrincess Magogo Stadium ngenjikalanga yanamhlanje. Oku kuthetha ukuthi iArrows ifumene amanqaku amathandathu onke kwiChiefs kule sizini eqhubekayo – into engafane iyifumane kwiqela laseSoweto. Abafana Bes’thende baqokelele amanqaku amane ngoku emidlalweni emibini phantsi kukaMabhuti Khenyeza noVusumzi Vilakazi abanikwe umsebenzi wokuqeqesha iqela emva kokugxothwa kukaLehlohonolo Seema kutshanje. 
Amakhosi abuyela kwaNyamayipheli engciphuza kwakhona emva kokubethwa ngo’1-0 yiStellenbosch FC emdlalweni weDStv Premiership kwiveki ephelileyo. Isiqingatha sokuqala somdlalo besinika umdla kakhulu ngoba omabini amaqela ebehlasela. Amakhosi abhalise kuqala ebhodini ngegowuli elifakwe nguKhama Billiat – odlalelwe ibhola entle nguLeonardo Castro oqale umdlalo okwesibini phantsi kuka-Arthur Zwane noDillon Sheppard. Abadlali abafana noNduduzo Sibiya noSaziso Magawana bazamile ukudala amathuba – kodwa akwabikho nto ivelayo kwade kwaphela isiqingatha sokuqala iChiefs ihamba phambili ngegowuli. 
Abafana Bes’thende bafumene igowuli lokulinganisa emva kokuba uNjabulo Ngcobo enze impazamo endaweni embi. USifiso Mlungwana ubhakuzelise umnatha yatsho yafumana amandla athe chatha iGolden Arrows ebibhoke isicuku kwisigaba sesibini. UMichael Gumebe ubethelele isikhonkwane esingcwabe iChiefs ngegowuli lesibini leGolden Arrows emizuzwini yokugqibela. Ukubethwa kweChiefs emdlalweni wanamhlanje kuthetha ukuthi ibethwe emidlalweni emithathu ilandelelana kwaye ambalwa nyhani ngoku amathuba okuba ifumane indawo yesibini kwiDStv Premiership xa kuphela isizini. 
Golden Arrows: Mlungwana, Nxadi, Cele, Mantshiyane, Sibiya, Ndwandwe, Magawana, Dube, Mutizwa, Zuke, Mhlongo. 
Amalalela: Mbaeva, Magubane, Mathiane, Ndlovu, Conco, Gumede, Dlamini, Fikizolo, Khumalo. 
Kaizer Chiefs: Petersen, Ngezana, Mphahlele, Njabulo Ngcobo, Blom, Frosler, Alexander, Nlosingiphile Ngcobo, Dolly, Billiat, Castro. 
Amalalela: Bvuma, Cardoso, Nurkovic, Baccus, Parker, Zuma, Radebe, Mabiliso, Sekgota.",Abafana Bes’thende bayikhabe ngesithende iKaizer Chiefs zacima izibane!
"Amabhinqa ale mihla asoloko ekhalazela ukunganikwa ngqalelo iwafaneleyo kwidemokhrasi yeli.  
Nangani ihlala isemilonyeni nje into yokuxatyiswa kwawo nokunqanda ukuxhatshazwa kwawo, kodwa okona kucacileyo kukuba oko kwenziwayo akonelanga, kusafuneka kwenziwe nangakumbi. UMgaqosiseko uthi wonke umntu unamalungelo alinganayo nafanayo. 
Andiqinisekanga ke ngeyona nto ithethwayo xa kusitshiwo, njengoko indoda ingafani nebhinqa. Alingana ze afane njani amalungelo abantu abangafaniyo. 
 Umzekelo, emsebenzini ibhinqa lixhamla ikhefu lokukhulelwa eliziinyanga ezintathu ubuncinane ngeli xa yona indoda ingalifumani ikhefu lokukhulelisa. Kumele ke kambe kube njalo, elowo axhamle ngokwemfanelo yakhe. 
 Omnye umzekelo, kwiindawo zoncedoluntu ezifana neebhanki namazikompilo, abantu abanobulima nabalupheleyo abafoli njengokuba thina sisima emigceni kugobe izinqe silinde uncedo.  
Bafika nitsale ubuso kukukruquka kukuhlala emigceni nilinde uncedo, bafike bona bangqale etafileni yoncedo, basuke apho bathunyelwe ngqo kwindawo yoncedo, baphume banishiye nizezo zimo zetyuwa apho.  
Njengokuba ehewulwa kangaka nje umntu ongenelelayo emgceni, abanobulima bangenelela ngegunya kungabikho unabuganga bakuthetha, bengangeneleli nasesiqwini koko bengqala entloko. Sele siyamkele ke loo nto kuba asifani, namalungelo ethu akafani ke ngoko. 
Mininzi ke imizekelo endinokuyibalula ukubonisa lo mcimbi kamakulinganwe nokamakufanwe, qha ke andihambelanga apho.  
AmaXhosa kudala ayazi ke wona into yokuba abantu abafani kwaye abalingani. Kananjalo ayazi amaXhosa ukuba abantu bengalingani nje, bengafani, babaluleke ngokulinganayo, kanye oku kweminwe yesandla ukushiyana ngobude nobukhulu nangani ibaluleke ngokulinganayo.  
Imontlalo yaBantu yijonge kuleyo minwe yakho lawundini, yiyoleyo esandleni sakho ayikho kude ukuba ungayazi. 
Ukubuyela kulo mba wamabhinqa ke, amaXhosa ayalazi ixabiso lebhinqa nokubaluleka kwalo entlalweni nangona lingenamandla alingana nawendoda nje. Lingekho ibhinqa akukho luntu, ngokunjalo nendoda.  
Kwaye kwaba akukho ukwaziyo ukuthatha indawo yomnye ngokugqibeleleyo, nenkwalambisa eyenziwayo neyande ngobukho bedemokhrasi ibuya izihlaze kwayona.  
Ngako oko kwaba akukho ubaluleke ukodlula omnye nangani bengalingani bengafani ngezinto ezininzi. 
Ukuqinisa ixabiso lebhinqa esiXhoseni, igama lalo lemveli elithi “ibhinqa” liyayeshelwa xa kuthethwa kusingiswe embekweni nasekuxabiseni aba, kuba lichaza nje ubume babo bendalo hayi ixabiso labo. Ngamabhinqa kuba babhinqile; kambe ke nendoda ibhinqile kodwa ibhinqa lona libhinqe ngaphezu kwendoda.  
Yho; wakhumsha Gengeshe! AmaXhosa asebenzisa igama elithi “nkosikazi” kowendileyo nelithi “nkosazana” kongendanga xa esingise kumabhinqa. Andike ndive nkosikazi ithi “nkosi” ke endodeni yayo, ngaphandle kwabo bakwenza oko ngokwenkolo yoBukristu.  
Amadoda akanagama libonisa xabiso lawo. Yinkosi nenkosana yasebukhosini ababizwa “nkosi” okanye “nkosana”.  
Umnqimbinqa wendoda efana nam lo angancuma noba sele elele mhla kwathiwa “nkosi” kuwo ngamakhosikazi awo.  
Endaweni yokuba amakhosikazi ethu asibize “nkosi’’ njengoko nathi sisithi “nkosikazi” kuwo ase akhethe ukusibiza ngabantwana bethu, kuthiwe “yise kaNgxengamasi,” esithobela ezingeni labantwana endaweni yokusibiza ngeenkosi zawo. Ndaza ndakuva zwindini! 
Kuloo nto yethu ke yokubabiza “nkosikazi” abafazi bethu, nakwiintombi zethu sithi “nkosazana” ukubonisa ukuxabiseka kwabo nangani bengenamandla alingana nathi, bayayityekeza loo mbeko. Izinto abazenzayo nabangxamele kuzo zibonisa ukuba bafanelwe kwalela gama lemveli kunelo lexabiso. 
 Izinto ezithathwa ngokuba azibafanelanga njengabantu abaxabisekileyo, zezona bafuna zona ngedemokhrasi.  
Njengokuba besifudula sisithi mayibe sithi maxaxavithi abantu abaya kuxheshwa ngamaBhulu emigodini, bona sibashiya ngasemva njengezitya zembeko zethu, namhlanje bafuna ukunxiba igambutsi behle emigodini banyuke iipali barhuqe imigqomo nathi!  
Liphi ke ixabiso lenkosazana nelenkosikazi kuloo nto? Goba msenge iibhokhwe zikutye! 
Owenu kwisiXhosa, Nxuba.",Inkosikazi nokuba yinkosazana
"Iqela labafana abangaphantsi kweminyaka elishumi elinesithathu leBush Bucks liphumelele itumente yebhola ekhatywayo ebanjwa rhoqo ngonyaka exhaswa nguBuilt it emva kokubetha iqela iDown Town ngo’3-1 kumapenela eRotary Stadium, eMthatha. 
Le tumente yasungulwa ngo-2006 ngeenjongo zokuphuhlisa abadlali abaselula badlulele kumaqela amakhulu aquka Amazulu kwaye abaqeqeshi abanje ngoClive Barker babefudula beyinxalenye yayo. Kwimidlalo eyandulela owokugqibela iBush Bucks ibethe iQokolweni ngo2-1 logama iDown Town itywatyushe iThembu Royals ngo2-0. Le midlalo itsale umdla wabantu baseNgangelizwe kakhulu. Kunyaka ophelileyo yaphunyelelwa yi-Thembu Royals ibetha iBush Bucks. Umqeqeshi weMbabala, uBonga Mgwigwi uthi le impumelelo yabo ikhuthaza uphuhliso nangakumbi kwiqela lakhe ukwathi akhange bavale, indlela abaqeqesha ngayo nokuzibophelela zezinye zezinto ezibancedileyo.  
Umdlali weDown Town oselula okwayiKapteni uLwanele ncapayi(13) utyunjwe njengomdlali wetumente waphumelela amabhaso ohlukeneyo.  
Uthi ukuphumelela amawonga amabini amkhuthazile nanjengoko erhalela ukudlalela iKaizer chiefs. Umququzeleli wale tumete, uSiyabonga Mdlungwane, uthi baqaphele ukwehla kwezinga lebhola ekhatywayo eMthatha, bathatha isigqibo sokubamba itumente rhoqo.  
Sikhuthaza uphuhliso lwebhola ekhatywayo kulo mmandla, sisebenzisa amaqela adlala kumbutho webhola ekhatywayo iKsd local football Association, isekhona imiceli mngeni ekhoyo equka ukungafumani bala kunyanzeleke sihlawule iR400 ukusingatha le midlalo eRotary.  
Iinkampani ezifana ne-Nedbank kunye ne-Real People zifake isandla ukuze le tumente ibeyimpumelelo. Amaqela athathe inxaxheba anikwe iindebe kunye nebhola.  
UKhayalethu Benya ojongene nophuhliso eMthatha uthi bayayivuyela le tumente kuba iyakhula umhla nezolo kwaye omnye wabadlali abaphume kule tumente uCasker Zweni uzakuziqeqesha neMamelodi Sundowns.",Uphuhliso lwebhola luthathe olunye unyawo eMthatha
"Umbhali weentsomi kwakunye namabali amafutshane, uNompucuko Zakaza, wenze esi sibhalo siqulathe indlela ekunokuthi kwenziwe ngayo ukubuyisela ixabiso kunye nothando lwesiXhosa, kubafundi kunye nababhali ngokubanzi.  
Uluvo lwakhe lelokuba iintsomi zinendima enkulu ezingathi ziyidlale ukubuyisa isidima sesiXhosa ebantwini. 
UKUVUSELELA UMDLA KUPHANDO NGENDIMA ENOKUDLALWA ZIINTSOMI ZESIXHOSA 
Singenza njani ke ukuvuselela umdla kuphando lweentsomi? Uphando olungenazenzo alunasiseko nakamva lililo. Xa uScheub (1969) wayeqokelela iintsomi zesiXhosa kumama uNongenile Zenani, wayebonakalisa ukuba nabani onomdla wokwenza uphando anganako. Iinjongo zolwakhe uphando yayizezelo xesha kwaye zazilungele iimfuno zakhe neenjongo zesifundo sakhe. Ingaba xa ufuna ukwenza uphando ngeentsomi uyakube uqhutywa yintoni? Ngumdla nje wokuphanda, ngumdla wokuzisebenzisa ubalisa, ngumdla wokuba ngumbhali, okanye umshicileli macwecwe eentsomi njalo-njalo. 
Ukuvuseleleka kuxhomekeke kwinjongo yakho njengomphandi. Ndingatsho ukuba uphando luqhutywa luthando lwesihloko kunye neenjongo ezijoliswe ekusetyenzisweni kolwazi olo luphangaleleyo ubani aluqokeleleyo. Ndinengqiniseko yokuba nabo babandakanyekayo kuphando olo, babanegalelo ekuboniseni umphandi lowo ukuba sibaluleke kangakanani na isifundo eso seentsomi kubo okanye kumsebenzi abawenzayo. Injongo ephambili kaZakaza (2015) ibikukusebenzisa iintsomi ezithile ekunikeni umdla kwizifundo ezisetyenziswa ngabongikazi abafundisa abafazi abakhulelweyo kwiiklinikhi zamaphandle eMpumakoloni kunye nakumakhaya okulindela ukubeleka (Maternal Waiting Homes). Usebenze ngesihloko asithandayo nakholelwayo kuso, kwaye uphando lwakhe lubonakalise ukuba abongikazi noonomakhaya babone ukuba iintsomi zinegalelo elincomekayo nje ngenye indlela ephucukileyo nefikelelekayo yokwabelana ngezifundo zezempilo. (Zakaza 2015:151) 
INDIMA ENOKUDLALWA NGABAFUNDI 
Kulusizi ukubona amanani abafundi abanomdla wokufunda ngezinto zesiXhosa ecutheka umhla nezolo kumaziko ethu emfundo ephakamileyo. Ngaxesha nye kungumngeni kubafundi abakwiCandelo leeLwimi zesiNtu kwiiDyunivesithi, ukuba babhinqe omfutshane ukwenza indima ebonakalayo ekuvuseleleni uthando nomdla kwisiXhosa. Bangenza ntoni abafundi ukuyibonakalisa eyabo indima? 
Kubalulekile ukuzalanisa izimvo namava asekuhlaleni nezifundo ezijoliswe kwizihloko zemveli. Ingxam yoncwadi lwemveli bubuntu nabantu. Xa ubani ekwazi ukusebenzisa iindlela zophando ezenza akwazi ukufikelela eluntwini, kungalula ukuba abantu bazibandakanye ngokukhululekileyo kuso nasiphi na isihloko esiqulethe amava emveli. 
Akungencedi ukuba yingcungcu ephethe umnyazi nosiba, ithi ngcu kwisithuthi sayo iqokelela iinkcukacha zokuphuhlisa isifundo sayo. Ukuba abafundi banganesakhono sokuvala umsantsa phakathi kwabo noluntu, kungalula ukunxibelelana nokwabelana ngezimvo ezikhokelela kulwazi olunokusetyenziselwa ubungcali nophando olunokwakha isizwe sethu. 
Ikwaluncedo nokuba abafundi baqalise ukubonakalisa ngezenzo ukuba bayinxalenye yamaqumrhu alwela ukuphuhliswa kwezinto-yinto zolwimi lwesiXhosa. Ingasinceda njani eyokufunda siyityekeze indima edlalwe nguSatyo, uMqhayi, uSoga, uMtuze, njalo-njalo kodwa sibe silufake phantsi komandlalo usiba okanye isakhono sokubalisa nokubonga? 
Ingaba ulutsha noluntu luphela luya kubufumana kubani ubuncwane nokuvuseleleka ngeentsomi xa sisanela nje kukufunda ngazo nzulu ukuze sifumane amanqaku sibe singakwazi nokubalisa intsomi yembotyi nelahle? 
Ubomi bethu busekelezelwe emabalini. Kuziziganeko ngeziganeko kwiimpilo zethu yonke imihla. Asingekhangeli iintsomi ezisondelelene nezi zinto zidla umzi, kwanezo zinobuzaza ukuthetha ngazo poqo, ukuze sibuyele embo ngesakhono sokuhlala kwiindawo zoluntu, singqongwe ngabafazi, abantwana ulutsha nooyise sisabelana ngembadu?",Indima enokudlalwa ziintsomi zesiXhosa kuphuhliso loluntu
"Ekugqibeleni iChippa United iza- kudlala eMonti imidlalo yayo ethile ye-Absa Premier Soccer League. Oku kuza emva kwesibhengezo esenziwe ngusodolophu weBuffalo City, * -Alfred Mtsi noLukhanyo Mzinzi weChippa United.  
Abaphathi beli qela bagqibe kwelokuba bayinabise imidlalo ukuze nabanye abantu abangakwaziyo ukufikelela eBhayi ngenxa yezizathu ezithile balifumane ithuba lokufumana imidlalo ekumgangatho ophezulu. Umdlalo wokuqala uzakube uphakathi kweChippa United ne-Ajax Cape Town emalanga ngeCawa.  
Usodolophi weBuffalo City uwacelile ke amajelo eendaba ukuba adlulise umyalezo wakhe ebantwini othi abantu mabaye kule midlalo ngobuninzi babo. Kungakubi kakhulu ukuba iChippa ingezela ilize eMonti ingakumbi ngoku kubonakalayo ukuba noko iqhuba kakuhle nakwimidlalo yePSL kule sizini.  
Njengokuba usihlalo weChippa United, uSiviwe Mpengesi, wathi wanomnqweno wokuba neqela elidlala kumgangatho ophezulu, lo nto wayengayenzeli yena kuphela.  
Ubukho beli qela apha eMpuma Koloni beseza kudlala indima enkulu. Xa sineqela lethu apha, abantwana balapha bazakuthi bafumane ithuba lokuzalisekisa amaphupha abo [kulo] wokudlala kwibhola yehlabathi.  
Kodwa lo nto eyingekhe yenzeke ukuba ayiqiniswa ngabantu baseMpuma Koloni ngokuthi baye ebaleni ngeliyo kunika inkxaso kwiChippa.  
Nathi sizeka emzekweni ngelithi ebantwini masilisabele ikhwelo, siye ebaleni ngeCawe. Imidlao imnandi ngokuba iyabadibanisa abantu kwaye lowo uyinyamekeleyo iyamphakamisa kakhulu. kwelinye icala siyiqale kakubi le veki emva kokufumana iindaba zokubhubha kukaMondli Cele obedlalela iMaritzburg United.  
Lo mdlali ebekhona ngethuba iqela lakhe belidlala ne-Orlando Pirates ngoMgqibelo odlulileyo ebusuku, kwaye ufake igowuli kumdlalo ophele ebambene ngo’3-3. Lala ngoxolo Cele!","iChippa United ize kuni, ningayibaleki!"
"Abasoze bamlibale abadlali be-Orlando Pirates unozinti waMaZulu emva kokuvimba iqela labo amanqaku amathathu. UVeli Mothwa ube ngumqobo othembekileyo emdleleni yePirates ebambene ngegowuli elinye macala naMaZulu emdlalweni weDStv Premiership obushushu ngendlela emangalisayo e-Orlando Stadium namhlanje ebusuku. Umdlalo utshise zisuka, amaqela omabini ebelambele impumelelo ngoba ebenethuba elide engasaphumeleli imidlalo. AmaZulu ankqonkqoze kuqala ezipalini zePirates – kodwa uRichard Ofori uye wayivala ibhola eyingozi ebizanywa nguLehlohonolo Majoro. Abadlali bePirates badibanise iibhola besiya phambili ngelizama igowuli kwangoko emdlalweni, ngelishwa bafike uVeli Mothwa ethe qwa ezipalini zakhe. 
Umdlalo ukhe wanqunyanyiswa imizuzu embalwa ngenxa yokonzala kukaMajoro noRichard Ofori abangqubeneyo besilwela ibhola ebiphezulu. Usompempe unike AmaZulu ipenela efakwe emnatheni nguSphesihle Maduna. Khange batyhafiswe ligowuli elingeneyo abadlali bePirates. Emva kwemizuzu embalwa, iPirates ifumene igowuli lokulinganisa ngebhola efakwe nguKermit Erasmus okhululwe yiMamelodi Sundowns kwinyanga ephelileyo. Kuyiwe kwixesha lokuphumla emva kwesiqingatha sokuqala ebesilawulwa yiPirates edale amathuba amaninzi. AmaZulu abuye ngamandla kwisigaba sesibini. Ebesilwela ukufumana igowuli lesibini abenokuphumelela ngalo umdlalo. 
Kodwa ke aye enza impazamo emva ebangele usompempe anike iPirates ipenela. Ngelishwa lomhluzi wamanqina, iPirates ayizuzanga nto kuyo ngoba uMothwa uyibambile ibhola ebisuswe echaphazeni nguNkosinathi Sibisi. Umqeqeshi weBucs ophantsi koxinizelelo, uJose Riveiro, ufake uKwame Peprah endaweni kaKermit Erasmus. Naye uzamile – kodwa uMothwa akavumanga ukuvula. UMothwa uye wanikwa iwonga lomdlali oqaqambileyo emdlalweni wanamhlanje. Oku kwenzeke emva kokuba evale iibhola ezimbi ezilithoba nepenela emdlalweni wanamhlanje. URomain Floz uzamkele ngovuyo iziphumo zomdlalo wakhe wokuqala njengomqeqeshi waMaZulu. Ukungaphumeleli kwePirates namhlanje kuza kubeka uxinizelelo kuRiveiro oneqela elingakwaziyo ukusebenzisa kakuhle amathuba emidlalweni. Komnye umdlalo, iGolden Arrows ibambene neStellenbosch ngo’1-1.",UVeli Mothwa uyivimbe impumelelo iPirates emdlalweni weDStv Premiership
"Uvumile umqeqeshi we-Orlando Pirates, * -Eric Tinkler, ukuba akaqinisekanga nokuba iqela lakhe lakukwazi na ukungena kumaqela asibhozo aphambili kwiPremier League xa kuvalwa isizini ngenxa yeziphumo zempelaveki.  
Amabhaka-bhaka oyisiwe kukubetha iqela elisokoloyo kwiPSL iMaritzburg United, ngempelaveki kumdlalo ophele ngo’0-0.   
Kungokunje iPirates ihleli kwindawo yesithandathu, inamashumi amane amanqaku, kodwa umsantsa ophakathi kwayo namaqela asemva kwayo awumkhulu.  
Injongo kaTinkler kuqala ibikukufumana indawo yesithathu ukuze iqela lakhe lifumane ilungelo lokudlala kwiCaf Confederation Cup – kodwa emva kokuba lingakwazanga ukuphumelela imidlalo emithathu edlulileyo, ngoku akaqinisekanga [uTinkler] nangale yesibhozo ilwelwa luninzi lwamaqela adlala kwiPSL. “Asikho isiqinisekiso sokufumana indawo kulawo asibhozo xa kuphela isizini, kudala ndiyithetha lo nto kubadlali,” utshilo uTinkler izolo. 
Nangona iPirates igqwidizile ekuqaleni kwale sizini ngenxa yezizathu ezahlukeneyo – kodwa kuthe yakuphumelela imidlalo eliqela lakhona ithemba lokuvala isizini ikwindawo endilisekileyo.  
“Ukubangaphakathi kwamaqela aphambili kwiPSL yinto esemqoka, ukuba besiwuphumelele umdlalo esiwudlale neMaritzburg, ngesithetha enye into ngoku. Imeko esikuyo ngoku imbi kakhulu. Ndiyathetha ngale nto nabadlali ngamaxesha onke, kwaye abadlali bayakwazi ukubaluleka kwale nto ndithetha ngayo,” utshilo uTinkler. 
Njengokuba iBucs intingela eBhayi – apho iza kudlala neChippa, umqeqeshi wayo ukhala ngokuzithemba okwehlileyo kubadlali bakhe.  
“Emva kokuba sibethe iSundowns kubonakala ngathi iingqondo zabadlali ziye zaphazamiseka. Kufuneka sikugxininise ukubaluleka kokufunda kwiimpazamo,” utshilo uTinkler. 
Nayo iChippa United ilwela indawo kumaqela aphambili kwiPSL xa kuvalwa le sizini, ngoku ihleli kwindawo yesixhenxe.",Ukhala ngokungazithembi kwabadlali uTinkler
"Into eqhubeka kweli lizwe iyoyikisa. Zaphela iintloni ngoku. Xa kwakukhutswa uMnuThabo Mbeki babesazi kakuhle Abantu ukuba lo Rhulumente uya eliweni ngethuba befaka umnumzana Zuma.  
Ngoku kunzima ukumkhupha ngoku sele ehlazise lonke lizwe. Kuyabonakala ukuba bonke abantu banahlanje abazisokolisi ingqondo ngokwahlula okungalunganga nokulungileyo. Bathini ke bona abantwana bethu xa kunje.  
Xa iNkundla yomgaqo siseko isikhuphile isigwebo sokuba utata uZuma akenzanga kakuhle, yintoni ebangela ukuba wonke umntu okwiANC ePalamente acinge ngokufanayo, BANGAVUMI xa kuthiwa makehle? Sekwaphela iintloni ebantwini ngoku, kwamka nenyaniso.  
Kodwa into ebalulekileyo kukuba, nokuba abavumi KODWA INYANISO bayayazi. Nathi thina bavoti siyabubona ubuxoki obu. Kodwa ngenye imini basazakulwa bodwa. Waphuma nje ngomnyango utata uZuma, kuzakutwela abantu.  
UThixo zange adale abantu abafanayo ngokucinga nanini, oku kufana kokucinga kweqela elilawulayo ePalamente kuyoyikisa, kwaye liyemka ilizwe sijongile, kusukela ngowe 1652 mhla kwanyathela uJan van Rebeeck eKapa, owathi waqala ngesitiya samazambane wagqibela ethatha ilizwe lonke ngeemfazwe.  
AbaseIndiya bona babeze kubonisa nokuthengisa izipayisi mhla bafika eNatala kanti kumhla yasezandleni zabo i-ikhonomi yethu. Sekutheni ngoku sonke sangamagwala ngenxa yegama elithi African National Congress, sizibone sesicingelwa ngabanye abantu, sidalwe sanengqondo yokubona okubi nokulungileyo?  
Utata uZuma noko uyacelwa ehle kakuhle, uyidlalile eyakhe indima ngexesha lakhe. Wayengene kaloku kuba iinkundla zamatyala ziwachithile amatyala akhe ngoku, kwakhona ikwayinkundla embona engenzanga kakuhle, kufanele azamkele ezi ziphumo, njengoko zamkelwayo ezichitha amatyala akhe.  
Iintloni ziyamakha umntu. Sonke mawethu masixube neentloni xa simthethelela.  
ZEMK’ INKOMO MAGWALANDINI.",Iintloni ziyamakha umntu
"Waziwa njengomntu ongathandi kuthetha, kodwa uthi akudibana neqonga aqhabalake elanda ezantsi ubugcisa besakhono sakhe somculo weHip Hop.  
Lowo nguSarifa Malaika Sokutu (18) ozalelwe eKokstad, kodwa ngoku ehlala eBhisho. Eqongeni waziwa njengoSA_Rifa kwaye usandul’ ukukhupha ingoma ethi “Two Eyes”.  
Le ngoma ingumfuziselo wendlela ethatyathwa nguSA_Rifa, nenjongo zayo ikukuba abantu bagxile bangavumeli iimbono zabantu zibaphazamise ebomini.  
Le mvumi ithi umculo wayo ufuthelwe ziimvumi ezifana noNadia Nakai, Gigi Lamayne, Nasty C, A Reece kwanabanye. Kule ngoma uSA_Rifa uyicula noDean Denarro ze yaveliswa yiAndy Beats.  
Ngaphandle nje komsitho aza kube ecula eLusikisiki kuwo ngoSuku loLutsha, uSA_Rifa uthi ufuna ukwazisa uluntu ingoma yakhe ngeenjongo zokuba ibelicwecwe elipheleleyo.  
“Injongo yam kukuba ndazise ebantwini ingoma yam, ze ndibone ukuba kwenzeka ntoni. Ndicinga ukuba ndize nento entsha emarikeni, ekwaziyo ukudibanisa omdala nomncinci,” utshilo uSA_Rifa.  
Le mvumi ingalandelwa kuFacebook (SA_RIFA), Twitter: @SA_RIFA kwano-Instagram: @sa__rifa.",Intwazana yaseKokstad izenzela igama kwiHip Hop
"mholweni, kunento endityayo apha ndiqale @ 20 yrs ukufaka i-cv emapoliseni andide ndiqashwe tuuu, ngoku iyaphelelwa iminyaka yam, kunyaka ozayo  ndizobana30. Ndicela isebe lisibonelele ke ngo18-35, endaweni  ka18-30. Thina singabanye siyanqwenela ukuba ngamapolisa, ndide ndafunda icourse yawo iPolicing kangangokuba ndinomdla, andisoze ndincame. Kodwa ngoku le age limit iyavala mba! 
 – Ofuna ukuba lipolisa, eBhisho 
 *Thumela eyakho ileta ku 063 743 9538 ngeSMS okanye Whatsapp",Kunzima ukuba lipolisa
"UTeboho Motsamai nobesweleke kwiiveki ezimbini ezigqithileyo ungcwatywe kwiveki yesithathu engcwatyelwa kokwabo eSebokeng emva kokulandwa komzimba ngumninawa wakhe.  
ULehlohonolo Motsamai noneminyaka engamashumi amane anesibini ubudala uthi bekuza kuba buhlungu kakhulu ukuba ubhuti wakhe ebengcwatyelwe eKapa.  
“Ndizamile ukumlanda ngo2014 kodwa wahlala nje iinyanga ezintandathu ekhaya waphinda wabuyela apha eKapa, sibulela kakhulu koonozitendi balapha ngokubhatalela indawo ebelele kuyo,” utshilo uMotsamai.  
UTeboho wathi wabulawa ziintambo zombane kumatyotyombe aseQandu Qandu nekulapho umninawa wakhe aqale khona ukuyokuthatha umoya wakhe ngehlahla nanjengoko kusenziwa xa umntu ethe wasweleka kwenye indawo. 
 “Ndiyathemba ukuba uza kuphumla ngoxolo nangona sibuhlungu ngendlela athe wasishiya ngayo, ” utshilo uMotsamai.  
UBonelwa Gqalane nongomnye woonozitendi uxelele I’solezwe ukuba baqale ukumazi umfi ngo2011.  
“Ngethuba efika apha kuthi waye wacela umsebenzi samnika ke owokuba acoce izitendi ezi zethu, nto leyo ayenze kakuhle kakhulu, yilo nto ebangele ukuba xa sibona ukuba akukho mntu wakokwabo uvelayo masimthathele kuthi,” utshilo uGqalane.  
Uqhube wathi bebesele bethathe isigqibo sokuba bamngcwabe bona kuba besele lilide ixesha ehleli kubangcwabi.  
“Besele zimbini iiveki ehleli kumzi wabangcwabi kwaye bese siqalile ukuya emapoliseni siyokucela ukumngcwaba kuba sisoyikisela ukuba uza kude onakale, ngethamsanqa ke uye wakhona umntu omaziyo othe waxelela umninawa lo wakhe amlandileyo namhlanje,” utshilo uGqalane.  
Watsho esithi isifundo abasifundileyo kukuba abantu mabayazi imvelaphi yabantu abahleli nabo ingapheleli nje ekwazini ukuba uhlala kumatyotyombe athile.  
“Nabanye abantu abanabantu abasebenza kubo kubalulekile ukuba bayazi imvelaphi yabo kuba umntu xa sele engcwatyiwe ibangumsebenzi onzima ukuba aphinde agrunjwe,” utshilo.  
Uqhube wathi ngemali abathenge ngayo ibhokisi, naleyo yokuhlawula indawo yabangcwabi ebegcinwe kuyo bancedisene nonooteksi baseVuyani Rank kwaseTown Two.  
UBhutise Moyikwa nongomnye wabanini beetekisi, othe waphosa isandla, uthe khange bakwazi ukuhlala nje basonge izandla xa besiva ngengxaki kaTeboho kuba nabo ebebanceda kakhulu.  
“Iimoto zethu bezihlanjwa nguye kwaye ebengumntu onothando kakhulu, yilo nto sibonileyo ukuba masifake isandla ukuze abe uyangcwatywa,” utshilo uMoyikwa.  
Umzimba kaTeboho uqaliswe kwindawo athe waswelekela kuyo ngaphambi kokuba asiwe kwityotyombe ebehlala kulo, nalapho kubanjwe khona inkonzo emfutshane.  
“Siyamkhulula uTeboho ukuba ahambe ayokulala nabantu bakokwabo, siyabulela kakhulu nangomsebenzi ebesenzela wona.” utshilo uGqalane",Uphantse wangcwatywa ngoonozitendi obetshiphile
"ISEBE lokuHlaliswa koLuntu eMpuma Koloni lisithabathile isigqibo sokunceda amaxhoba eempuphuma KwaGreen eSajonisi, ngokugxumeka izindlu zethutyana, kodwa aliyazi ukuba liza kuzigxumeka phi ngenxa yokoyikisela omnye umngcipheko ongathi wehle kwakhona kule ndawo. 
Oku kuvakaliswe nguMphathiswa weNtsebenziswano kuRhulumento neMicimbi yeMveli, uFikile Xasa, ethetha namaxhoba eempuphuma eholweni ledolophu yaseSajonisi kule veki. 
Yindimbane yabahlali bakwaGreen abathe bafuduselwa eholweni, nakwiityalike, emva kwezantyalantyala zemvula ezibangele ukuwohloka kwezindlu zabo, bambi bengenelwa ngamanzi endlini. 
I’solezwe lesiXhosa lityelele KwaGreen kule veki apho lifike imeko isemaxongo. Abahlali bonakalelwe zizixhobo zezindlu, imigangatho iwohlokile, imizila yemisinga yamanzi phakathi kwezindlu kwanobugoxo obubalisa ukulatyuza komthamo wamanzi. 
Abahlali bathi ezi zantyalantyala ziqale ngeCawe, ze zabongamela ngoMvulo. 
UNoziphi Kiki wakwaGreen uthi kwindlu yakowabo amanzi agqobhoze ngemva endlini, angena ngaphakathi. “Siye sawavulela ukuba aphume ngaphambili, kodwa sikwenza oko emva kokuba edale umonakalo,” kutsho uKiki. 
“Sive ngesithonga sicinga ukuba kududuma izulu, kanti kuwa indlu apha ecaleni. Siqale saphuma sabaleka, kodwa sabona ukuba masisindise ezinye zeempahla zethu. Luloyiko olu, kuba asiyazi ukuba kuza kwenzeka ntoni kwakhona,” kutsho uSindisiwe Gqolo, obalekele  eholweni kwakunye nabantwana bakhe. 
ULouis Morrow othi uhlale KwaGreen into engaphaya kweminyaka emihlanu. 
“Sibone kungena into engathi yinkanyamba, sisajonge oko angena amanzi eyadini, emva koko sazibona sithe gabhu ngezinqa emanzini. Ndinayo into ethi la manzi angene apha eyadini ngenxa yomsele owawenziwe ngumasipala apha phambi kweyadi,” utshilo uMorrow. 
UXasa uthi emva kokujikeleza KwaGreen baqaphele ukuba iyeza enye intlekele. 
“Kodwa nanku umyalezo esinawo kuni bantu baseSajonisi. Sikhe sajikeleza apha sijonga lo monakalo, sabona nongekenzeki umonakalo ukuba uza kwenzeka ngenye imini. Abantu abakhe izindlu entabeni (KwaGreen), besakha ngezitena zodaka baza kwenzekelwa yintlekele engaphezulu kwale sinayo ngenye imini apha. 
“Indlela esihleli ngayo apha eSajonisi iyafuna ukuhoywa. Isebe lokuHlaliswa koLuntu livumile ukuza lizokugxumeka izindlu zethutyana, kodwa ziza kugxunyekwa phi?” kubuza uXasa. 
“Ngoba kuthambekile kweza ndawo abantu abahleli kuzo. Yingxoxo ekufuneka sigxile kuyo le ukuze silungise ukuhlala.” 
Kusenjalo iNkulumbuso uPhumulo Masualle udlulise amazwi ovelwano kusapho lenkwenkwana eneshumi elinesibini ebhubhe emva kokurhaxwa ngamanzi eLubhacweni KwaBhaca. UMasualle ukwaqinisekise abahlali ukuba urhulumente uza kwenza konke okusemandleni ukubeka phambili iimfuno zabo ngeli xesha lezi mpuphuma. 
Inkonzo yemozulu yoMzantsi Afrika iqikelela ukuba isiqabu siza kuqala ukubonakala namhlanje.",Intlekele ‘enkulu’ ezayo eSajonisi
"ILions iguqiswe yiJaguares ejongelwe phantsi kumdlalo weSuper Rugby ngoMgqibelo. Abafana bakaJohn Ackerman babethwe ngo’34-22 kulo mdlalo, ibingumdlalo wokugqibela weSuper Rugby kule sizini. 
Uyenzile impazamo lo mqeqeshi ngokukhetha abadlali abancinci ukuba bamele eli qela, kodwa la mava eSuper Rugby azakubanceda kwixesha elizayo. 
Ngoku iLions izakudlala neCrusaders apha eMzantsi Afrika kule mpelaveki izayo. 
ILions ibikhokela ngamanqaku kulo mdlalo ekuqaleni kwawo kwade kwayiwa ekhefini, kodwa xa kubuywa iJaguares ibonakalise ukuba inamandla ngaphezulu kwabo. 
Oosotheko baye bangqengqa emgceni amatyeli ambalwa kwiLions, abadlali abawele umgca nguSylvian Mahuza no-Anthony Volmink. Ngoku eli qela libuyele eRhawutini sele lilungiselela umdlalo weveki ezayo. Komnye umdlalo ubunikisa umdla apha eMzantsi Afrika, iBulls ingombe iCheetahs ngo’43-17. Into ezavuyisa iBulls nomqeqeshi linqaku lebhonasi elithe lafumaneka kulo mdlalo. 
UTravis Ismaiel noRenaldo Bothma bangqengqe emgceni bobabini kwiBulls, kwaye bafake amanqaku alishumi umdlali ngamnye. UJamba Ulengo uye wangqengqa naye ekalikeni ngomzuzu wokugqibela ukuqinisekisa ngenqaku le- bhonasi. ISuper Rugby yalo nyaka khange ibe yemnandi kakhulu kulo nyaka. 
Omabini la maqela ebedlalela igugu lawo kuphela ngoMgqibelo. Bekusele kucacile ukuba iBulls ayidluleli kumjikelo olandelayo, kulandela ukuphumelela kweeSharks ngoLwesihlanu. Kwelayo icala iCheetahs iphumelele imidlalo emine kuphela kwiSuper Rugby yalo nyaka, kwaye abadlali bebezixelele ukuba abafuni ukuyivala kakubi isizini.",IiLions ziguqe phantsi ngenxa yokudelela
"IZA kuchitha ubom ejele indoda yaseTinarha eMpuma Koloni emva kokuba ifunyenwe inetyala lokudlwengula yiNkundla ePhakamileyo yaseRhini ngoLwesihlanu.  
 
Ngokwengxelo ephuma kumapolisa, le ndoda ibithe chu ukusukela kunyaka ka2008 ukuya ku2010 idlwengula intwazana eneminyaka elishumi elinesine ubudala nengumntwana wenkosikazi yakhe.  
 
UKapteni uGerda Swart uthi oku bekusenzeka apho bebehlala khona kwifama iWolwefontein eTinatha.  
 
Ityala lokudlwengula liye lavulwa kwinyanga ephelileyo ze utata wabanjwa ngomhla wesihlanu. 
 
INkumanda yamapolisa ala mmandla uBrigadier Ronald Koll usamkele esi sigwebo sinikwe le ndoda. 
 
UKoll ukwaqhwabele izandla abecuphi abaphande ngeli tyala, esithi izigwebo ezinje zakuthi zidlulise umyalezo ongqingqwa kubenzi bobubi. Uthi kumatyala anje baqinisekisa ukuba abayi kuphumla de lowo adibane nengalo yomthetho.",Ugwetywe ubom utata ebezithathela emntwaneni wakhe
"Umz’oNtsundu jikelele kweli loMdibaniso unesikweleti esingasokuze sihlawuleke kumzi kaXhosa, kuba uxhathisile, usilwa abangeneleli babarhwaphilizi bamaNgesi kwiimfazwe ezisithoba nakumadabi angenakubalwa kwisithuba sekhulu leminyaka. Ngokwenjenjalo balilibazisile iphulo labeLungu lokurhwaphiliza umhlaba wezinye izizwe. Nangoku xa kuthethwa ngemilo eyayiphakathi kwaba beLungu nezinye izizwe wova kuthethwa ngamadabi, hayi ngeemfazwe. 
Emva kweenkokheli zezizwe zamaLawu, iinkokheli ezabhaciselwa kwiSiqithi sikaNxele, ngenxa yokulwela umhlaba nenkululeko yomz’oNtsundu, zezalapha kweli khaya. UMaqoma noXhoxho ngabantakwab’oTyhali abavalelwa kwesiya siqithi. UJongumsobomvu ke yena wada wavalelwa kabini, bambulala abeLungu kwityeli lesibini ngenxa yokuba babemoyika ngokugqithileyo. 
Mntwan’omhle Nkos’uMzukisi, nani nonke baNtwana beGazi, yazini ukuba itheth’ukuthi ninoxanduva olungaphaya kokuqonda lokubuyisa isidima somz’oNtsundu; lokukhulula abantu booyihlo kwisifo sobuhlwempu, sokungasebenzi nesokuhlala ningaphantsi kwezinye iintlanga kwilizwe lenu. Le mini itheth’ukuthi izithethe namasiko okuphila nonqulo awayelandelwa ngokhokho bethu masiwaphuthume.  
Itheth’ukuthi imihlaba eyohluthwayo ngabangeneleli mayibuyiswe. Itheth’ukuthi ubutyebi obungaphantsi nangaphezulu komhlaba, nabo nobuya busemanzin’olwandle mabubuyele kubanini beli lizwe. 
BaNtwana beGazi awungeze ukwazi ukusombulula ingxaki ngamacebo omenzi wobubi. Umhlaba awungeze ubuyele kubaniniwo ngokuthengwa kubantu abangazange bawuthenge. Imali isekubo; thina sisahlwempuzeke ukusukela mhla bawuthatha. Le nto ithetha ukuthi iiNkosi zeli lizwe loMdibaniso maziyazi inyaniso ethi uManyano ngaMandla. Mazihlangane, zithethe ngazwi linye, zithi, “Mazibuy’emasisweni”, zahlukane nent’entsha yokulwa ngezi zikhundla zikula maqong’amatsha eziNdlu zeeNkosi. UMbutho weeNkosi i-Congress of Traditional Leaders of South Africa (CONTRALESA) mawuvuselelwe, ukhule, uphinde ubeloluya qilima lwenza ukuba bangaphumeleli oofunz’eweni ababesithi kwakutshabalala inkqubo yocalucalulo kwakubhanga nobukhosi. 
Kukho amaphulo athi xa uwajonge ngeliso elingenabunzulu ucinge ukuba aza nobuhle, kanti aza nengozi yokumka kwalo sisahleli kuwo umhlaba. Walumkeleni amasu athetha ngolawulo lomhlaba wezizwe zenu ningekho. 
 Xa kunokwenzeka nivume umhlaba wenu ulawulwe ningekho nezizwe zenu, kumhla wabuyela kubeLungu. Umhlaba ngokwesiNtu awuthengisi, kuba kufuneka nehlwempu elingenanto njengompha ochutywe walahlwa libenayo indawo yokwakha ikhaya, eyokulima ukutya neyokutyisa imfuyo yalo.  
Xa ningathethi ngazwi linye, izilumko zabumini, ezisezingxoweni zoongxowa-nkulu zabanoluphi na uhlanga, ziyakunilahlekisa, nibone sele nirenta iindawo zokuhlala kubaphambukeli. 
Ubukhosi busesebugxwayibeni, maRharhabe; ncedani ningakhohliseki. Ubukhosi asiyonto yokuxhasa amany’amaziko olawulo, ingakumbi awakutsha nje. Ngalawo maziko matsha afanele ukuxhasa ubukhosi. Lumkelani ukumfamekiswa ngezikhundla ezingasisi ndawo.  
Buzani ukuba kungani na ukuba iiNqila zethu zibengamabhodlo angenazixhobo namagosa okusebenza kodwa zona iiPalamente nooMasipala banezisemgangathweni ophezulu ngendlela engathethekiyo.  
Buzani ukuba kungani na abalawuli benkqubo yasemLungwini bona besamnkela imivuzo encumisayo, behamba ngeemoto ezinamagama, befundisa abantwana babo kwizikolo ezazifunda ababeLungu, zibe zona iinkosi zisamnkela intlekisa yemivuzo, zihamba ngeenyawo, zingakwazi nokusa abantwana bazo ezikolweni. 
Ndicela iMingcangathelo inyaniseke kwiNkosi yawo uTyhali umntak’aNgqika, ongukhokho apha kuDibanis’uhlanga. Imizabalazo yabo babekhusela eli lizwe mayingabi lilize. Mxhaseni ngazo zonke iindlela uMhlekazi khon’ukuze aphumelele. Yizani ezintlanganisweni nakubizwa.  
Ndicenga kakhulu amakhumsha la athand’ ukuxabisa ukuhlal’ edolophini. Kwisizwe seemfama zodwa indod’eneliso elinye ibayikumkani, batsh’ abeLungu. Imfundo yenu nolwaz’ enilufumana ekuhambeni lusebenziseleni ukuncedisa iNkosi yenu iphuhlise isizwe sakuni. Musan’ukuhambela phaya kude. 
Iinkampani zabucala nawo onke amaSebe kaRhulumente, aph’ezantsi kude kuy’ephezulu, aneemali ezibekelwe bucala ukuphuhlisa uluntu (Corporate Social Investment). 
Zifumaneka nzima ke ezi mali kuba zinobuceducedu obufuna ulwazi lwabantu abakhumshileyo, abakwaziyo ukwenza ii-Business Plan. Xa nihleli nolu lwazi ke edolophini anilutho esizweni senu. 
 Mhlekazi, Dibanisuhlanga, njengenkosi unalo ilungelo lokubiza ooSodolophu nooCeba babo, abaPhathiswa nawo amalungu ePalamente, beze eNqileni yakho, baninike ulwazi olupheleleyo ngeenkqubo zikaRhulumente zokuphuhliswa kwabantu bakayihlo.  
Ezi ziphathamandla ngamaphakathi akho; asinguwe umlandeli wawo. Mayicace loo nto. Ndikhe ndibone emisithweni kusithiwa iiNkosi maziphakame, zinik’imbeko kuba kungena isikhakhamela esithile, suka ndithi ndakujonga, hay’bo, liphakathi nje eli. Umsila mawungazenzi intloko, maRharhabe.  
Khumbulani ihlazo lamhla * -Harry Smith wanyathela uNkos’uMaqoma entanyeni kweliya laseBhayi, esith’uyinja kuba enezixhobo ezinamandla angaphezulu kwezakhe. 
NjengoSekela Mphathiswa weSebe laBasebenzi nam lo ndiliphakathi kuni ziNkosi. Ninegunya lokundibiza, ndize namaGosa eSebe, sinixelele ngamalungelo abasebenzi, nangeendlela zokuwafumana loo malungelo. Andikwazi ukungezi ndibiziwe ke ngoko. 
Ilizwe lisengxakini yolawulo olugxekwa mhla le. Imali yesizwe irhwaphilizwa ngapha nangapha. Oosopolitiki bayaxabana kodwa bathi bangamaqabane; bayathukana bade babulalane ngenxa yokuba kaloku kule nkqubo yasemzini wonk’umntu ufun’ukuba yinkosi, kwaye bafuna bonke ukuba phaya esithebeni semali yesizwe khon’ukuze baqale ngabo.  
Ngumsebenzi wabaNtwana beGazi ke ukunqanda xa kunje. Xa zithe zahlangana iinkosi, zabumbana, zinokukwazi ukubiza oosopolitiki ukuba baze kuxela ukuba abantu aba bazo babahlukumezela ntoni na. 
CAMAGU! 
La ibingamazwi enkxaso eNkos’uPhathekile Holomisa (ah! Dilizintaba) wamaHegebe kubaThembu, eMqanduli, kumsitho wokugcotywa, kubekwa ngokusesikweni kukaNkosi Mzukisi Bongani Tyhali (Ah! Dibanisuhlanga) njengeNkosi yemingcangathelo kumaRharhabe.",Ubukhosi Busesebugxwayibeni
"Amaqela azibaluleyo kwiEastern Cape Rugby Super 14 aza kudibana emdlalweni wokugqibela ojongwe ngamehlo abomvu zizihlwele zabalandeli bombhoxo eMpuma Koloni jikelele. Iqela laseTinarha elisecicini lokwenza imbali, iProgress, linethuba elihle lokukhusela indebe yalo xa lidibana nePE Harlequins emdlalweni ongentsimbi yesithathu emalanga ngoMgqibelo, eW.J. De Wet Stadium, eDispatch. Ngo-2020, eMonti, iProgress yabetha iSwallows ngo’28-24 emdlalweni owawunzima kakhulu eBuffalo City Stadium – apho yaphakamisa indebe yeSuper 14 okokuqala. 
Emva kweminyaka emibini imidlalo yombhoxo ingadlalwa ngenxa yeKhorona, kulo nyaka kuye kwakho isiqabu esinike uluntu ithuba lokuzolula nokubukela amaqela alishumi elinesine abekhuphisana kwiEastern Cape Rugby Super 14 edume ngokuvelisa oomanqanqa babadlali bombhoxo. Amaqela amabini, iProgress neHarlequins, aza kudibana emdlalweni wamagqibelakankqoyi elambele impumelelo nokubhala iincwadi zembali ngokutsha. 
Kwiveki ephelileyo, iProgress ifundise umbhoxo simahla i-Old Selbornians evuthululwe ngo’59-10. Kanti yona iHarlequins ibethe ngo’15-12 iSwallows ephise ngomdlalo kwisigaba sesibini somdlalo. Amathuba okuphumelela kweProgress maninzi ngoba idlala umbhoxo ophucukileyo futhi inabadlali abakwaziyo ukulala emgceni. Ngaphezulu kwayo yonke into, amava enawo aza kuyinceda kakhulu xa idibana neHarlequins ezimisele ukwenza imbali nayo emva kwemini ngoMgqibelo. 
Kwakufuneka abadlali bayo bazimisele kakhulu ukuze (iHarlequins) ikwazi ukoyisa iProgress efuna ukuphakamisa igama leTinarha – engxamele ukuzibalula njengendawo ehamba phambili embhoxweni kwiphondo leMpuma Koloni. Amadoda ekulindeleke ancede iHarlequins aquka iSive Mazosiwe, Abulele Mbande, uThulani Njenje noNathan Fick. Iqela eliphumeleleyo liza kufumana indebe nemali emva kokuba isebe leZemidlalo ephondweni libinze ngemali esisigidi sonke serandi (R1-million) kwitumente yalo unyaka.",EC Rugby Super 14: Isecici lokwenza imbali iProgress yaseTinarha
"AMAPOLISA abhaqe imizimba yabantwana abathathu abaphakathi kweminyaka emithandathu nesibhozo (6-8) ubudala emlanjeni eSajonisi. 
Le mizimba ibhaqwe izolo (Mgqibelo) kumlambo iMngazi. 
UKapteni Namhla Mdleleni uthi kutyholwa ukuba la makhwenkwana elali yaseMantusini ebeyokuqubha ngoLwesihlanu kwaye khange aphinde abuye. 
“Kuye kwaqalwa nogqogqo aze la makhwenkwana afunyanwa sele ebhubhile,” kutsho uMdleleni. 
Kuvulwe amatyala amathathu ngesi siganeko.",Abantwana abathathu babhaqwe bebhubhile
"IINGXAKI nemiqobo ikhona, kodwa abantu abatsha eMpuma Koloni basebenza nzima kakhulu ukuziphuhlisa ngokoshishino nangokwemekontlalo. 
Oku kuthethwe nguBuhle Tonise, igqwetha kwanomseki wamawonga olutsha lwaseMpuma Koloni (Eastern Cape Youth Awards). La mawonga ebebanjelwe e-ICC eMonti ngokuhlwa kwangoMgqibelo. 
Eli ibilityeli lokuqala ebanjwa la mawonga. Ngokwezicwangciso zeqela likaTonise, la mawonga bekufanele ukuba abanjwe kunyaka ophelileyo, kodwa aphazanyiswa kukuvalwa ngci kweentshukumo elizweni. 
Phakathi kweendwalutho ebezizimasile nguMphathiswa wezeMidlalo, uLonwabo, ubuGcisa neNkcubekho ephondweni, uFezeka Nkomonye, kwakunye noSekela Somlomo kwiPalamente yephondo, uMlibo Qoboshiyane. Imvumi uBetusile Mcinga no-Ikhona zezinye zeemvumi ezithe zonwabisa kulo msitho. 
UTonise uthi nakulo nyaka bekungekho lula ukuququzelela ngenxa yokutshintshatshintsha kwemitho yemiqathango yeCovid-19. 
Alishumi elinesine amabakala ekuthe kwakhutshiswana ngawo ngabachongwa. Kwibakala ngalinye bekukho abachongwa abathathu abakhethwe kuluhlu lwamangenelo. 
Encokolela I’solezwe lesiXhosa emva kokubanjwa komsitho, uTonise uthe: “Ndikwelo xesha lokuba ndingazazi nokuba mandilile xa ndicinga ngamaxesha anzima esiwafumeneyo ngethuba siququzelela la mawonga. Kodwa noxa kunjalo, ndiyavuya kuba umsebenzi wenziwe ngempumelelo. 
“Enye into eyenze nzima yimiqathango yeCovid-19, apho besingazi nokuba zizenze ngobuxhakaxhaka (virtual) kuphela, kusini na. Kodwa abantu abatsha baseMpuma Koloni bathe baxolele ukuza bodwa beshiya iintsapho zabo ngenxa yale miqathango. Lo nto indikhuthazile kakhulu.” 
UTonise uthi noxa nje kufuneka befunqule umxakatho xa bephinda bewabamba la mawonga kwixa elizayo, kodwa uthe: “Ndinehlombe, yindlela aqhube ngayo la mawonga. Bekukho ukushokoxeka kwemali yokwenza la mawonga, kuquka nemiqathango yeCovid-19, kodwa ndiyavuya kakhulu ngumsebenzi othe wenziwa. Andikhange ndililindele eli izinga sikwazileyo ukulenza, phantsi kwemingeni ebesinayo.” 
“Siyabulela nakwiphephandaba I’solezwe lesiXhosa kuba xa usiya kuGoogle uyalibona ibali elibhalwe liphephandaba I’solezwe lesiXhosa malunga neEastern Cape Youth Awards. Siyabulela kakhulu lo nto.” 
Kuyasetyenzwa eMpuma Koloni, ngabantu abatsha, utshilo uTonise. “Abantu abatsha beli phondo abakhalazeli rhulumente ngokusilela kwakhe ekubancedeni. Batsho kodwa ukuba bafumana intsokolo, kodwa ngaxeshanye bathi abazukunikezela. Mna ndiyibona njengento eyinkuthazo kakhulu leyo ingakumbi xa sizazi iingxaki zethu apha eMpuma Koloni.” 
Umntu omtsha xa esenza iinzame zokuphumelela kufuneka eqatshelwe futhi egwengulelwe amathuba, kutsho uTonise. 
“EMpuma Koloni abantu abatsha banengxaki enye yokungafumaneki kuGoogle kuba akukho mathuba okubangela ukuba ubani apapashwe ngomsebenzi wakhe kuGoogle. Ukusukela kunyaka ophelileyo, izinto ezininzi zenziwa kumnatha wonxibelelwano (online). Umntu ofuna inkonzo ethile, ungena online ukuze afumane igama lalo mntu (okanye inkampani) yokumnikeza lo nkonzo. 
“Kodwa ingaba bangaphi abantu abatsha baseMpuma Koloni onokubafumana kuGoogle? Kodwa namhlanje ndingatsho ukuba kwiintsuku ezintathu phambi komhla wala mawonga ndingene online ndakhangela abo bachongelwe la mawonga, kwaye ndiyavuya ukuvakalisa ukuba ndibafumene kuGoogle bedweliswe njengabachongwa (nominees),” utshilo uTonise. 
Abaphumeleleyo kumawonga ngaba: 
1.	Kwezemfundo: Avuyile Xabadiya (29) 
2.	EzobuGcisa neNkcubeko: Naledi Ndamase (30) 
3.	Ezempilo: Gqr. Angela Hartwig 
4.	Inzululwazi nobuChwepheshe: Luvo Grey (28) 
5.	Abemibutho yasekuhlaleni (civil society): Athenkosi Fani (24) 
6.	Usomashishini wasekuhlaleni (Social Entrepreneur): Siyakholwa Zazini (24) 
7.	Ubulungisa nezomthetho: Lutho Klaas 
8.	Ulawulo lwemisitho (event management): Nkokheli Twabu (31) 
9.	Ezemidlalo: Akhona Makalima (33) 
10.	Ezosasazo/Ezobuntatheli: Ntombozuko Balintulo (24) 
11.	Ezopolitiko noRhulumento: Melikhaya Mcitwa (31) 
12.	Ezolimo: Nkosinathi Makamela (21) 
13.	Ezoyolo: Master Dee Zilimbola 
14.	Usomashishini (Entrepreneur): Yolanda Mbolompo (29)",‘Kuyasetyenzwa ngabantu abatsha eMpuma Koloni’
"Intwazana eyazalwa ingenawo amehlo yaseDabhan eNgqushwa, uZusiphe Monga (16) uthi nangona nje eyimfama kodwa umahluko uyawuva kowabo ukuba kuhle kwaye kutsha. 
UMonga uthi uva ukuchulumanca kwentliziyo kwanomphefumlo wakhe ukuba kuhle. 
Uvuyo losapho lakwaMonga luza emva kokuba usomashishini owaziyo waseMonti, uMandla Phakamile Makinana, weMakinana Funeral Services, othe gqolo ukunceda uluntu olungathathi ntweni kweli phondo, ethe wakhela indlu yale mihla olu sapho, ekhupha kuye empokothweni. 
Le ndlu inikezelwe kusapho ngokusesikweni ngulo somashishini. Ngaphakathi inamagumbi amahlanu kwaye ifakelwe neempahla zangaphakathi igumbi ngalinye. UMakinana uthi lo msebenzi uwenze eyedwa engakhange ancediswe. Uthi waphakanyiswa kukubona intlungu olujongene nayo umhla nezolo olu sapho, wabona kubalulekile ekubeni afake isandla apho akwazi khona. 
“Ndithe ndakubona le meko kwiTV ndaya kweli khaya ndafika imbi ukogqitha le ibivelile imeko. Ukusukela loo mini ndazibophelela ukuba ndiza kuzama ngako konke ndilihlangule olu sapho. Ndibaqale ngeepasile zokutya wonke unyaka de waphela ngexesha lokuvalwa kweentshukumo elizweni, ndisisa ukutya ndabe ndiceba nokubakhela indlu,” kutsho uMakinana. 
“Zange ndithande imeko abakuyo kuba le ndlu ibilibobosi elivuzayo. Bebehlala kuyo kwaye ingelilo nekhaya labo ingumzi ebebewugcinile. Kanti ngoku nam ndithi ndilala ndibe ndixolile ndibazi ukuba bakhuselekile kwaye bafudumele. Ingxaki yam kukuba andikufuni ukubona umntu ohluphekayo kuba nam ndiyazana nayo ekukhuleni,” utshilo uMakinana. 
Kweli khaya kuhlala umakhulu uZoleka Monga (75), umama kaZusiphe uNonkululeko (50) ongevayo ngeendlebe zakhe, umzukulwana kwakunye nomalume. UZoleka uzamile ukuthetha neli phephandaba I’solezwe  emana ukukhwazelwa yintombi yakhe uZusiphe, waphendula esithi  “ewe kuhle kwaye ndiyavuya nangoku”. 
“Bekungekho mnandi kuse umanzi kodwa usendlini ngenxa yendlu evuzayo, ngoku sinekhaya elilelethu kwaye elikhuselekileyo,” utshilo uZusiphe. 
UZusiphe uzelwe amehlo engekho kwa ukubakho kuye. Amatiletile enziwe kuba kuzanywe ekubeni ahlinzwe. 
UMakinana kwangolu suku lunye uye wayokunikezela ngeesofa kwisikhululo sasekuhlaleni iNgqushwa Community Radio.",Usomashishini wakhele abakhubazekileyo ikhaya
"Akukabimpondo zankomo kwaye ke nalo ilanga lisarhuqa iinyawo ukuvula amehlo ze lilozele likhanyisele ubutsha bemini. Kodwa kunjalo nje sele kukho abantu abasele bejongene emehlweni kukusindwa ziindaba okanye iminxeba yabo iphithizela ngendlela emangalisayo, uvele ungayazi ukuba sele izindaba ezivela phi eli xesha. 
Abanye abantu iba ngathi baqeshelwe ukusoloko beneendaba okanye bahlawulelwa ukuzisasaza. 
Oku kudla ngokubaneziphumo ezimasikizi kuba kaloku kukho imitshato eyaba yimiphunga, yaphelela kumafu obumnyama. Ukanti ke abanye baphelelwa yimisebenzi yabo, yaza ikati yalala eziko kuba kunqongophele umlilo eziko, konke oku ke ngamaxesha amaninzi kubangwa ziindaba ezisasazwa ngabanye. 
Kukho abantu abasoloko benento embi yokuthetha nokungcolisa omnye umntu kwaye ke aba babaliqumrhu lokudobelela nokungcwaba abanye besadla amazimba. 
Abona bantu abadla ngokuphemba nokuvuthisa kakhulu umlilo wolwimi ngomntu idla ngokuba zizihlobo zakhe ezisenyongweni. Ke nabo ubani azalwa okanye azalana nabo, kubi, mandithi kunuka kwaye kutsarha macala, kuthimleka kabuhlungu ngulo mnatha wolwimi de utswebe nabo bakhokele kulo mnatha. 
Iindaba ezimbi ngomntu zibaleka zingatsho tu ukuma kwaye zifikelela kwiindlebe zonke. 
Oku ungacingi ukuba sisimbo samaqab’ angqond’ ingqisha ndawonye, koko oku sisifo esambatha nezifundiswa ezi imbala. 
Kodwa ke inyani yona engaqhwanyaziyo kukuba amaxesha amaninzi oku kuye kuzalwe ngumona, umona abhala ngawo athi uL.V. Mtamazeli: 
“Umona 
Sifo ndin’ esithand’ iliso, 
Manz’ amthomb’ avez’ ucwengeko, 
Kant’ umoni uyakhohliseka. 
Uqaqambo-mbonakalo asigolide. 
Kuwe mon’uxolo alaziwa. 
Ufukam’emntwini ngeengcamb’ezinde. 
Uyaphazamiseka bubuhle bento. 
Mhle kuwe awuboni siphaku 
‘Krunek’intliziyo ngenxa yokubona; 
Ndiding’intshongo yokudyobh’iliso, 
Lingabon’int’umon’awubhaqwa. 
Lingelam’into umona awelanywa. 
Lungcungcutheko kumnt’onalo. 
Uyacikideka kamb’ aceketheke. 
‘Ntliziyo yakhe ayazi lonwabo. 
Obakh’ubukho abakhi buhlobo. 
Masingahlali nomzondo kambe. 
Madoda heshani nangeminqayi; 
Nibhenguze bafazi nangebhayi. 
Chilani maxhwele nangechiza. 
Umoy’utshayel’uphos’elwandle. 
Makwedini funzani nangengqeqe. 
Akoyanywa kamb’oneqhenkqe. 
Umona niwuxwaxwe njengebhengqe……” 
(Aweselwa By WM Kwetana, Kaqiso Publishers  1990)",Umnatha weNtlebendwane
"Kulindeleke adibane neembila zithutha Amakhosi xa endwendwela iBidvest Wits kumdlalo weTelkom Knockout ngentsimbi yesithathu emalanga namhlanje eBidvest Stadium. La maqela mabini avuselela ubutshaba ngale njikalanga ngexesha anoxinizelelo ngalo. IKaizer Chiefs ifuna ukuphumelela le ndebe ukuze ixolise abalandeli bayo abalugcwabevu ngumsindo emva kwendlala yeesizini ezimbini zonke phantsi kukaSteve Komphela osakhangela indebe yakhe yokuqala njengomqeqeshi. Ijoni elithembekileyo kwiChiefs, uDaniel Cardoso, lincome inzame zomqeqeshi phambi kwalo mdlalo. 
Indebe yona iyanuka – kodwa iChiefs kufuneka igqithe kwiWits kuqala. UGavin Hunt nguchwephesha kwicala lokoyisa amaqela amakhulu kwibhola yeli lizwe kwaye kungenzeka nantoni na emdlalweni wanamhlanje. Nangona iWits ingaqhubi kakuhle kule sizini – kodwa ingayisebenzisa imidlalo yeTelkom njengendawo yokukhulisa ukuzithemba nokongeza kwiindebe ezimbini eziphunyelelwe leli qela kwisizini egqithileyo. UCardoso uthi abadlali bayamkweleta uKomphela kwaye kufuneka baphakamise le ndebe egameni lomqeqeshi uhambe emalahleni ixesha elide. 
“Ndingatsho ukuba uSteve womelele. Ukunyamezele ukugxekwa ngabalandeli ekhusela thina (badlali) kwelinye icala. Kunyanzelekile simbuyekeze ngokuphumelela le ndebe. Okoko wabangumqeqeshi akukho ndebe wayifumanayo – siyamkweleta,” utshilo uCardoso kwiintatheli eGoli. 
Amakhosi ayasokoliswa kakhulu yiWits – wonke umntu unomdla wokubona ukuba iya kuzala nkomoni na emva kwemizuzu engamashumi alithoba omdlalo.",UCardoso uthi abadlali bayamkweleta uKomphela
"Litshe lalithuthu nempahla zalo zangaphakathi iKomkhulu lamaBhala eNkululekweni eFlagstaff elikhokelwa nguNkosi Mwelo Nonkonyana onguSihlalo weNdlu yeeNkosi kweli phondo. 
Eli Komkhulu litshe ngoMvulo kule veki ngokuhlwa, ngokokutsho kukaNkos’ uNonkonyana. 
Ukutsha kweli Komkhulu kubangelwe ngumlilo ububaswe ngorhatya kwindlu yokubasa kweli Komkhulu, nalapho usapho belihleli khona lothile nanjengoko bekubanda.  
UNkosi Nonkonyana exhelekile, uthi lo mlilo wenzeke ekhona ehleli nosapho bothile. Uthi le ngxaki yomlilo akukho kokuqala isenzeka kweli bhotwe kulo nyaka.  
“Esi sakutsha nje isihlandlo sokutsha kwebhotwe sesesibini apha ku2020. Esokuqala senzeke kanye xa sisungula lo nyaka ka2020 ngomhla wamashumi amabini anesine kweyoMqungu. Kwatsha enye yezindlu yaluthuthu eyayisetyenziswa nguNdlovukazi uMaKheswa, kulapho wayeqeqesha abantwana kwizinto zophuhliso,” utshilo uNonkonyana.  
Ubulele kwisizwe samaBhala esiye saphuma ngobuninzi siyomnceda abanye bekhala, becima nangona nje ungakhange unqandeke umlilo, yatsha indlu yade yangqongqa.  
Uthi nabohlangulo eO.R. Tambo ebelutsalele befuna uncedo, bafike sele konakele kakhulu kwaye nathi “sele sinikezele kungenokuba sasinda nto.”  
“Sibulela ukusinda kwethu. Ndifuna nokuqinisekisa uluntu lwam ukuba sisemandleni nosapho lwam, sibulela inkxaso,” uvale ngelo uNkos’ uNonkonyana.  
Uthi umonakalo othe wenzeka kweli bhotwe xa ejongile ungaxabisa izigidi ngezigidi zeerandi.",Isithwakumbe sesibini sokutsha kweKomkhulu!
"Unozinti weKaizer Chiefs okwanguye nokapteni, u-Itumeleng Khune, uphumelele iwonga lomdlali oqaqambile kwinyanga yeThupha neyoMsintsi ngokulandelelana. Naye uClinton Larsen, oqeqesha iGolden Arrows ehleli phezulu kwiPSL, uphumelele iwonga lomqeqeshi othe waqaqamba kwiinyanga ezimbini. UKhune uphumelele eli wonga emva kokudlala kakuhle imidlalo emithathu ilandelana athe wachongwa njengomdlali oqaqambileyo waphinda wanceda iChiefs kwimidlalo eyiphumeleleyo.  
Umqeqshi waBafana Besthende uphumelele imidlalo emithathu ilandelana wadlala ntanganye kwemibini. Kuyo lo midlalo wakwazi ukubhaxabula iintshatsheli zeligi iBidvest Wits,Amazulu kumdlalo wobukhaya kwakunye nePlatinum Stars. Iqela lakhe lenza kakuhle kwakhulu kungoku lilele kwindawo yesibini  kwiligi kuzothi ga ngoku. 
Ingxelo ekhutshwe yiPremier Soccer League ifundeka olu hlobo: “Unozinti weKaizer Chiefs, u-Itumeleng Khune kwakunye noClinton Larsen, bachongwele ukufumana amawonga njengomdlali nomqeqeshi benyanga yeThupha neyoMsintsi kwisizini yePSL ka-2017/18.”",UKhune noLarsen bathiwe jize ngamawonga yiPSL
"UNGAPHANDLE ngebheyile yewaka leeranti umrhanelwa ojongene nezityholo zokuxabela abulale intokazi ebencuma nayo ngesinkempe, eWaterfall kufutshane nelokishi iNgangelizwe eMthatha. 
UFundisile Mpande oyinzalelwane yaseMamolweni eNgqeleni ubanjwe ebutsheni bale nyanga, egoxe kwilali yakwaPayne eMthatha, etyholwa ngokubulala intokazi enama-35 yeminyaka ancuma nayo, kwindawo ebihlala kuyo eWaterfall.  
Eli sikizi lothuse abahlali besitalato iMhlaka, nabathi kuyanda ukubulawa kwabantu ngokumasikizi kule ndawo. Kwinyanga yeSilimela kulo nyaka kwadutyulwa kwabulawa amalungu amathathu osapho lakwa-Arosi kwisiganeko esachazwa njengempindezelo. 
Umnini ndlu ebihlala umrhanelwa owafika kuqala kwindawo yexhwayela ubikele eliphephandaba esithi “Ndeva isikhalo ndaphuma ndadibana noFundisile ephethe isinkempe, enegazi, xa ndimbuza ngokwenzekayo akaphendula. Xa ndikroba endlini ndabona ixhoba lilijaja ligazi ndahlaba umkhosi, wabaleka umrhanelwa. Andisakwazi kulala ekhaya ukususela oko ndabona ela sikizi.” 
Ukwathi uMpande ebemazi njengomntu ozolileyo, ongaseliyo, ekwanguyise womntwana wexhoba oneminyaka emithathu.",Ungaphandle ngebheyile obulele iqabane lakhe
"EBhayi  –  Iqela lesizwe loMzantsi Afrika lombhoxo, Amabhokobhoko, liphinde lenza elidume ngazo kwakhona. UMzantsi Afrika ucambalalise i-Australia kamnandi ngo‘23-12 kumdlalo weRugby Championship obuseNelson Mandela Bay Stadium emalanga namhlanje. Impumelelo yeBoks iza emva kwenye ebethe kuyo iNew Zealand kutshanje. UMatt Toomua wenze impazamo kumzuzu wokuqala emdlalweni xeshikweni ephosela ugxa wakhe uReece Hodge ibhola engamjonganga, kuthe gqi u-Aphiwe Dyantyi oyixhwile wayokulala emgceni. Emva kokuba uHandre Pollard eqabelise ibhola, Amabhokobhoko ahambe phambili ngesixhenxe eqandeni. UMzantsi Aafrika uphese ithuba emva kokuba uSiya Kolisi ehambe umgama omde nebhola endaweni yokunika uWillie le Roux obesendaweni entle kunaye. 
Kumzuzu weshumi, uFaf De Klerk ulele emgceni emva kokunyengezelwa ibhola nguPollard ophinde waqabelisa ipenela emva koko. Amakhwenkwe kaMichael Cheika azuze amanqaku amahlanu emva kokuba uReece Hodge elele emgceni okokuqala. Iphinde yaqhekaza iWallabies, kwimizuzu emibini iphinda yazuza esinye isihlanu samanqaku emva kokuba uWill Genia elele emgceni. Amakhwenkwe kaRasdie Erasmus engoze amanqaku emva kokuba uPollard eqabelise ibhola kwakhona. 
Ifumene ithuba lokuvala umsantsa iWalalbies emva kokufumana ipenela kodwa uReece Hodge uyikhabele ecaleni. Emva koko Amabhokobhoko ahlasele – kodwa alavuma idonga labadlali beWallabies. Uphinde wongeza esinye isithathu uPollard kumzuzu wamashumi amane eqinisekisa ukuba oBoks iya kwixesha lokuphumla inkqenkqeza phambili ngamanqaku anagamashumi amabini kwishumi elinesibini leWallabies. Isiqingatha sesibini sibenamanqaku amathathu kuphela, onke aze nenqina likaPollard. Amabhokobhoko adlale umdlalo wanamhlanje ebhiyozela iminyaka elikhulu yokuzalalwa kowayengumongameli uNelson Rolihlahla Mandela.",Amabhokobhoko acambalalise iWallabies kamnandi eBhayi
"Umdlali weqakamba oze ngobuso ezweni, uKagiso Rabada, uthi ukulungele ukuthath’uxanduva xa kukho imfuneko emva kokonzakala kukaDale Steyn.  
Lo kaRabada uzibonakalisile ukuba ungugxalab’elibanzi nongalo-nkulu kwiqela lesizwe loMzantsi Afrika leqakamba ngethuba elinceda libetha i-Australia kumdlalo wovavanyo emalanga ngoMvulo.  
USteyn uzakuthi khebevu ekhaya iinyanga ezintandathu emva kokonzakala egxalabeni kakubi ePerth – kodwa nangona kunjalo, uRabada, 21, uthathe indawo [yakhe] wathatha oothinti abathandathu bonke eyedwa kumdlalo wanamhlanje.  
UMzantsi Afrika uphumelele lo mdlalo ngemitsi elikhulu elinamashumi asixhenxe anesixhenxe(177). Ayilotyeli lokuqala uRabada enceda iiProteas futhi eziqaqambisa kwimidlalo emikhulu – kodwa okubukelekayo apha kuye kakhulu kukukhula kwakhe okumangalisayo, ngokukhawuleza kulo mdlalo weqakamba kwinqonga lehlabathi.  
“Akumnandanga ukulahlekelwa ngumqhokri phambi komdlalo onje – kodwa bekufuneka sizithembe. Andiziboni njengomdlali oyintloko, ngamanye amaxesha kuye kufuneke kwenziwe umsebenzi,” utshilo uRabada. 
Inye into ebonakalayo kweli tyendyana: kukuzimisela emsebenzini walo ngamaxesha onke.  
“Ndinoxanduva lokuqinisekisa ukuba umsebenzi weqela uyenziwa. Yintshisakalo ekum ngaphakathi nokunxanelwa usebenzela oogxa bakho nabantu ekhaya ebangela kube nje,” utshilo uRabada. 
Ukapteni weeProteas, uFaf du Plessis, akawuvali umlomo ngenxa yemincili emva komdlalo okwizinga eliphezulu weli qhawe. “Ndizingomba isifuba ngoRabada. Ndimhlonipha kakhulu umntu ophakamisa isandla aphinde enze umsebenzi ophucukileyo. Ebefuna ibhola ebaleni; ezo ziimpawu zomdlali omkhulu ojulayo nozimiseleyo ukulwela ilizwe lakhe,” utshilo uFaf du Plessis.",URabada wenze adume ngazo ePerth!
"Umqeqeshi weqela lesizwe iBafana Bafana, uShakes Mashaba, uzakuqala umsebenzi onzima kakhulu, ngowona ubalulekileyo kumqashi wakhe nakwilizwe ngokubanzi , lo wokudlala kwitumente yehlabathi. Okoko wamkwelwa ngo-1992 uMzantsi Afrika kwimidlalo yehlabathi, ilizwe loMzantsi Afrika lidlale kwitumente yeFIFA izihlandlo ezithathu. 
 Umsebenzi wokuzibekela indawo kwiFIFA World Cup ngumba ophambili kwiSAFA kwaye lo nto yenye yezinto uShakes ekufuneka ezenzile ngakumbi emva kokuba abantu beli bebukele iFIFA World Cup eBrazil kunyaka ophelileyo ngaphandle kwelizwe labo. 
Kodwa nangona kunjalo, uShakes Mashaba, uthi akoyiki ngokoyikiswa kwaye uzakuqokelela iqela elomeleleyo. ABafana Bafana bathelekiswe nelizwe lalapha ebumelwaneni, i-Angola, kwimidlalo yokuzibekela indawo kwi-2018 World Cup ezakusingathwa yiRussia.  
“Ndonwabile kakhulu ngamazwe esizokuqubisana nawo. Andiqondi ukuba ikhona into endinokuyifuna ngaphezulu kwale siyifumeneyo apha namhlanje”utshilo uMashaba. 
“Sidlalile ne-Angola amatyeli aliqela, nangona kwabakho ukubambana phaya naphaya kodwa sithi abathe kratya kunabo kwicala leziphumo. Ndiqiniseke ngento enye, eyokuba sizakuzilungiselela ngokupheleleyo phambi kwalo mdlalo kodwa asingekhe siyithathele phantsi tu i-Angola” wongeze ngalo mazwi uMashaba 
Umdlalo wokuqala phakathi kwala mazwe mabini uzakuba kwisithuba seenyanga ezimbini ezizayo e-Angola, emva kweeveki ezimbini , kuzakudlalelwa umlenze wesibini kweli loMzantsi Afrika.  
Amazwe aphume phambili kumjikelo wesibini kuzakukhethwa kuwo amazwe amahlanu azakuthi amele ilizwekazi le-Afrika kwi-2018 FIFA World Cup.  
Le yimidlalo ekufuneka uShakes Mashaba  ayiphathe ngobunono kwaye aqinisekise ukuba aBafana Bafana bayaya eRussia ngapha koko angabonwa njengomnye wabaqeqeshi abangenzanga mahluko kweli qela emva kokuba litshintshe abaqeqeshi amatyeli aliqela ukusukela ngo’2010.",UMashaba akayoyiki i-Angola
"Emva kweminyaka engamashumi amabini anesithathu sibona uMzantsi Afrika omtsha apho abantu baphila gabalala ngaphandle ngokunyhukulana ngobuhlanga, ingaba ukhona ongavumelani nayo le nkululeko? 
Oko kuxhomekeka kwinzuzo ejongwe ngabantu kwinkululeko. 
Ingcaciso yenkululeko sayiva kakuhle kwintetho yongasekheyo utata wesizwe mhla abekwa ngokusesikweni njengomongameli woMzantsi Afrika ePitoli ngomhla ka10 May 1994 xa wayesithi: “Siyayiqonda ukuba indlela eya kwinkululeko inzima. Siyazi xa kungekho bumbano asoze inkululeko siyizuze ngokugqibeleyo. Ngoko kubalulekile ukuba sihlale sibambene, ukwenzela kubenoxolelwano, kwakheke isizwe kwaye kudaleke ihlabathi elinoxolo. Makubenobulungisa. Makubenoxolo. Makubekho intsebenziswano. Makudede intsokolo. Asoze, asoze kwakhona lo mhlaba wethu umhle ngolu hobo uphinde utshatyalaliswe yingcinezelo komnye ngomnye kwaye eli lizwe lakowethu alinakuze liphinde libonakale nje ngelizwe elimdaka nelingenasidima. Makuntame inkululeko kwaye kuphathe yona.” 
Njengokuba sibhiyozela iminyaka engamashumi amabini anesithathu kwinkululeko, njengoRhulumente ophakamisa ubunye kumphakathi wethu, ukulingana kwabantu kunye nendima yabo kwindlela abaphethwe ngayo nguRhulumente, uphuhliso lwabantu kunye nokuphuhla kwezoqoqosho. 
Ingaba yintoni inkululeko kwaye ingaba silindela ntoni kwinkululeko? Inkululeko ligama lemboleko elakhiwe kwintetho yamaGrike ethi “Demo” kunye no”Kratia” ethetha ukuthi “Abantu” kunye “Ukuphatha ngesidima”. Oko kubonisa ukuba ngabantu abanamandla okuphatha kwilizwe eline nkululeko. Oku kucaciswa kakuhle nguAbraham Lincoln xa enika ingcaciso kaRhulumente wenkululeko ethi “Eya bantu, ngabantu ukuzuza abantu.” 
Kungako inkululeko iquka ukukhululeka, uvoto, izigaba ezintathu zikaRhulumente, amandla kubantu, ukunika uluvo ngaphandle koloyiko, ukuthetha poqo, ukunqula ngokukhululeka, Iiofisi zikaRhulumente eziphethwe ngentembeko. 
Kungako ubomi benkululeko kuquka ukwehluka kunye nokwamkelana. Inkululeko ibonisa intlonipho yesininzi nengcinga zabo kunye neengxoxo ezifumana izisombululo. 
Kuyinyaniso ukuba inkululeko ethi isebenze kwaye iphuhle yileyo ethi ibenamandla okuthi iphuhlise abantu bayo besininzi. 
Enyanisweni akukho mmiselo wepolitiki ongena zingxaki zawo. Ndiyavuma ukuba nangona inkululeko ibonisa ukulingana phambili kwentambo yomthetho, ekuhlaleni kodwa ukungalingani kwezoqoqosho kusaqhubeka kuyingxaki kwilizwe lethu. 
Kodwa ingaba oko kubonisa ukuba inkululeko ayisebenzi okanye ayinaphuhliso? Akunjalo. Kakade inkululeko ifana nqwa neqanda, yakhiwe ngobunono kwaye ithambile ngoko kulula ukuba yophuke. Inkululeko idinga unonophelo ntsuku zonke ukuze inike iziqhamo ezilindelekileyo. 
Inkululeko yethu ineenzuzo ezininzi kwezepolitiki. Oku kubonakaliswa yindlela abantu bathi bahloniphane ngayo kwaye bamnkelane kwezepolitiki nangona kumanye amaxesha iingcinga noluvo lwabo lwahluka. 
Inene, alukho uhlobo lukaRhulumente elingena miceli mngeni, kodwa eyethu inkululeko isamelwe ngumzila wezinto ezintathu eziyi- ndlala, intswelo-ngqesho kunye nokungalingani kwezoqoqosho. 
Inkululeko inazo iingxaki zayo, kodwa umphakathi awumelanga ukuba utyhafe ekuzameni ukuguqula izinto zibe ngcono. Apha kunentetho edumileyo ethi “Inkathalo engunaphakade lixabiso lenkululeko” neqhubeka ngokwamkeleka ekuhlaleni. Ngokunjalo nakwi nkululeko yethu elo xabiso lingunobangela wokuqhubeka phambili. 
Ingxoxo esaqhubekayo yeyokuthi ingaba siqinisekisa njani ukuba inkululeko inika iziqhamo, ukuba abantu bayaxhamla okanye bayazuza kuyo le nkululeko, ukuvelisa amathuba, kunye nezinye iinkonzo eziveliswa yinkululeko. 
Le yingxaki enkulu kwaye engenakuphela. Kodwa, iluhlobo lwengxaki egqamileyo kuwo onke amazwe aphila phantsi kwenkululeko, kungako kumele inkululeko yeli lizwe kumele isebenze nzima ukuvala ezo zikhewu. 
Kwiminyaka engamashumi amabini anesithathu, sidinga izenzo, ucwangco kwipolitiki khona ukuze siqhubeke sinyathelele phambili ngendlela ebonisa ukuphuhla nokukhula. Ngethuba lokujongana neengxaki kwezoqoqosho, kwipolitiki, kwiimeko zasekuhlaleni, ukwakha inkululeko enika iziqhamo kubantu bonke kwaye ithembeke, sidinga ukubumbana khona ukuze siqinisekise ukuba ilizwe liyaphuhla. 
Inkululeko idinga abantu, intsebenziswano, ukunyaniseka, ukuthembeka, ukusebenza ngokuzinikeleyo, abantu bathathe uxanduva lokusebenzisana. Inkululeko idinga unonophelo ntsuku zonke. 
Masonwabele iminyaka engama 23 sikuyo le Nkululeko eMzantsi Afrika. 
UPhumulo Masualle yiNkulumbuso yePhondo le Mpuma Kapa. Mlandele kwiqonga lonxibelelwano uTwitter @EC_Premier",Inkululeko idinga unonophelo ntsuku zonke
"UXolani Mbenjethwa (47) uthe akuba engayifumani impendulo ephuma kutata wakhe, nalapho ebembuza ukuba ngubani umama wakhe kwaye ephi, wathatha ihamile wonda ngoyise wambetha wamosela, wabhubha kamva. 
Esi sehlo senzeke kwiveki ephelileyo kwilokishi yaseSisonke kuCentane. 
Isithethi samaPolisa uKapteni Jackson Manatha, uthi uXolani uthe akungayifumani impendulo kutata wakhe ogama linguMpendulo, nonamashumi asixhenxe eminyaka, wathatha ihamile. 
“Unyana uthathe ihamile ephindaphinda ukunkala uyise wakhe. Utata uye wabalekiselwa kugqirha okufutshane emva koko wabuyela kwizihlobo zakhe nalapho aye wabhubhela khona,” kutsho uManatha. 
UManatha uthi unyana ubanjwe ngamapolisa kwilali yaseNcerana kwakuCentane. 
UXolani, oseseluvalelweni, uvelile ngoMvulo kwinkundla yamatyala kuCentane nalapho ityala lakhe liye lamiswa kuba kusenziwa uphando, ngokokutsho kwamapolisa. Ityala lakhe lakubuyela enkundleni ngomhla wesine kweyoMnga. 
Kusenjalo, kubanjwe umfana onamashumi amathathu eminyaka ubudala orhanelwa ngokubulala utata onamashumi amathandathu anesixhenxe.  
UManatha udiza ukuba utata lo ebehleli nabazukulwana bakhe kwilali yakuMjo kwindawo yakuFeni, kuCentane, ngethuba ehlaselwa ngulo mfana. 
Oku kwenzeke ngempelaveki. Ixhoba kuse sele libhubhile lingenamanxeba. Kurhaneleka ukuba likrwitshiwe, utshilo uManatha.  
Unobangela wokukrwitshwa kwexhego awaziwa. UBrigadiya Ngangema Xakavu uqhwabele izandla abahlali ngokungathatheli umthetho ezandleni xa bebona umrhanelwa.",Unyana ubulele uyise ngehamile
"Uceba wakwaWard 10 eMakhanda akayazi impendulo malunga nezindlu zaseMission; abahlali bafuna ukwazi bode bakhelwe nini emva komam’ uMpolweni otshelwe yinto yonke ebenayo akakwazanga nokuchola necephe ngomhla ka19 Julayi kulo nyaka, baphefumla inyhunyhu bathi balinde ukubuya kukaYesu, yiza nkosi uze kusakhela, uhlulekile umasipala, bebecela iidate zokwakhelwa.  
– Okhathazekileyo, eMakhanda",Ziza nini izindlu!?
"URHULUMENTE weli phondo ufuna, ngokukhawulezileyo, iphele into yokuba uEastern Cape aguqulelwe kuMpuma Koloni endaweni kaMpuma Kapa logama kusalindwe inkqubo yegama elitsha lokuthiya iphondo. 
Kumaxesha amaninzi, ngokokubhala nangokuthetha, uluntu lumtolika uEastern Cape njengoMpuma Koloni. 
Kutshanje iNkulumbuso uOscar Mabuyane ucatshulwe kwimithombo yeendaba eliqela ngelithi inkqubo yegama elitsha ephondweni iza kubuyela kwisithebe sengxoxo. 
Le nkqubo yakhe yavela ngethuba iphondo lalisaphethwe ngongasekhoyo uMfundisi Makhenkesi Stofile, kodwa yaphinda yathi cwaka. 
Amagama ekuvakala ukuba aphala phambili, elinokuthiywa ngawo iphondo, ngala: KwaXhosa, KwaNtu, ENciba nelithi EMakhaleni. 
Konke oku kuphenjelelwa yingxoxo ethe gqolo ukuvela yokuba ukutolikwa kwegama elithi Eastern Cape lisisiwa kuMpuma Koloni yinto enganiki sihlahla. Bambi bathi ukufakelwa kukaKoloni kubuyisela mva kwinkqubo yocalucalulo, logama abanye besithi uMpuma Kapa, wenza ibe ngathi iphondo liceba laseKapa (Cape Town). 
Abahlali baseMpuma Koloni ababalisele I’solezwe lesiXhosa malunga noku bathi urhulumente wephondo ufanele ukugxila kwimiba yokusiwa kweenkonzo eluntwini endaweni yoku logama abanye besithi mayiqhube le ngxoxo. 
Isithethi sikaMabuyane uMvusiwekhaya Sicwetsha uthi urhulumente akazukukhokelisa lo mbandela wokutshintshwa kwegama endaweni yeenkonzo ekufanele ukuba ziya eluntwini. 
“Noxa nje kubalulekile oku, asinaxinizelelo lwamaxesha [okutshintsha igama lephondo] ukodlula [ukubaluleka] kokusa iinkonzo ezifana namanzi, umbane, ukudala amathuba engqesho, ukupheliswa kwendlala ngokudala amathuba okuxhaswa kwabezoshishino kwanokukhulisa uqoqosho,” utshilo uSicwetsha. 
USicwetsha uthi ibhunga elijongene nokutshintshwa kwamagama lilo eliza kuchaza ngamaxesha okwenziwa nokuqosheliswa kwalo mcimbi wokutshintshwa kwegama lephondo. 
“Into ebalulekileyo kukulungiswa kukaKoloni sisiya kuKapa, ngoko ke yiMpuma Kapa,” utshilo uSicwetsha. 
UManejala ophezulu wephondo laseMpuma Koloni kukhala weelwimi iPan South African Language Board (PanSALB), uXolisa Tshongolo, uthi: “Lo mcimbi kaKoloni okanye Kapa ufuna ukuphathwa ngendlela efanelekileyo. Okokuqala xa kusingiswe kulwimi, bobabini uKoloni noKapa, akukho nto iphucukileyo beza nayo.” 
“Naxa kusiyiwa embalini yalo ulwimi nembali yelizwe, bobabini uKoloni noKapa akukho nto baza kuyiphucula. Nokuba kuthwe Koloni okanye kuthwe Kapa, ayisincedisi nganto lo nto tu,” utshilo uTshongolo. 
“Into engangcono kukuba kuthiywe iphondo ngendlela efanelekileyo nelunge kule mihla, xa kuthwa kufunwa ukusuka kwimbali yobukoloniyali kuba uKapa lo kaCape naye uze namakoloniyali. NoKoloni lo kaColony naye uze namakoloniyali. Ngako ke akukho nto iza kuyiphucula nakancinci into yokuba kufane kusukwe kuKoloni kuyiwe kuKapa kuba yinto enye leyo. Kodwa ke sithi mayiqhube le ngxoxo, nangokwezepolitiki. 
“Xa begqibile, ingakumbi xa kufikelelwa kulwimi beze kuthi (PanSALB) malunga negama abacinga lona sibancedise kumcimbi wolwimi. Kuba into enokuba ntle kukuba kuthiywe iphondo ngegama eliza kwamkeleka kule mihla,” utshilo uTshongolo. 
Abahlali abancokolele I’solezwe lesiXhosa bebentlantlo zahlukeneyo ngalo mba. “Abantu balambile abasebenzi, imeko ezibhedlele imbi, kweza lali zaseNgqushwa amanzi awekho, abantu bakhona basela amanzi amdaka emifuleni nasemadamini. Kubi nje konke eEastern Cape. Ungena eQonce kumdaka ngathi kuhlala iihagu, kuyimigxobhozo yamanzi eedreyini. Into yegama iza kubanceda ngantoni abantu bela phondo?” kubuza uIndi Dada. 
Yena uThandokazi uthe: “Le yoguqula igama apha eEastern Cape yinkcithomali, zininzi izinto ezifuna ukwenziwa apha kweli phondo. Imsebenzi ayikho, ulwaphulomthetho luphezulu. Aba bantu bafuna ukuguqula eli gama ngabantu abafuna ukuhlohla izisu zabo ngemali yerhafu ephangelelwa nzima.” 
UWandisile Ndziweni uthi: “Malitshintshwe, yintoni lo nto iEastern Cape?”",Igama elitsha ephondweni
"Umqeqeshi weqela lesizwe loMzantsi Afrika labadlali abaselula, uDavid Notoane, uwabizile amagama wabadlali abangamashumi amabini anesihlanu aza kuya nabo emidlalweni ye-Olimpiki . Kwiveki ezayo, uMzantsi Afrika (Under-23) kulindeleke ube yinxalenye yetumente yamazwe afana neBrazil, iArgentina neKorea eza kubanjelwa eDubai ukusukela ngomhla wesihlanu ukuya ngoweshumi elinanye kwinyanga yeSilimela. UNotoane uya kusebenzisa itumente eqala kwiveki ezayo njengesixhobo sakhe sokulola amakhwenkwe wakhe phambi kokuya eJapan eza kusingatha imidlalo ye-Olimpiki kulo nyaka. 
Abadlali abachongiweyo ngumxube wabadlali abadlalela amaqela alapha eMzantsi Afrika namanye aseYurophu. “Itumente esiya kuyo eDubai iza kuba sisiqalo samalungiselelo wethu wemidlalo ye-Olimpiki,” utshilo uNotoane, emva kokubhengeza amagama wabadlali azimisele ukulwa ngabo eJapan kwindibano ebiseGoli ngoLwesibini. Okusemqoka kumqeqeshi kukuzama ukudibanisa abadlali bakhe abadlala eMzantsi Afrika nabo badlala kumazwe ohlukeneyo eYurophu ixesha lisamvumela. Abadlali boMzantsi Afrika baza kufumana uvavanyo lokwenyani njengokuba beza kudibana neBrazil, iKorea ne-Argentina ngoba loo mazwe anabadlali abasemgangathweni ophezulu. 
“Siza kuzama ukusebenzisa itumente esiya kuyo njengeqonga lokudibanisa abadlali abasuka phesheya nabalapha ukuze siqinisekise ukuba sihamba sineqela elomeleleyo. Sinethemba lokuba sakubafumana bonke abadlali abachongiweyo ngoba lo nto iza kusinika ithuba lokujonga ukulungelwa kwethu imidlalo ye-Olimpiki,” utshilo uNotoane. Amazwe ehlabathi aza kudibana eJapan emidlalweni ye-Olimpiki ekulindeleke iqale ngomhla wamashumi amabini anesithathu kwinyanga yeKhala ukuya ngomhla wesibhozo kweyeThupha nangona kukho abantu abathi mayimiswe ngenxa yeKhorona. 
Amagama wabadlali: 
Oonozinti: Mondli Mpoto, Lincoln Vyver, Ricardo Goss. 
Abasemva: Tercious Malepe, Katlego Mohamme, Thendo  Mukumela, Luke Fleurs, Bongani Sam, Keanu Cupido, Kamogelo Mahlangu. 
Esiswini: Luke Le Roux, Thabo Cele, Khanya Leshabela, Athenkosi Dlala, Neo Gift Links, Kobamelo Kodisang, Nkosingiphile Ngcobo, Sphephelo Sithole, Promise Mkhuma. 
Iifolosi: Fagrie Lakay, Siyabonga Ligendza, Luther Singh, Keletso Makgalwa, Lyle Foster, Liam Jordan.",UDavid Notoane uwabizile amagama wabadlali abaya kwi-Olimpiki
"Umbutho wabahlali iMakhondo Forum eVuwani eLimpopo ithi akukho zivumelwano zenziweyo okanye zigqityiweyo emva kweendibano ezabanjwayo ukusukela ngomhla wokuqala kwinyanga kaCanzibe ukuzokuthi ga ngoku.  
Oku kulandela emva kweengxelo zokuba urhulumente ekunye neenkokeli zaseVuwani ziye zafikelela esigqibeni sokuba izikolo zala mmandla ezazivaliwe zizakuqala kwinyanga ezayo.  
Abafundi sele iyinyanga yesithathu le bengasalibeki esikolweni ukusukela oko kwathi kwabanjwa uqhankqalazo ngabahlali betshisa izikolo ezingapha kwamashumi amabini anesihlanu.",Basakhala abahlali baseVuwani
"Amaqela abegxeleshe ukufumana lula uLuke Fleurs aseshweni emva kokuba iSuperSport United ibeke umqobo omkhulu endleleni yakhe. Ngokweengxelo zamajelo eendaba, uFleurs (22) ebefunwa yiKaizer Chiefs ezama abadlali basemva njengokuba ikamva labadlali abafana no-Eric Mathoho lingecaci kakuhle. Kwiveki ephelileyo, ingqonyela yeSuperSport, uStan Matthews, uvumile ukuba iChiefs iwubonisile umdla emdlalini wakhe odlala emva. Elinye iqela elibalwa phakathi kwalawo anomdla kuFleurs aquka i-Orlando Pirates eziintshatsheli zeMTN8 Cup zalo nyaka. Ezivakele kule veki zithi iSuperSport United imbophelele ngeminye iminyaka uFluers obekulindeleke abene lungelo lokuthetha namaqela anomdla kuye ekuqaleni konyaka ozayo. 
“ULuke udinga ukukhula emdlalweni wakhe phambi kokuba abengumdlali ogqibeleleyo,” utshilo uMatthews ethetha neentatheli kule veki. Ngaphandle kwamathandaabuzo, Amatsatsantsa analo ilungelo lokumgcina uLuke xa emfuna – kodwa inyathelo lawo lakutsha nje licacisa into ethi akafuni ukuthengisela iChiefs. “ULuke unesivumelwano sengqesho seminyaka emithathu neSuperSport. Akunyanzelekanga ukuba simthengise. Singamthengisa ukuba kukho iqela elibeka imali emfaneleyo etafileni. Ndicinga ukuba wonke umntu uyazi ukuba siyakwazi ukubathengisa abadlali,” utshilo uMatthews. 
Kwisizini egqithileyo, uMatthews wakhetha ukunika iMamelodi Sundowns abadlali abafana noTebogo Mokoena noSipho Mbule ababefunwa yiChiefs. Amasandawana adume ngokubhatala nokuthenga abadlali ngaphezulu kunamanye amaqela. Mhlawumbi ingasesona sizathu esibangela umphathi weSuperSport United akhethe ukuthengisela yona kuneChiefs. ULuke ngumdlali osemgangathweni ophezulu kakhulu. Kwisizini egqithileyo, iPSL imnike iwonga lomdlali wasemva obeqaqambile isizini yonke. Kanti uLuke ukwa ngumdlali weqela lesizwe (SA Under-23). Iqela likaZwane likhangela abadlali abanokulinceda liyeke ukuvuza amagowuli emva abangela kube nzima kakhulu ukuphumelela imidlalo ngeqondo elanelisayo.",Amatsatsantsa axabe endleleni kaLuke Fluers eya kwiKaizer Chiefs!
"Iqela loMzantsi Afrika eliphambili, iMamelodi Sundowns, libuyele ekhaya lingenantloni nangona lingaqhubanga kakuhle kwimidlalo yeClub World Cup ebanjelwe eJapan. 
Olu luluvo lomqeqeshi uPitso Mosimane, okholelwa ukuba bafundile kumaqela angasentla kunelakhe kule tumente yeFIFA. 
 Amasandawana abethwe yiJeonbuk Hyundai ngo’4-1 kumdlalo wokugqibela – kanti ngeCawa yeveki ephelileyo, iSundowns, yabethwa ngo’2-1 yiKashima Antlers. 
Ikwazile ukudlala umdlalo eyaziwa ngawo iDowns kumdlalo wokuqala – kodwa kuyabonakala ukuba umdlalo wayo uye wafundeka ngokukhawuleza.  
Ibilityeli lokuqala eli iiBrazillians zithatha inxaxheba kule tumente ebandakanya amaqela aphambili kwihlabathi. 
Kuzo zonke izinto ezenzekileyo, uPitso, ubuye efumbethe izifundo ezithile ngebhola yehlabathi. “Ndiyazingca ngabadlali bam. Kubalulekile ukukhuphisana kwinqanaba lehlabathi, ngoku sinolwazi olungcono. 
Niyazibona iJeonbuk ziintshatsheli zase-Asia. Abadlali bayo badlala kakuhle, umdlalo ubalekayo futhi sifundile kubo. Umgangatho wabo uphezulu, siyawazi owethu eMzantsi – ngoku siyawazi nowehlabathi,” utshilo uPitso koonondaba emva komdlalo.",UPitso ubaqhwabela izandla abadlali bakhe
"Nanjengoko ilokishi yaseDuncan Village eMonti sele isaziwa njengendawo enolwaphulo mthetho, ukusetyenziswa kweziyobisi gwenxa kwanendlala egqubayo, inzalelwane yale ndawo uLuthando Mafaya ugqibe ekubeni aqokelele ulutsha ngosuku lwalo izolo, apho belukhuphisana ngeqonga ludanisa, lucula lusenza nemibongo esidlangalaleni kwindawo ebizwa ngokuba kuseDiphini. 
UMafaya uthi uqokelele abantwana abase bancinci kuba efuna babone ukuba ikhona into entle engenziwa ngabo, ayizoziyobisi kuphela into eyonwabisa ulutsha. 
“Nanjengoko sisazi ukuba into entle kwanembi ikotshwa emntwini omdala ngumntwana, namhlanje sifuna ze bakope okuhle, kwaye ize ihlale nasezingqondweni zabo ukuba ngoku ulutsha ikhona into entle ebonwabisayo,” utshilo uMafaya.  
Elinye leqela ebelikhona yiCyfa Dance yaseMdantsane.  
Umsunguli walo uBenjamin Rexana uthe: “Sithi phantsi ngeziyobisi kulutsha, ukuba singaxhasana silulutsha ngalo lonke ixesha kwaye sivuke siziqalele into yethu singaxhomekeki kurhulumente, masiye phambili afike urhulumente sesiqhuba.”",Luzonwabise ngomculo ulutsha
"UJohn Comitis, umnikazi weqela elitsha elibizwa ngokuba yiCape Town City, wakha iqela elizakuthi ibelelona liphambili kwiphondo laseNtshona Koloni.  
Lo nto uyiqale ngokuthenga iMpumalanga Black Aces kwinyanga ephelileyo, ngoku ukhangela abadlali abazakuthi badlalele iqela lakhe futhi bahambelane neembono zakhe neqela lakhe. 
 Lishumi elinesihlanu kuphela labadlali elikwazileyo ukufudukela eKapa, kodwa ke ngempelaveki uComitis ubhengeze amagama abadlali abane abaselula ngokweminyaka abazakudlalela iCape Town City. Umdlali wokuqala ngu-Ebrahim Seedat obengumdlali weBidvest Wits. Lo mdlali utyikitywe leli qela emva kokuchitha iintsuku eziliqela evavanywa ngu-Eric Tinkler. Abanye abadlali nguNever Ngcuka, Shaquille Abrahams noDuncan Adonis. Bonke aba badlali bafikayo kweli qela baneminyaka ephakathi kweminyaka engamashumi amabini neshumi elinesixhenxe.  
Kwintetho yakhe yokuqala esidlangalaleni, uComitis, wathembisa abantu baseKapa ukuba iqela lakhe lizakudlala ibhola eqhelekileyo kubo. Ukuthatha abadlali kumaqela asakhasayo eKapa kubonakala njengenyathelo lokuqala lokwenza kanye oko wayekutshilo.  
ICape Town City izakudlala okokuqala kwisizini ezayo phantsi kwesandla sika-Eric Tinkler obeqeqesha i-Orlando Pirates kwisizini ephelileyo.",UJohn Comitis ubhengeze abadlali abatsha!
"Umqeqeshi weKaizer Chiefs, uStuart Baxter, ude wavuma ukuba akayazi eyona ndawo efanelwe kukudlalwa ngomnye wabadlali bakhe abasakhulayo, uNkosingiphile “Mshini” Ngcobo. Oku kuthethwe nguBaxter buqu emva kokuba iChiefs ibambene ngeqanda neTS Galaxy emdlalweni weDStv Premiership obuseFNB Stadium ngoLwesibini wale veki. Nangona uNgcobo, 22, ebengomnye wabadlali abadlale kakuhle nabafake amagowuli kwisizini egqithileyo phantsi kukaGavin Hunt no-Arthur Zwane – kodwa izinto zaguquka oko kwathi kwafika uStuart Baxter. Abadlali abasakhulayo abasanikwa amathuba okudlala ngoba uBaxter woyame kakhulu kubadlali abadala abangakwazanga ukuyinceda kakuhle iChiefs kule sizini isongwayo. 
Emdlalweni wale veki, uNgcobo ufakwe kwisigaba sesibini wenza umahluko emdlalweni noxa iChiefs ingakwazanga ukusebenzisa amathuba. UBaxter uvumile ukuba akayazi eyona ndawo efanele kukudlalwa nguNgcobo. Phambi kokufika kukaBaxter, uNgcobo ebebonwa njengomnye wabadlali abanesiphiwo nekamva eliqaqambileyo, ngakumbi emva kokuzibonakalisa kumaqela esizwe abadlali abancinane. “Zizinto eziliqela ezenzekayo. UMshini usebenza kakuhle ejimini. Ngokwendlela esidlala ngayo, yena ukhuphisana noKhama Billiat, uKeagan Dolly noBernard Parker. Bonke abo ngabadlali abanamava kunaye. Ndixakiwe, futhi ndibaxelele nabaqeqeshi endisebenza nabo ukuba andiyazi indawo emfaneleyo,” utshilo uBaxter ecacisa ukungadlaliswa kukaNgcobo. 
“Andizami kuthi asingeke simdlalise – kodwa sizamile ukumsebenzisa nakwezinye iindawo. Mhlawumbi ndoyisiwe kukumsebenzisa kakuhle okanye nguye ongakwaziyo ukungena kakuhle kwindlela esidlala ngayo. Andikancami kodwa ngoba ndizimisele ukumzama kwenye indawo anokuyithanda,” utshilo uBaxter. Ngethuba uBaxter engaphilanga ngenxa yeKhorona, uMshini ufake amagowuli amabini phantsi kukaZwane. UBaxter akafunwa ngabalandeli abathile ngenxa yokungaqhubi kakuhle kweChiefs nokungasebenzisi kwakhe abadlali abathile. Amakhosi asahleli kwindawo yesithathu kwiDStv Premiership emva kweRoyal AM elwela indawo yesibini ukuze ifumane ithuba lokumela uMzantsi Afrika kwiCAF Champions League kulo nyaka.",UStuart Baxter uxakiwe kukusebenzisa uNgcobo othandwa ngabalandeli
"Usapho lakwaNani kwilali yaseMantshilibeni kuVonqo eDutywa, lusakhala esimantshiyane emva kokuba kuthe kwabhubha isithathu sabantwana ngenxeni yokubethwa lizulu bengaphakathi kwindlu enguronta kowabo. 
Amaxhoba abhubhileyo nguNwabisa Nani (19), Asenako Nani (8) kwakunye nomzala wabo uSivuyise Makeleni (14). Utata wamaxhoba uNozu Nani encokola nephephandaba I’solezwe, udize ukuba kubuhlungu okubehleleyo kodwa banyamezele. 
“Sikwamkele okuthe kwasehlela, ukubhujelwa ngabantwana abathathu ngexesha elinye singalindelanga, kodwa akukho nto siza kuyenza sele kwenzekile. Nguninakhulu wabo ophetheke kakubi sesiganeko, nangona nje ebehleli enempilo enkene-nkene umthetho wakhe.” 
Uthi amaxhoba ebehleli nabanye abantu bakowabo ngethuba kusenzeka oku, kodwa izulu liye lakhetha esi sithathu kuphela nesiye sabhubha ngoko nangoko singekayi nasesibhedlele. 
Uthi oku kuyabonisa ukuba ibingabantwana abalungileyo njengoko nesikolo ebebefunda kuso sidandathekile. 
Aba badala babini bebefunda kwisikolo samabanga aphezulu eThubelihle S.S.S, omncinci ebefunda kwisikolo samabanga aphantsi eUpper Boloto. 
Amaxhoba aza kubekwa kwikhaya lawo lokugqibela kulo Mgqibelo sijonge kuwo. 
UNani uthi bekulindeleke ukuba oonontlalo-ntle baseDutywa bayokoluleka ngokwasengqondweni abafundi kwakunye nabahlobo bamaxhoba. 
Isithethi samapolisa aseGcuwa neziphaluka uKapteni Jackson Manatha, uthi esi sehlo senzeke ngentsimbi yesixhenxe ngorhatya ngala mhla.",Isingcwabo sesithwakumbe samaxhoba okubethwa lizulu
"Sebesixhenxe abongikazi abashiye umsebenzi kwisibhedlele sabucala iMthatha Private ngenxa yokungafumani ntlawulo kwinyanga ephelileyo. 
Aba basebenzi bafumene imivuzo yenyanga yeThupha kwiveki ephelileyo ngenxa yeengxaki zemali ezambethe esi sibhedlele ukusukela oko sathi sasungulwa. Kukho isityholo sokuba esi sibhedlele sigcina abaguli bephilile ngenjongo zokwandisa imali ezakutsalwa kubo kamva. Sishiywe nangoogqirha abamnyama ngenxa yeengxaki zentlawulo zemivuzo. 
 Eli qela liyekileyo lithi liyoyika ukudiza amagama alo kuba besoyikisela ubomi babo nangona bengenanto yokwenza nesa sibhedlele. 
“Ingxaki asiyazi into ezakwenziwa kuthi wonke umntu uhleli ngokoyika kwesa sibhedlele, siyekile emsebenzi kwaye sibaninzi kuba asifumani mivuzo ngelinye ixesha iza ingaphelelanga,” utshilo olixhoba lale meko. 
 Ingxelo yalamaxhoba ithi ukusukela oko sasungulwayo esi sibhedlele ngo 2014 izinto azikhange zihambe kakuhle kumcimbi wemivuzo.  
“Oko esi sibhedlele savulwayo ngo-2014 abasenzi bonke kuquka nabongikazi abafumani mivuzo ipheleleyo, bafumana isiqingatha somvuzo okanye bangafumani kwamali bathenjiswe ukuba imali izakuphuma,” utshilo umonye wabongikazi.  
Aba basebenzi bathi abaphathi besi sibhedlele abathethi nabo ngengxaki ebangela ukungaphumi kwemivuzo.  
“Umvuzo weyeThupa siwufumene ngomhla wamashumi amabini anesixhenxe kule nyanga yoMsintsi nayo ingaphelelanga, eyale nyanga imali asikayifumani asiyazi ukuba sakuze siyifumane xa liphi ilanga,” ukhale watsho omnye umongikazi.  
Bathi bade babuza ngenxa yokubona ixesha lihamba ingangeni imvuzo baxelelwa ukuba imali ayikho. 
Ngenyanga yeKhala kulo nyaka esi sibhedlele sigxothe abongikazi abane ngenxa yemeko yemali engazinzanga.  
“Ukugxothwa kwabongikazi aba besinethemba lokuba imeko yemali izakutshintsha kodwa ingxaki yemali ayipheli kweli ziko,” utshilo.  
Esi sibhedlele sinendawo zokulalisa abaguli abakumashumi amahlanu anesibini kwaye bahlawula imali ezinkulu ngokusebenzisa ela ziko.  
“Omnye umongikazi ukhale isikhalo phambi kwabaguli ngenxa yokukhula koxinzelelo lokuleqwa ngamatyala abangelwa kukungamkeli ngendlela eyiyo kwesi sibhedlele,” utshilo lo mongikazi.  
“Kusebenza ogqirha abasuka ngaphandle phaya kuba aba balapha eMzantsi Afrika bemka bonke ngenxa yale ngxaki yentlawulo yemivuzo,”utshilo omnye umongikazi. 
Esi sibhedlele sesokuqala esinabanikazi baso abamnyama kwaye sasungulwa ngemali ekumashumi alithoba ezigidi zerandi (R90-million) ngoncedo le-Eastern Cape Development Cooperation nabanye abaxhasi.  
Sinikezelwe imvume yokusebenza njengesibhedlele sabucala ngenyanga yeKhala yonyaka ka-2014, baza baqalisa kwangalo nyaka ukusebenza.  
Umphathi wesisibhedlele ugqirha uCwayita Ongama Yako uthembise ukuba uzakusitsalela umnxeba de sakwenza oko ngokwethu waphendula wathi, “Mna andichaphazeleki kuzo zonke ezizityholo ngoba mna ndiyazisebenzela phaya ngaphakathi esibhedlele, andazani nayo yonke lento,” utshilo uYako.  
Abasebenzi abashiyileyo kwanabo basekwesi sibhedlele  bayaziphika ezingxelo.  
“Uyaxoka uCwayitha Yako nguye umphathi wesa sibhedlele, abantu abaphetheyo phaya abangabongikazi bathi xa bethetha bathunywe nguye, bade bathi xa besithuka sake sambona phi umntwana ongango Cwayita owakhe waqala isibhedlele, uyaxoka nguye umnikazi wesibhedlele,” itsho ingxelo yomnye wabasebenzi.",Bayemnka abongikazi kwisibhedlele iMthatha Private
"UMphathiswa wezeMpilo eMpuma Koloni uSindiswa Gomba ngoMvulo uveze ukuba intwazana enamashumi amabini anesibhozo nefunyaniswe inentsholongwane yeCorona emva kokutyelela eJamani, ityeshele imiqathango karhulumente izolo (ngeCawe) isithi yona “inamalungelo” ngoko ke ayinakuhlaliswa yodwa. 
 
Le ntwazana ekuvakala ukuba isebenzela eminye yemizimveliso emikhulu eMonti ifunyaniswe ineCorona ngoMgqibelo emva kokuvavanywa kwisibhedlele sabucala iSt Dominics. 
 
NgeCawe, ngokokutsho kukaGomba, iqhankqalaze yama entla isithi yona ayinakuhlaliswa yodwa. 
 
“Esi sigulana sizikhulule kwindawo ebesibekwe sodwa kuyo sikhala ngamalungelo waso. Le nto ibeka emngciphekweni abanye abantu kwaye simemelela abomthetho ukuba bangenelele nakuye nawuphi na umntu otyeshela imithetho ebekiweyo yokulawula le ntsholongwane. 
 
“Amalungelo akhe asokuze odlule awabanye abantu,” utshilo uGomba, ekwagxininisa ukuba esi sigulana sigcinwe kwindawo yaso yodwa kwakhona emva kokubaleka elugcinweni. 
 
KuFacebook wakhe ngeCawe, iNkulumbuso uOscar Mabuyane uthe abezomthetho baza kuthabatha amanyathelo ngakwabo bangafuni kuthobela mithetho karhulumente.",Udelele imithetho karhulumente ofunyenwe eneCorona ephondweni!
"Kula ncwadi iteke-teke lisiko nemveli kaXhosa, Ingqumbo yeMinyanya, iphepha ezantsi lelama-33, ngokubhalwe ngubawo uAC Jordan, umlinganiswa onguMphuthumi nozotywe waneempawu zokucebisa, ukulamla nokuhlanganisa imihlambi eyalanayo, uthetha enjenje: “Yaphel’ imihlambi kaZanemvula zizandawana namaxhwili, kaz’uhlel’aph’anj’uthi yaluswa yintengu na!”  
Ngala mazwi uMphuthumi uyala kwaye ukhuthaza uZwelinzima nongunyana kankosi uZanemvula ukuba makabuyele ekhaya, aye kuphatha isizwe sakowabo, aye kuzinzisa uxolo, azise nokhanyo kwisizwe samaMpondomise esambethwe lishwangusha lelifu elimnyama, ulawulo lwenkohlakalo nendlala.  
Ngokwenza oku, uMphuthumi uyaqinisekisa ukuba isizwe sooNgwanya siya kuba nomthetheleli. Kwilizwe loMzantsi Afrika kukho mbutho uthile undoyikisayo nangona ukhangeleka ngathi wenza okuhle. 
 Mawethu ulwimi lwesi-Afrikansi linomthetheleli, amasiko nemo-ntlalo yabo bantetho isisi-Afrikansi anomthetheli, umthetheleli obizwa nge-Afriforum. 
 Kutsha nje sisanda kurhatyuliswa umbandela wokuba umama uGrace Mugabe, noyinkosikazi kamongameli welizwe laseZimbabwe ubawo uRobert Mugabe, ubekwa ityala lokuhlasela ngezigalo inenekazi elinguGabriella Engels nelivakala lintetho isisi-Afrikansi.  
Kusenjalo, umphathiswa wezobulungisa uFikile Mbalula uveze uluvo lokuba ngenxa yezinga likamama uMugabe, nangenxa yobudlelwane phakathi kwamazwe ngamazwe, kumele umcimbi wokubekwa ityala kukamama uMugabe unikwe ingqwalasela kwaye usingathwe njengomcimbi ohamba noxolelo lozakuzo (diplomatic pardon).  
Zithe zakuvakala ezi ndaba ziphuma kwimizi yosasazo yeloMzantsi Afrika, wahlokoma ngoko nangoko umbutho we-Afriforum, umelwe ngulowo wayesakuba ngumtshutshisi weNkundla ePhakamileyo, uGerrie Nel.  
Lo mtshutshisi ulibeke lacaca elokuba baza kulwa kusiphuke izicithi, baxolele ukwenza nantoni na esemandleni ukuze uGrace Mugabe abekwe ityala kwaye ahambe indlela ehanjwa ngabaninzi abophule umthetho njengaye. 
 Ikho into endixelelayo ukuba lo mbutho uza kulithethelela elo nenekazi lixhatshazwe ngokaMugabe kwaye ekwenzeni oko uza kuphumelela. Ikho into endixelelayo ukuba eli qela le-Afriforum liza kumphikisa umphathiswa uMbalula kunjalo nje liza kuphumelela ekwenzeni oko.  
Eyona nto ibuhlungu entliziyweni yam nedandathekisa umphefumlo yeyokuba bambi kwigcuntswana labantu abantetho isisi-Afrikansi, bantu abo babephila ubomi bokukhuselwa, ukuthethelelwa, ukuhlonitshwa nokuba nelungelo lokuba norhulumente owayecinezela engcikiva iintlanga ezintsundu, baphinde nangoku sekulawula urhulumente wesininzi nokhokelwa ngumbutho onabantu abaninzi abantsundu, bambi kwelo gcuntswana lama-Afrikaner libe nombutho olwela amalungelo abo.  
Kuyo yonke le ngxuba-kaxaka yendindi umntu ontsundu ulwelwa ngubani yena kanye-kanye? Bangaphi na bantu bakuthi abantu abantsundu abakhe baxhatshazwa, bambi babulawa kabuhlungu ngabantu basemzini, kungakhange kuvele mntu okanye mbutho wokubathethelela nonokuqinisekisa ukuba abo baxhaphazi bayavalelwa esiseleni?  
Ingaba i-Afriforum ibiza kukhalima kungenjalo ifake isimangalo ukuba umama uGrace Mugabe ebedlakazelise inenekazi elintsundu? Ingaba i-Afriforum ibiza kuphakama ihlome ihlasele kwaye ikhalime ukuba inenekazi elimhlophe okanye umntu omhlophe ebephethe gadalala inenekazi elintsundu? Ndibuza ndiziphendula ndixakwe yeyokosa!  
Ukuba bubunyani amanakani am okuba lo mbutho umele uhlanga oluthile kuphela, ingaba ngenene sikwilizwe ledemokhrasi? Ingaba ngenene sikwilizwe lobusi namasi? Siphi kanti mawethu? SiseSuid Afrika; eSouth Africa okanye eMzantsi Afrika? Ngoobani kanye-kanye abona bantu banelungelo lokulawula eli lizwe?  
Ngoobani kanti abona bantu bangabanini beli lizwe? Ingaba ayalingana ngenene amalungelo abo bonke abemi beli lizwe? Ingathi ndakujonga ukuba xa uthetha uthi ungowaseSuid Afrika, ungoyena uthamsanqelekileyo ukogqitha abo bathi kuseMzantsi Afrika kweli lizwe. 
 Khanimamele ndinityele iindaba ezi magwalandini asoloko eqhayisa ngokuthetha, ukurhwaphiliza, ukungathethelelani, ukungaxabisani nangokungaxhasani! Ngoobani abanomhlaba omninzi kweli lizwe? Ngoobani abangabanini bobutyebi kweli lizwe? Zeziphi ezona lwimi zisetyenziswa ngaphezu kwezinye eburhulumenteni, kwezemfundo, kwezomthetho, nakumanye amaSebe ombuso kweli lizwe?  
Ukuba xa uthetha uthi ungowaseMzantsi Afrika kwaye untsundu, elam lithi awunamthetheleli, elam lithi ungumpha ochutywe walahlwa, elam lithi usisicaka esixhwalekileyo , esihluphekileyo nesingenanto ilixabiso kwizwe lokuzalwa.  
Nguwe ke lowo mzi ontsundu kuba wena waphelelwa kukuba ngumntu onesidima mhla wahluthwa umhlaba namhla watshabalalisa imfuyo. Njengangoku umi ecaleni kwendlela usakhangela umsebenzi endaweni yokuzisebenza uziphilise.  
Uxolela ukushiya ikhaya linesithabazi somhlaba onokuwulima, usuke uye kusebenzela imali ephelela emoyeni kwizwe elingelolakho.  
Nguwe kuphela mzi ontsundu ohlala emikhukwini engasokuze ibonwe njengemeko yokuhlala enokulufanela uhlanga lwasemzini. Maze singawalibali amazwi achanekileyo omphathiswa uJeff Radebe xa esithi, “xa kuthethwa ngendlala, intswela-ngqesho, ukugxagxanyiswa kwamanina, ukungaxhasani nokuhlala ngokuxineneyo, kuthethwa ngomntu ontsundu.”  
Lilonke ke mawethu, amazwi kaMphuthumi kwiNgqumbo yeminyanya amele ukubhekiswa kurhulumente wethu, urhulumente ovotelwe sisininzi: “Lwafa, lwabhanga uhlanga oluntsundu kwizwe lokuzalwa ukho rhulumente wethu, nikho mibutho eyayifudula isilwela amalungelo omntu ontsudu. Kutheni kusuke kwathuleka kangaka nikho? Xa singathethelelwa nini sakuthethelelwa ngubani na?”",Iphi iAfriforum yabantsundu?
"UNomziwakhe Hlobo (75) waseUnit P eMdantsane uthi isisa asenzelwe yiEFF, sokulungiselwa indlu yakhe yeRDP ebisele ijike yalibobosi, simenze wagqiba kwelokuba uyakude abhubhe okoko evotela lo mbutho. 
Kule veki iEFF ityelele lo mama iyokumnikeza ngokusesikweni indlu yakhe yeRDP eyilungise iphihliphihli yayifakela ifenitshala. Phambi kokulungiswa kwale ndlu, uHlobo ohamba ngesitulo esinamavili (wheelchair) ngenxa yenkubazeko ebelala emanzini kulo ndlu ibineefestile eziqhekekileyo. 
Inkokheli yeEFF uJulius Malema yeva ngentlungu kaHlobo ngethuba ikweli phondo kunyaka ophelileyo, ze kwathunyelwa amagosa alo mbutho ayokuhlola. 
Emva kokuhlala kwindlu evuza amanzi, ngoku uHlobo ulungiselwe le ndlu yiEFF ze yafakelwa isilingi ekumgangatho, iisofa, iibhedi, umatshini wokuhlamba impahla, iwardrobe encanyatheliswe edongeni, iyadi nendlu yangasese. Ukwathengelwe nomabonakude ze wafakelwa isixhobo sokwenza shushu amanzi (igiza). 
Indlu kaHlobo ibikwanemingxunya emacaleni, kodwa ngoku ivaleke ngci emva kokulungiswa yiEFF. 
“Mhla uJulius Malema engaboni uX wam kuluhlu lwabavoti, ayazi ukuba kumhla ndibhubhileyo. Ndiza kuqhubeka ndilandela lo mbutho kuthwa ngoweendlavini kuba mna undenze umntu ebantwini. Ndinezulu le ndlu namhlanje ngenxa yalo mbutho,” utshilo uHlobo ezele yimincili. 
UHlobo ebesele ehlala kumzi wesithathu egcinwa ngabantu ngenxa yemeko embi yendlu yakhe. Uthi kunzima ukukhubazeka kuba abanye abantu bebedikwa nguye kuba kufuneka enzelwe izinto. 
Usihlalo wombutho weEFF ephondweni, uYazini Tetyana, uyaleze uluntu ukuba lumgcine kwaye lumkhusele umakhulu kwindlu yakhe. 
Uthi eli lelinye lamaphulo abawenzayo okuphuhlisa uluntu bengulo mbutho, nokuyinxalenye yokubhiyozela iminyaka emithandathu yasekwayo iEFF. 
UTetyana uthi uHlobo waqatshelwa nguMalema kunyaka ophelileyo eholweni ngethuba lo mbutho usenza amalungiselelo awo okubhiyozela ukugqiba iminyaka emihlanu eSisa Dukashe eMdantsane. 
“Sisaya kude singulo mbutho kwaye siza kuthi gqolo siphuhlisa uluntu lwethu. Ukuba ningavotela lo mbutho kwaye uphathe elizweni zingangcono zibe nje iimpilo zenu,” utshilo uTetyana. 
UHlobo uthi ingathi liphupha ngoku xa ezibona ekwindlu hayi ibobosi. 
“Hayi ingathi ndiseGonubie andikholelwa ukuba lela bobosi bendihlala kulo 
ngaphambili.  Bendilala phezu kwamanzi apha, ndilala phezu kwawo kuba ebengena ndawo yonke amanzi xa kunethile. Iiglasi zeefesitile zophuka zonke. Besele ndivala ngeebhodi ezinobuso bukaMalema,” utshilo uHlobo. 
UTetyana uthi kulo msebenzi, iEFF ayincediswanga mntu ithathe kwimali yayo yombutho.",‘Ndihlala ezulwini ngenxa ye-EFF’
"intwazana eneshumi elinesibini yaseScenery Park eMonti ithe yaba lixhoba lokwenziwa umfazi nguyise wayo oyizalayo oneminyaka engamashumi amathathu anesihlanu ubudala, ngokuthi amane ezithathela ngolunya kule ntwazana yakhe. 
Aba bahlala bobabini kwityotyombe labo njengoko umama womntwana engasekho emhlabeni. Ingxelo ithi utata womntwana emva kokubhubha komama wangxama ngokuthi nguye oza kuthi azikhulisele umntwana wakhe akafuni ukuba ahlale emzini. 
Okubuhlungu kukuba umntwana ubhaqwe sele onzakele kakhulu ngezantsi kwaye sele osuleleke nakwizifo zangaphantsi. 
Abahlali baseScenery Park bazalise inkundla ngoMvulo beyokulwela ixhoba, besithi ziinzame zokufaka umfutho kwinkundla ekubeni anganikwa bheyile utata womntwana. UAndile Faye nongusihlalo wombutho weEFF eScenery Park uthi kubuhlungu oku, kungoko bephakamile kuba oku kwenziwe ngumntu olithemba emntwaneni ekumele ukuba uyamkhusela. UFaye uthi intwazana le iqatshelwe ngumakhulu wayo ohlala eMdantsane ngethuba eyokumbona ngempelaveki ethile ukuba inengxaki. 
“Umqaphele xa ehlala phantsi kuba umane ehlala ngempundu enye. Wabuza umakhulu ukuba kutheni engahlali kakuhle nje wathi ukuphendula kubuhlungu ukuhlala kakuhle kuba uyathunakala. Umakhulu uxelele iEFF ukuba esithi akazazi yena uza kuqala ngaphi, akayazi ukuba kuye kuthweni xa umntwana ekwingxaki elolu hlobo,” utshilo uFeya. 
Umntwana ubonwe ekliniki ngoonesi ukuba sele onzakele kakhulu nanjengoko kucaca ukuba besele kulithuba edlwengulwa umntwana nguyise. UFaye uthi utsalwe negazi nekulapho kufumaniseke ukuba usulelekile nakwizifo umntwana. 
Abahlali bebephambi kwale nkundla besithi makanganikwa bheyile lo tata kuba akafanelekanga kuhlala nabantu sisilwanyana, xa enje ufanelwe yijele. 
Umrhanelwa uza kubuyela kwakhona kwinkundla yamatyala kungekudala apho aza kube efaka isicelo sebheyile. 
UFeya uthi baza kulilwela ixhoba de inkundla ibone ukuba akafanelekanga kubuyela ebantwini umrhanelwa.",Akasakwazi nokuchopha odlwengulwe nguyise!
"Ukuvuselelwa ngokutsha kwesikolo sakudala iNxukhwebe eBhofolo, kubuyisa ithemba novuyo kwabo bangoosaziwayo abafunde kweli ziko ngaphambili.  
Ingxelo ithi sele liqalile iphulo lokuvuselelwa kwesi sikolo esasungulwa ngonyaka ka1855 ngoncedo lwenkonzo yamaWesile.  
INxukhwebe ivelise ingcungela kwezemfundo nakwezopolitiko eziquka uNelson Mandela, Robert Mangaliso Sobukhwe, Simon Gqubule, Mvuyo Tom noLoyiso Nongxa nabanye.  
Othethe egameni lesebe lemfundo eMpuma Koloni uMalibongwe Mtima, uqinisekise ukuba ngenene kuyasetyenzwa eNxukhwebe.  
“Yimali ekumashumi amahlanu ezigidi zeerandi (R50 Million) esele isetyenzisiwe ukuvuselela ucingo kunye nezakhiwo zokuhlala abafundi abangamakhwenkwe,” ucacise watsho uMtima.  
Egameni labo babesakuba ngabafundi kweli ziko uNjingalwazi Mvuyo Tom, uchaza imivuyo abanayo ngenxa yoku.  
“Sivuya kakhulu yinkqubela eyenzeka apha, kudala kuthethwa kungekho nto iqhubekayo ngokuvuselelwa kwesi sikolo, bekubonakala ukuba ingacima imbali yaso,” uthethe watsho uTom. 
 Le ngxelo ithi uNjingalwazi Tom ekunye noNjingalwazi uLoyiso Nongxa bazihlupheza kweli ziko kwizifundo zezibalo nenzululwazi baza bazingcungela. UNjingalwazi Loyiso Nongxa ube yindoda yokuqala emnyama ukuba yinqununu yeyunivesithi yaseWits eRhawutini. 
Othethe egameni lenkonzo yaseWesile eBhofolo, uMfundisi Selby Madwe, uthi kuyabavuyisa ukubona imvuselelo yeli ziko isenzeka ngexesha lokuphila kwabo.  
“Egameni lenkonzo yamaWesile siyavuya kuba iNxukhwebe ngumsebenzi wenkonzo yamaWesile, sivuya kakhulu ngulo msebenzi wenziwa ngurhulumente, kukubuyiswa kwembali oku,” utsho uMadwe.  
Kukho iingxelo zokuba eli ziko liza kufundisa izifundo zezibalo nenzululwazi ukusukela ngoku ngeenjongo zokunceda izikolo zaseBhofolo neendawo ezingqongileyo. Yindibanisela yamasebe karhulumente eyenza ukuba lo msebenzi wenzeke ngaphandle kwengxaki. 
Isebe leMisebenzi yoLuntu, umasipala wesithili saseAmathole kunye nesebe lemfundo eMpuma Koloni- badlala indima ephambili kweli phulo.  
“Kuza kuvuselelwa amagumbi okufundela, iindawo zokuhlala, ikhitshi nendawo yokuhlamba iimpahla ezi zezi ndawo sele ziqalile ukwenziwa,” uthethe watsho uTom. 
Abadlali bombhoxo abaquka uZanemvula Lefuma noMzubanzi Mboya baqalisa ukuzibonakalisa kwezemidlalo kweli ziko-mfundo laseNxukhwebe. 
Esi sikolo besilibhongo labantu abamnyama ngamaxesha engcinezelo kuba besisaziwa ngokuvelisa izifundiswa eziphambili.",Iyavuselelwa iNxukhwebe yakudala
"Lo myalelo uvele kwindibano ebibanjelwe kwesi sixeko ngoLwesihlanu, nebizinyaswe ngamagosa ezendlela akumasipala ombaxa iNelson Mandela Bay, abenkonzo zikaxakeka kwanamalungu eSouth African Towing and Recovery Association (SATRA). 
 
Le ndibano iza emva kothotho lwezikhalazo zabahlali malunga nendlela abaziphatha ngayo abaqhubi beeloli (tow-truck) zokuhlangula iimoto ezisezingozini. Kutshanje kuthe kwangqubana okweenkunzi zegusha iloli yokuhlangula iimoto ezisezingozini kwakunye ne-ambulensi yabucala kwindlela iBuffelsfontein kulo masipala. 
 
Usihlalo wekomiti yeenkonzo zikaxakeka eNelson Mandela Bay uThomas Cameron uthe: “Abaqhubi beeloli zokuhlangula iimoto ezigaxeleke kwiingozi, abekho phantsi kwenqanaba leenkonzo zikaxakeka ngoko ke kufuneka bahlonele imithetho yezendlela, kungenjalo bazakubanjwa.” 
 
Ilungu lekomiti kaSodolophu waseNelson Mandela Bay uJohn Best ucele abaqhubi balo masipala ukuba bohlukane nokuqala bafownele iiloli (tow-truck) zokuhlangula iimoto xa bengene ezingozini. 
 
“Umntu xa engine engozini kufuneka ufownele i-ambulensi ku-10177, amapolisa ku-10111 okanye iinkonzo zongxamiseko zomasipala wethu ku-041 585 1555,” kutsho uBest.",Bayalelwe ukuba bahlonele imithetho yezendlela abeeloli zohlangulo
"Ivalwe ngengxikela yetumente yamanqindi inyanga yeqhawe 
lomzabalazo, uChris Hani, kuKomani, kwibala iTobi Kula kutshanje, apho umbutho wamanqindi wengingqi yaseChris Hani ubumeme amaqela amanqindi aphuma kwezinye iingingqi eziquka iNkonkobe, iFort Hare, iFort Beufort kunye namaqela aseChris Hani. Uluntu lomasipala weChris Hani, kunye neengigqi ezingqongileyo beluphume ngendlu ngeenjongo zokuxhasa le tumente nabadlali.  
Umququzeleli wale tumente, uMabhuti Mapeyi, uthe injongo yabo ngale tumente kukuvala inyanga yenkululeko, inyanga kaChris Hani kunye nokukhulisa umdlalo wamanqindi kwiMpuma Kapa. Umapeyi uthe: “Le midlalo ibimihle kakhulu, zonke iimbethi manqindi zibonakalise ukuzimisela okukhulu, ingakumbi ezale ngingqi yethu eziquka ezaseSADA neQueenstown Boys Boxing Club.  
Kuyabonakala ukuba bekungakuhle nangakumbi xa le midlalo ibingakho rhoqo ukuze abantwana bahlale emabaleni, bangadibani neziyobisi notywala.”  
Le nkokheli iqhube yathi, iyayibulela nenkxaso abayifumene kumasipala waseLukhanji, oweChris Hani kunye neYouth Council yale ngingqi.  
Le tumente ize kanye xa la maqela elungiselela imidlalo yephondo ezakuba kwinyanga ezayo kumasipala we-O.R. Tambo, apho kuzakuba kusilwa abadlali abakudidi olubizwa ngokuba yi-Elite. Kulindeleke ukuba iintshatsheli zeminyaka edlulileyo zaseChris Hani eziquka, * -Ati Hola, zilwele iintshinga zazo.  
Iimbethi manqindi zaseChris Hani zingena kwiinkapu zoqeqesho kungentsuku zatywala.  
Lo kaMapeyi uvale ngelithi iyamonelisa indlela abadlala ngayo abadlali baseChris Hani kangangokuba uyaqiniseka ukuba zikhona iintshatsheli ezizakuphuma kubo nakulo unyaka.","Ivalwe ngamanqindi inyanga kaChris Hani, kuKomani"
"Mlisela nomthinjana wezwe lakowethu, Khululani idyokhwe yobukhoboka enizithwalise yona, Yiqobeni idyokhwe yobuvila niyenz’ithambe, Khululan’amatyathanga enizibophe ngawo wobufede, Abasengi basengel’emlonyeni naseselweni, Zenilibale kunyotha kwelo selwa nakungcamla intloya, Ixesha alimkanga namathuba , Koko lize nenyhweba kavuk’uzenzele, Icekwa lilele kuwe mnt’omtsha, Uba ulala nalo elo cekwa uya kuqhobosheka kude kube sekupheleni kwehlabathi, Qiqa qhawe langomso uliqhayiya lesizwe. 
 Musani ukuvumela iziyobisi zilawule iingqondo zenu, Guqukani kwisimo sokulala emqokozweni, Intswelangqesho mayinganenzi nibe ngamaxhoba eziyobisi, Intswelangqesho mayingadodobalisi amaphupha enu, Intswelangqesho mayingavalwa ngobunxila, Zixhobiseni nifunge ningajiki ningabahoyi oofunz’eweni abanitsalela ezantsi, Imfundo mayenziwe ibe sefashonini ixesha litsho, Oneentsiba zokufunda makafunde ayityekeze, Imfundo liqula elingazange latsha nangasiphi isomiso, Kulusizi kongenamva nongenamphambili, Oseng’ikati uza kuba sisingculelo sokuyilathiswa ngoohlohlesakhe, Kulithamsanqa koonentsiba kuba ubomi bubamthebelele, Imfundo sisikrweqe sokugxoth’ikat’eziko, Makufundwe imfundo ayosuleli ayilo bhula. 
 Layenza lento ulutsha luka1976, Aningeland’ekhondweni na mabhaku esimanjemanje? Siphila kwilizwe elinobunzima, Ilizwe apho olihlwempu uhlwempuzeka ngakumbi, Ilizwe labantu abahleli ngokukholoselana, Ilizwe elityebisa asebetyile , Wena ulambileyo uyakufa namthanyana, Iyonke lo nto ifuna ukuzinikela komntu omtsha, Ikwafuna inyameko nenzondelelo, Impumelelo yakho mnt’omtsha isezandleni zakho, Inzim’indlel’eya empumelelweni inomnqantsa kwaye inomvambo, Impumelelo akusi ikhona ayilovukazi.  
Musani ukuzenza amaxhoba otywala, Musani ukuzenza amaxhoba eziyobisi, Musani ukuzenza amaxhoba kwezi zixhiliphothi, Musani ukuzenza amaxhoba kwaba xholovane, Musani ukuzenza amaxhoba koswanasibomvana, Oozungul’ichele basebenzis’intlupheko yomnt’omtsha, Bayijike bayenze intlutha kubo, Musani ukuzenza amaxhoba niza wuxhaphazeka, Intswelangqesho ngumcelimngeni ongasiweso.  
Ugqatso lobu bomi lufuna umntu oqiqayo, Ugqatso lobu bomi lufuna umntu ongqondo izinzileyo, Ugqatso lobu bomi lufuna umntu ozikisisayo ukucinga, Ugqatso lobubomi lufuna umntu ohluzekileyo kulo mhlab’ungentla, Ugqatso lobu bomi lufuna umntu onobulumko , Ugqatso lobu bomi lufuna umntu ochubekileyo, Ugqatso lobu bomi lufuna umntu othobekileyo, Kungenjalo uyakuzifumana sowukwantshabalala. Banoyolo abagcampuza emarhiweni aluhlaza, Kuba le ntlupheko bakuyiva ngondiva, Mhla nafa nakubalisa ngendlala na emazulwini? Babe oonyana boonantsi bephulula izisu eziyimipatsiya , Lo nto iya kukwenza itshivela elivela ezantsi emhlabeni, Inkululeko yomnt’omtsha isezandleni zakhe, Icebo linye kukukhulula ehakini, Ungaqhoboshi ingqondo ngenxa yokoyika, Ayilo lizwe lamabhetyebhetye eli.  
Zixhwithele mnt’omtsha kuloo ngobozi igcwel’intlutha, Ukubekwa kwezithebe sukulindela injoli uba mayijole, Hleze kuthi kant’unyoko walotyolwa ngamaduna, Buyadlavuk’ubudlelwane xa kusabiwa izithebe, Zijamelane izizwe kuphel’uxolo, Sakumthathaphi umgwebi uSokhetye? Ulutsha lunamandla qha alunamdla, Ulutsha luhlakaniphile qha aluhlaziyekanga, Ulutsha malukhuthale lungakhuthuzi, Vuka mnt’omtsha ikamva lakho lisezandleni zakho.",Liphi ikamva lomntu omtsha?
"Yimali ebalelwa kwisigidi sekota yeerandi (R250 000) ebekelwe bucala yivenkile ethengisa ukutya uSPAR, ukuxhamlisa abo banamacebo okucoca indalo ngokuthi kupheliswe ukusetyenziswa kweeplastiki. 
Njengevenkile ethengisa ukutya, uSPAR uthi uyakuqonda ukuba ukusetyenziswa kweeplastiki, ezi afaka kuzo iimpahla zabathengi bakhe, kunefuthe elibi kwindalo yethu. 
Ethetha eBoardwalk Hotel eBhayi kwiveki ephelileyo, uAngelo Swartz, oza kuthatha iintambo zolawulo kuConrad Isaac, njengomlawuli kwezobumanejala, uthi uSPAR uzimisele ekuqiniseni iphulo lakhe lokucoca ezendalo. 
AbakwaSPAR baliqale nyakenye eli phulo, kwaye kwisigaba sabo sesibini bafuna ukukhuthaza abathengi babo ukuba basebenzise iibhegi ezenziwe ngephepha endaweni yeeplastiki. 
“Sicela umngeni kubantu jikelele ukuba beze namacebo. Imali engangeR250 000 siyibekele bucala ukuxhamlisa amacebo amatsha okwenza umahluko. 
“Simemelela kumashishini ngokubanzi, amashishini amancinane, izikolo, amaziko emfundo ephakamileyo [iiyunivesithi neekholeji] kwanabathengi bethu ukuba basixelele ngamacebo amatsha (okucoca indalo),” utshilo uSwartz.",Nceda uSPAR kwiphulo lokucoca indalo
"Abalali buhlayo abagqatswa booceba basetyhini be-EFF oko kwathi konekwa imifanekiso neenombolo zabo kumaqonga eminatha yonxibelelwano. 
Kule veki, iEFF ipapashe imifanekiso neenombolo zeminxeba yabagqatswa booceba bayo kuba ifuna baziwe luluntu. 
Oku kuza emva kokuba inkokeli ye-EFF uJulius Malema ivakalise ukuba xa ufuna ukuba ngumgqatswa we-EFF kufuneka ubengumntu ofumanekayo emnxebeni ubusuku nemini. 
Yonke into ihlala inezibhoxi zayo ke kuba ndaweni yokufumana iminxeba ebuza ngezinto ezichaphazela intlalo yoluntu okanye ipolitiki, abantu abangamadoda bathabathe eli thuba betsalela abagqatswa basetyhini be-EFF, abakule mifanekiso, bebonakalisa isincwaso bambi bengena emxholweni begqula. 
Eminye yale minxeba ibuza la malungu e-EFF ukuba ayafumaneka na kwezothando lo gama eminye incoma inkangeleko nokucikidizwa kwabo. 
Abanye bakwaveze ukuba baxolele ukuthwala iimpahla zabo bayokuhlala kwindawo ekuhlala ezi ziphalaphala ze-EFF. 
Indoda esebenzisa uTwitter, emva kokubona umfanekiso kaLulama Memela wakwaWadi 28 eDiepkloof eSoweto, ithe ifuna ukuya kuhlala eDiepkloof. 
UThuli Xaba ongumgqatswa kwaWadi 53 eSoweto ufumana iminxeba yamadoda anxanelwe uthando nasezinzulwini zobusuku. La madoda athi axolele ukuya kuhlala kwaWadi 53 ngenxa yobuhle bale ntombi yakwaXaba. 
“Ndifumene umnxeba osuka eLimpopo ofuna ukwazi banzi ngendawo endihlala kuyo. Kuza- kufuneka ndibe nenye inombolo yemiba yam yabucala,” kutsho uXaba okwathe uyawuqonda umgaqonkqubo wombutho wokubeka esidlangalaleni iinombolo zabagqatswa bawo. 
isibhalo@inl.co.za",Athe shu sisincwaso amanenekazi e-EFF
"Imbaleki yasDutywa, uYanga Malusi, ixelele iimbaleki zaseMnquma naseMbhashe okokuba uya kuyeka ukuthatha inxaxheba kwiSpargs SuperSpar 5KM Fun Run mhla washiywa yenye yazo. UMalusi, ongenantanga eMnquma naseMbhashe, uphumelele umdyarho weembaleki oxhaswa nguSpar ityeli lesihlanu iiminyaka ilandelelana eGcuwa. Le mbaleki ebalekela iqela ekuthiwa yiZwelonke Athletics Club ithe khange ifumane bunzima ngethuba ibaleka umgama oyi-5KM. “Khange ndifumane bunzima bungako koogxa bam ebendikhuphisana nabo. Ibingumoya eyona nto endisokolisileyo, ngakumbi ngexesha ndisiya entanjeni,” utshilo uMalusi. Iikhilomitha ezintlanu ezibalekiweyo ziqale koSpargs SuperSpar zayo kuqhina eButterworth College ezinze ngaphandle kwidolophu yaseGcuwa. 
UMalusi uwukhokele uqala umdyarho kwaye wayokuwuvala esabaleka phambili yedwa. Kwimidyarho emine eyahlukeneyo ebanjwa rhoqo ngonyaka eGcuwa, uMalusi uyiphumelele yonke eyiphinda-phinda engaphikiswa nayenye imbaleki kwiminyaka emihlanu edlulileyo. Nangona kunjalo, akazimiselanga ukuyeka ukuthatha inxaxheba kwi5KM ngaphandle kokuba kubekho imbaleki emqhumisela ngothuli. “Mhla kwabakho imbaleki endishiyileyo kulo mdyarho, ndawuze ndiyeke ubaleke kuwo,” uvale ngaloo mazwi uMalusi weZwelonke Athletics Club. 
UMalusi ufumene imali engamakhulu amathandathu eerandi (R600) ngokuphuma kwakhe kwindawo yokuqala; kwindawo yesibini yanguMbali Hashe obalekela iNedbank Athletics Club ogoduke neR400 ze uZukile Vellem weHlazo Athletics wafumana iR300. Kwiziphumo zabasetyhini: iimbaleki zeRoyal Striders Athletics Club, Asathi Mvalo uphume kwindawo yokuqala ugoduke neR600, logama uEndinako Mndayi ephume kwindawo yesibini wafumana iR400 ze uXoliswa Bici wazifumanela iR300.",Imbaleki yaseDutywa idinwe kukushiya abantu ngoku idinga umntu enokukhuphisana nayo
"AbakwaToyota bathengisa inkululeko ngale-Fortuner yabo intsha. Bebesibizile kwezi veki zigqithileyo zingephi ukuba siyamkele siyivavanye nje kancinci kumsitho obebewubambele kwiindlela ze-4×4 e-Klipbokkop emaphandleni aseVostile eNtshona Koloni. 
“Le intsha iFortuner ithe ukutsaleka ukusuka phambili ukuya ngemva iphinde inone xa ithelekisa naleyo indala. Iyakwazi ukudlala indima yokuphucuka edolophini, kodwa iphinde ilungele ukufathula iindonga namahlathi emaphandleni”, kutsho uSekela Mongameli wezokuthengisa kwaToyota South Africa Motors, uCalvyn Hamman. 
KwaToyota bazidla ngeembambo ezintathu zolwakhiwo lweemoto zalo mzi, abazibiza i-QDR (Quality,  ier entsha ixhaseke kakuhle, iqhubeke ibengungqa phambili kumanani eemoto ezithengiswayo kweli nqanaba idlala kulo nezinye ii-SUV ezifana nee-Ford Everest nee-Chevrolet Trailblazer. 
Amaxabiso e-Fortuner ayancumisa mpela xa ujonga ezo ikhuphisana nazo. IFord Everest singathi izobasengxakini nala maxabiso ayo aphezulu. Kodwa xa iFortuner ixabisa ngaphantsi, ingabe ulwakhiwo lwayo luyathandabuzeka? 
Kuphuculwe okuninzi kwi-Fortuner. Iinjini zintsha zinomfutho ongcono njengezo zikwi-Hilux ebifike ekuqaleni kukaFebruwari.  
Kwezepetroli sithetha ngenjini ye-2.7 VVTi ekhupha 122kW/245Nm ngethemba lokuba ungonga i-10% ekurhabuleni ithontsi. Umanqam we-4.0 litre V6 usekhona namandla ayo angange-175kW/376Nm. 
 Kwezedizili ngoku kukho umancane wenjini ye-2.4 GD one-110kW/400Nm, nomkhuluwa i-2.8 GD one-130kW/420Nm. 
Ii-gearbox nazo zintsha. Ezakudala ze-5-speed manual ne-4-speed automatic zimkile. Ngoku kufumaneka eze-6-speed kwimanual nakwi-automatic. 
KwaToyota bathembisa ukuba olu manyano lutsha lwezi-gearbox neenjini luzokunika umthengi i-Fortuner etsala lula kwisantya senjini esiphantsi, oko kuphinde kunike ukurhabula kwethontsi okungcono kangange-13% kwi-2.4 GD ne-15% kwi-2.8 GD. 
Ezokuphucula ubucwebe nobulula bokusebenzisa, kufakwe okuninzi okutsha kwi-Fortuner. I-suspension intsha, ngakumbi apha ngaphambili, bayekile ukusebenzisa leyo ifana nakwi-Hilux. Oku kwenza ukuba iFortuner ibeyi-SUV manyhani, ingabiyivantyi eneqokobhe kuphela. Ayisafani nofana ne-Hilux apha ngaphandle. Kufana idashboard ngaphakathi kuphela. 
 Endleleni ivakala intofo-ntofo, ayisagqampi njengakudala, ikunika ithemba lokuba ingabambelela xa uthatha igophe ngobundlobongela. Ithule futhi, ingxolo yomoya nendlela ayisangeni tu. 
Ngaphantsi kukho i-Hill-start Assist Control, Active Traction Control, Downhill Assist Control, Trailer Sway Control (ezithile zifumaneka kwi-4×4 kuphela). Besikhe sazivavanya ezi zinto kwiintaba namadlelo nesanti phaya e-Klipbokkop. I-Fortuner yenze edume ngazo ngokungathandabuzi. 
Ngaphakathi okutsha yi-glovebox enomkhenkce, uyacofa iqhosha ukuyidumisa hayi isitsixo. Xa usenyuka kuluhlu usiya kwi-2.8 GD-6 ufumane izitulo ezogqunywe ngofele, izibane ze-LED, ingxowa yokhuseleko yamadolo kwicala lomqhubi. Kwingakara i-4.0 V6 ufumane ucango lwangemva olulawulwa ngombane nenavigation system. 
Besikhe sajonga amanani othengiso kwezi veki zimbini zidlulileyo ifumaneka i-Fortuner. Seyingungqa-phambili njengesiqhelo. 
Sithanda: Icwalile, ithule, ayiligongqozi ifutha iyaliphunga nje qha, iyelele ekufaneni nemoto ngaphakathi hayi ibakkie. 
Asithandi: Akukho cango lombane phaya ngemva, eza zitulo zangemva zibuxhaka-xhaka bekufanele ukuba likhona elinye icebo lazo ngoku. 
Amaxabiso: 
Toyota Fortuner 2.4 GD-6 Raised Body Manual – R436 400 
Toyota Fortuner 2.4 GD-6 Raised Body Automatic – R453 400 
Toyota Fortuner 2.7 VVT-i Raised Body Automatic – R429 400 
Toyota Fortuner 2.8 GD-6 Raised Body Manual – R513 400 
Toyota Fortuner 2.8 GD-6 4×4 Manual – R571 400 
Toyota Fortuner 2.8 GD-6 Raised Body Automatic – R531 400 
Toyota Fortuner 2.8 GD-6 4×4 Automatic – R589 400 
Toyota Fortuner 4.0 V6 Automatic – R633 400 
Service Plan – Iminyaka eyi-5 / 100 000 km 
Warranty – Iminyaka eyi-3 / 90 000 km 
Silandele ku-Twitter naku-Instagram ku-@ilisolezwe okanye ulandele intatheli ku-@doughZAR.",Ifikile i2016 Toyota Fortuner
"Umlingo owenziwe yikapteni yeqela lee-All Blacks uRichie McCaw kumzuzu wokugqibela uncede ii-All Blacks ukuba ziphumelele umdlalo wovavanyo wangoMgqibelo. 
 INew Zealand iphumelele ngamanqaku angamashumi amabini enesixhenxe kwangamashumi amabini. 
ISpringbok besiwulawula lo mdlalo ixesha elininzi, into ebebeyenzile nakumdlalo kunye ne-Australia. Kodwa khange bakwazi ukunyamezela de uphele umdlalo, kuba ize ngasemva iNew Zealand yawuphumelela umdlalo. 
Iqela lee-All Blacks liye lazibonakalisa ukuba kutheni libekwa kwindawo yokuqala embhoxweni kwihlabathi, kuba bebeziphindezela rhoqo xa uMzantsi Afrika ubhalisa ebhodini. Kwaye baye bawongwa ngeFreedom Cup emva komdlalo. 
Emva kwemizuzu emibini yokuqala komdlalo, iflyhalf yee-All Blacks, uLimo Sapoaga, uye waqabelisa ipenalithi ngomzuzu wesibini uqalile umdlalo. Kwaye le nto iye yanceda eli qela lasemzini ukuba lizethembe. 
ISpringbok bezibonakalisa iimpawu zobugagu ekuqaleni komdlalo njengokuba bebedlala ngebhola ibala lonke, phakathi kwabadlali bangasemva nabo bahlaselayo. UBismarck du Plessis nguye oqale wakwazi ukunyonyoba wayokungqengqa okokuqala emgceni, engqengqela eli qela lalapha ekhaya. 
Kuphinde kwabuya uJesse Kriel emva kokufumana abadlali bangemva beKiwies belele wankqenkqeza wafumana ifullback uWillie le Roux ukuba ayokungqengqa ekalikeni. 
Kuyiwe ekhefini la maqela mabini ebambene ngamanqaku alishumi macala. Indlela ebebedlala ngokuzimisela ngayo abafana beSpringbok kwisiqingatha sesibini, ibingathi baza kuyingcwaba iNew Zealand. 
Sele kushiyeke imizuzu elishumi uphele umdlalo ziphinde zavuka ii-All Blacks zawacinezela mpela amabhokobhoko. Emva kokuba bejijisene uRichie McCaw uye walihlangula iqela lakhe- uye waya kuRuan Pienaar wafika eme yedwa, amanqaku adlala ku (24-20) kukhokela iNew Zealand. 
Baye bagqityezelelwa nguSopoaga ophinde waqabelisa enye ipenalithi; iSpringbok siye sabethwa ngolo hlobo. Ngumdlalo wovavanyo wesibini lo babethwe kuwo.",UMcCaw uhlaze iSpringbok
"Sukela kuqale iphulo likagqogqa elibizwa ngokuba ngu-Operation Lockdown kwinyanga yoKwindla kwimimandla edume ngokuba namaqela oonqevu iBethelsdorp kwakunye neGelvandale eBhayi ukuzokuthi ga ngomhla wokuqala kule nyanga sikuyo, ube yimpumelelo umsebenzi wamapolisa njengoko bekubanjwa umntu abemnye ukuya kwababini ngosuku, kwabo phula umthetho, nto leyo yenze inani elipheleleyo lokubanjwa kwezaphuli mthetho kuquka neqela loonqevu lime ku161 kula mmandla.   
Ezinye zezinto ezithe zafumaneka ngethuba lika gqogqa yimipu engekho semthethweni, abashishina ngentsangu, ukufumaneka beneentlobo ngeentlobo zeziyobisi, ukubiwa kwempahla zendlu kwanamatyala okubulala.  
UColonel  Priscilla Naidu wamapolisa, uncome nentsebenziswano ebiphakathi kwabahlali kwakunye namapolisa ngethuba likagqogqa kula mmandla. Imipu eye yabanjwa ibeyi 38, amacwecwe eCD ayi 294 kwakunye nesixa semali.   
Ukanti kukwabanjwe nabantu abasela bezintyintyile kwanabo baxhaphazayo. Bonke aba bathe babanjwa sele bevelile ezinkundleni, abanye kusalindeleke ukuba bavele kungekudala.",Kubanjwe abantu abayi-161 kugqogqa eBhayi
"ABAFUNDI besikolo iSt Matthews kuQoboqobo bayalelwe ukuba basishiye isikolo kule veki emva kokungeniswa kwenkungula yabafundi esikolweni bekreqwa sisisu kwinto ekholeleka ukuba ibangelwe ngamanzi anentsholongwane. 
Iingxelo zithi izolo (ngoLwesibini) abafundi abalikhulu elineshumi(110) bangeniswe kwisibhedlele iSS Gida kuQoboqobo emva kokukhala ngesisu kulandela ukusela isiselo (jusi) esenziwe ngamanzi asuka kumasipala wesithili iAmathole. 
Utitshala wesi sikolo uthi la manzi afakwe kumatanki esi sikolo, ehostele nasesikolweni, kulandela ukushokoxeka kwamanzi okusela nokupheka ematankini. 
Umfundi oyintombazana oneshumi lesihlanu leminyaka, owenza uGrade 9, uthi uqalwe ngamahlaba esiswini emva koko wasiva simkreqa. “Emva koko ndiye ndahlanza ndabe ndihambisa. Ndikhwaze umetroni sabe sele sifunelwa uncedo,” utshilo lo mfundi. 
Ngokwengxelo kaRay Tywakadi, uSekela Mlawuli kwiSebe lezeMfundo eMpuma Koloni, abafundi abangamashumi amathandathu anesine, kwabo balikhulu elineshumi, bakhawuleze bakhutshwa esibhedlele logama abanye besashiyeke ngaphakathi benyangwa. 
Ubukhulu becala, ngokutsho kukaTywakadi, aba bafundi baphelelwe ngamanzi emzimbeni emva kokuhlanza nokuhambisa. 
“Yiyo le nto sithi godukani nibuyele esikolweni ngoMvulo ukuze sivavanye la manzi kwanokutya ukuze sibone oyena nobangela wale ngxaki,” utshilo uTywakadi. 
Amagosa esebe lezempilo abesesikolweni ngethuba I’solezwe lifika kwesi sikolo. Ambi kula magosa ebenyanga abafundi kumagumbi esikolo logama abanye bebezimase indibano yokugqala umkhombandlela kule ngxaki.",Ikhulu labafundi esibhedlele emva kotyatyazo nokuhlanza
"AmaBhaka-bhaka anike usihlalo (wawo) uGqirha Irvin Khoza isipho esihle ngokuphumelela umdlalo obumhle namhlanje eRoyal Bafokeng Stadium emva kokuntywilisela iPlatinun Stars esezingxakini kwezi ntsuku. Amagowuli amabini afakwe yifolosi uJustin Shonga kwisigaba sokuqala somdlalo noThembinkosi Lorch ongcangcazelise umnatha kwesesibini, anike i-Orlando Pirates amanqaku amathathu ayithathe (iPirates) ayoyilahla emva kweMamelodi Sundowns ephezulu kwiPSL. Kunyanzeleke okokuba asebenze zisuka unozinti weBucs, uJackson Mabokgwane, emva kokuba ifolosi yeDikwena, uBonginkosi Ntuli, ezame ukufaka igowuli kumzuzu wesithathu umdlalo uqalile. Izamile ukuphendula nayo iPirates ngebhola kaLorch emva kwemizuzwana – kodwa ngelishwa lakhe ufike ethe qwa unozinti wePlatinum Stars – uDino Visser. 
Nangona iqale ngokuxhathisa emdlalweni iPlatinum Stars – kodwa kuye kwacaca ukuba idibene namakhangala wePirates aze emdlalweni ezilungiselele ngokupheleleyo. Ukuba ibikwazile ukuwasebenzisa amathuba wayo kakuhle iPirates, bekufaneluba iye kwixesha lokuphumla ihamba phambili ngamagowuli amabini okungenani ngoba ebekhona amathuba. Emva kwethuba ezama uJustin Shonga kwimidlalo edlulileyo, namhlanje ude wafuma igowuli kumzuzu wamashumi amabini anesixhenxe. Eyona nto ibibonakala iphambili kubadlali bePirates kwisigaba sesibini ibikukuqinisekisa ukuba ifumana igowuli lesibini lokuqinisekisa impumelelo. 
Umqeqeshi wePirates, uMilutin Sredojevic, uye wanyanzeleka ukuba akuphe uGladwin Shitolo ngenxa yokonzakala, indawo yakhe ithathwe nguMarshall Munetsi. Umdlali osuka kwiChippa United, uDiamond Thopola, ufumene ithuba lokudlalela iPirates okokuqala emva kokungena endaweni kaKapteni wanamhlanje uMpho Makola kwisigaba sesibini somdlalo. IDikwena ihleli kwindawo yokugqibela kwiPSL kwaye akubonakali ngathi iyakuphuncuka lula kwindawo ehleli kuyo ngoku. 
 
Platinum Stars: Visser, De Jongh, Sithole, Mthethwa, Mpeta, Mere, Mekoa, Rambuwane, Ng’ambi, Msomi, Ntuli. 
Orlando Pirates: Mabokgwane, Shitolo, Nyauza, Dube, Maela, Nyatama, Makola, Norodien, Memela, Lorch, Shonga.",IDikwena intywiliselwe yiPirates enkundleni yayo
"KULO nyaka, iiMbasa zoMculo wesiNtu (SATMAs) ziza kuhlonipha amaqhawe namagqala kumculo, amaqhula, unomathotholo, iimbongi nabanye. 
AbeeSATMA bathi abatyunjwa baza kuhlonitshwa, abayi kukhuphisana, ndaweni yoko abagwebi beeSATMA baza kukhetha abo bafanelwe kukuwongwa. 
IiSATMA zalo nyaka ziqhutywa ngobambiswano nephondo laseMpumalanga ngomhla wesihlanu kweyoMnga / Disemba 2020. 
La mawonga angena kunyaka weshumi elinesihlanu eqhuba, kwaye njengeminye iminyhadala eqhutywe ku2020, nawo kulindeleke azeke mzekweni ngokuqhutywa ngobuxhakaxhaka be-intanethi. 
“Abatyunjwa abayi kuvotelwa ngokuthunyelwa kweeSMS. 
Sicela nityumbe iqhawe lomculo wesintu, imvumi, iqela, umsasazi kanomathotholo, iqhula nentatheli oyibona ifanelekile kuwe okanye kwisikhululo sakho sikanomathotholo,” kutsho abaqulunqi beSATMA. 
“ Ifomu iza kufumaneka online ukuze igcwaliselwe loo mingxili uyityumbayo, isikhululo sakho sikanomathotholo okanye inkampani yoshicilelo. 
“ Ubani kufuneka ethumele iinkcukacha ngalo mntu amkhethayo, umfanekiso / icwecwe okanye iDVD yakhe,” kutsho abavelisi beSATMA. 
Abavelisi balo msitho bayacela ukuba izicelo zokutyumba zifakwe ngonxibelelwano lwe-online okanye ngeposi, kule dilesi, 337 Roslyn Ave, WaterKloof Glen Pretoria, besithi oku bakwenza ngokuthobela imiqathango yeCOVID- 19. 
Inyoba yokutyumba abo bafanelwe kukuwongwa ivule ngoLwesibini wale veki, umhla we11 kweyeThupha de ibe yintsimbi yesithathu ngomhla we30 kweyoMsintsi 2020. 
Umxholo walo nyaka weeSATMA uthi Celebrating Afrika.",SATMA: Kheth’ omthanda njengofish ngoku!
"Zinkosi! Uba nokuphambana ke kodwa umthetho esinawo; kunjalo nje unamaxa okuqatsela, ungawazi nokuba uyinto yokuthiwani na.  
Kambe ke ndibuya ndizinqwanqwe kuleyo ngcamango, ndithi umthetho ulungile wona, koko ngabantu bomthetho aba banamaxa okuphambana.  
Apha enyangeni oonondaba basithe vee ngesanxwe sokubethana kweemvumi ezidumileyo, ezingenamthetho; zityholana ngokuphuphunyelwa lujiki de luziphume ngeempumlo. 
Bantakwethu, bangaphi abantu abathi bakunxila baxhimfane bathukane kweli lizwe linolutsha oluhlala emiphandeni yojiki? Apho kuleyo ndawo uhlala kuyo mfundi wam, ingakumbi kwabasezilokishini, zingaphi izikhalo zamanxila ozivayo mihla le?  
Kuke kwathetha bani ke kwabasemthethweni ukunqanda nokulwisana nezo zenzo kuleyo yakho indawo? Kweyam abezi sele bebizwa!  
Kodwa kwezi mvumi sithe singekeva nokuba kwenzeke ntoni na, sisabone nje ivido kuphela, ingekaphandwa ukufumanisa ukuba ayivi ihleliwe kusini na, zatsiba izinxibamxhaka zomthetho zathi makabanjwe umnikazi wempama. 
Akhange kubekho nokungathiza ngokusingise kwizinto ezifana nokuba kungenzeka uyenze ngokwakhe ‘uBhabha’ le vido, kube isisabatha sokubhabhisa ‘uMpintshi’.  
Izinxibamxhaka zomthetho zithethe koonomathotholo zisithi zimfuna phantsi naphezulu uMpintshi kwaye azizu lala buhlayo zingambambanga. 
 Kanti lo mthetho ukhetha izinene ukufuma kusini na? Kungani ukuba kungenziwa oku kwabanye abantu abathi bagaxeleke kwangxakini inye? 
Oosopolitiki bagxalathelene kwizikhululo zamapolisa besiya kumangala, engekamangali ke phofu oqhwatywe ngempama, kwabe sekungabo phambili. Kambe ke izenzo zabopolitiko zasoloko zinorhudo, kuthi kwakusondela uvoto zibe notyatyazo.  
Akukho nto bake bayenze ingekuko ukucela injezu yezopolitiko. Le mibutho ibifuna nje ukuzenza ngathi iyakhathala kanti isibetha ngemf’ iphindiwe, akukho kwakukhathala ngandawo.  
Yena lo ube yokumangalela abantu abalwa ngokubhanxwa lujiki, njengoko betyhola ke, bangaphi akhe wabamela bebethwa benganxilanga ke bona phaya kula ndawo ahlala kuyo? 
 Mhlawumbi ke uhlala kwihlomeladolophu apho ungasoze uzibone izinto ezinjalo, ngako oko ebeqala ukubona into enjalo apha ebomini bakhe.  
Kodwa ukuba uhlala elokishini nakwezi ndawo zibambe bulokishi apho zikho ngobuninzi izehlo ezinje, abamaziyo ze bamxelele ukuba ungumhanahanisi ozithandela nje injezu. Umntu othi xa esiya kumangala ahlebele oonondaba ukuze bamfezel’ injezu! 
Bayandixaka ke nabo oonondaba. Bayakuthanda ukuphembelela izinto eziphuthileyo.  
Lo wabathiya ukuba ngoonondaba wababona kakuhle ukuba ngabantu nje abathanda iindaba nokuba zinjani na, nqwa nabolwimi kuthi thina basezilalini. 
 Bangaphi abantu abathi bakuntlithana bexakwe butywala babaveze xa besiya kumangalelana?  
Abanyalanga ukuya kulanda uyise walo mntwana uhlalisanayo ukuba aphendule ngokuqhwatywa kwentombi yakhe. Bathi makaphendule athini umntu omdala engakuthandi nje okwenzekayo. Abanalwazi ukuba ukuhlalisana komntwana yintlungu emzalini? 
 Ibe ngakumbi umzali akuba ngumntu wakwaLizwi. Mhlawumbi ke kobakhe ubufundisi akukho nto igwenxa ngokunxaxha kwabantwana bekholwa, kuba ke zikho iicawe apho ukrexezo lungazelwe nto. 
Baphume ngendlu ke abomthetho bekhangelana noMpintshi, bamfumana apho bamfumene khona, ukuba aye kuphendula.  
Mangaphi amatyala ezimekemeke zasekuhlaleni ezenziwa ngabantu athi afakwe apho abomthetho bathi bawalandelele babambe umntu zingaphelanga iintsuku ezimbini?  
Mangaphi amatyala amasela aba imfuyo yethu athi sele ebanjiwe akhululwe singakhange sive nokuba kuxoxwe kwaphelwa phi na?  
Akukho mthetho ngandawo koku; okukhoyo ngamahaya ezopolitiko kuphela.  
Kungade kumenyelelwe izohlwayo eziqatha ngabantu abazichaza ngokwabo ukuba benzana ingqongqo, omnye yomnye! Goba msenge iibhokhwe zikutye! 
Owenu kwisiXhosa, Nxuba",Umthetho ngowezihluthi kusini na?
"Igwetywe iminyaka emihlanu kuphela indoda yelali yakuGomolo eSajonisi eyadlwengula intwazana yetshomi yayo, igwetywa yinkundla yamatyala engingqi yaseSajonisi.  
 
Eli tyala belichotshelwe ngoLwesine enkundleni. 
 
Le ndoda nguPhakamile Guleni nonamashumi amathathu anesixhenxe (37) ubudala. Lona ixhoba lineshumi elinanye (11) ubudala. 
 
Ingxelo ephuma kwisithethi samapolisa kula mmandla uKapteni Nozuko Handile, ithi ixhoba lalilele lodwa kwigumbi likaninakhulu walo, engekho yena uninakhulu ngethuba utata wakhe efika noGuleni ebusuku besuka kwindawo yentselo kweyoMnga ka2017. 
UHandile uthi uGuleni wacela indawo yokulala kugxa wakhe ongutata wexhoba kuba besuka kwindawo yentselo. UGuleni wathi akubona ukuba ugxa wakhe ukobude ubuthongo kwaye nexhoba lilodwa wachwechwela ixhoba wafika wazenzela elidlwengula. 
 
UGuleni uzakuchitha iminyaka yakhe emihlanu ngaphakathi ejele.",Igwetywe iminyaka emihlanu indoda eyadlwengula intwazana ena-11
"Mzi kaNtu ndisuke ndaphathwa kukoyika, uvalo luthande ukuthi gqolo ukubetha ngamandla, amehlo ahlala eenyembezana, ukanti nengqondo iyabhadula, ithatha ibeka umhla nezolo!  
Oku kungazinzi kwam kuvuselelwa ngakumbi ngumbono omasikizi oqhubeka ezityalikeni, uqhutywa ngabo bekumele ukukhokela abantu abangamarhamente, bebakhokelelela kubomi bobungcwalisa, ubomi bendlela esingisa eParadesi engunaphakade!  
Ingaba indlela engcwele nengcwaliseke ngolo hlobo, indlela yonqulo olugxile kwiziBhalo nobuKrestu, iyahambelana nentlonti egqubayo kwezinye zeetyalike zoMzantsi Afrika? 
Kutsha nje, kuwo onke amajelo osasazo, kuquka unomathotholo, umabonakude, amaphephandaba noolindithuba, kugqame isikhalo esinye, esi sabefundisi abantlokothisa amarhamente abo ngokwenza izinto ezibambisa umzimba nezingaqhelekanga kwindlu yokuthandaza!  
Sivile ngabefundisi abakhafulisa amakholwa kwiityalike zabo ingca eluhlaza yaka, ufike abantu beyitya ngathi kutyiwa isonka esomileyo okanye izihlunu zenyama yenkomo. Sivile ngabo bazibiza ukuba ngabefundisi bakwaLizwi benika amarhamente abo izinambuzane ezifana nezidungulu, oonomeva, iimbovane kwanezirhubuluzi ezifana neenyoka ukuze bazintlantlathe, bazitye bade baziginye.  
Mva nje kwiimagazini zamazwe aseAfrika bekukhalwa ngabefundisi bezinye zeetyalike zaseKenya abagunyazisa amarhamente angoomama namantombi ukuba xa befuna ukubekwa izandla bathandazelwe, kumele baguqe phambi kwabo, ukuze ngeli lixa bebekwa ezo zandla bethandazelwa, baphulule aba befundisi kubuni babo bebabambe kumatyhelufa eebhulukhwe. 
Ezakutsha nje zezo zomfundisi othatha isibulala-zinambuzane esibizwa ngokuba yiDoom, asithsuthsuze kanobom kwabo bafuna ukuthandazelwa, ukuthandaziswa nokubekwa izandla ngumfundisi lowo, ukuze babe nokuthamsanqeleka ezimpilweni zabo.  
Ndithi ndakuqwalasela ezi zenzo zaba befundisi mawethu, ndifune ukukholelwa ukuba ikho ingxaki, kunjalo nje inkulu kwaba befundisi. Ndide ndamdala ndanenkqayi ndingazange ndakuva ukuhambelana kwelizwi likaThixo nentlonti. Ndithi ndakuyiqwalasela ndiyihlalutye yonke le nto yenziwa ngaba befundisi bezi nkonzo zinamagama angaqhelekanga nangaziwayo kwimbali yesizwe sethu, ndibe novakalelo lokuba kungenzeka njengokuba bexhaphaza abantu ngegama likaThixo nje, bephosisa ke phofu, kuthi kanti benza okuvisa bona kamnandi, benza okungenanto yakwenza nokutyhilelwa kwabo nguThixo, nanjengoko besitsho, koko benza konke oku kuba bengamaxhoba empatho egadalala bona kuqala.  
Uphando luyibeka itsole kunjalo nje icace gca into yokuba, umntwana okanye umntu obe lixhoba lokuphathwa gadalala, aye abe maninzi amathuba okuba naye aphathe abanye abantu gadalala ngokwenza intlonti engamkelekanga kubo. 
Kwincwadi yophando-nzulu ngokusebenza kwengqondo yomntu, kwanentlalo akuyo, ncwadi leyo ibhalwe nguNjingalwazi uMW De Witt nenesihloko esithi The Young Child in Context: A Pyscho-Social Perspective, ichazwa kakuhle kwiphepha lama-342 kule ncwadi ukuba “umntwana onembali yokuphathwa gadalala, onomnqweno wokufezekisa iimfuno zovakalelo ezingazange zifezekiswe ebuntwaneni, nalowo ebenokuxhatshazwa eselula, naye akuba mdala uye azanelise ngokwenza ngolu hlobo kwakusenziwa ngalo kuye ebuntwaneni, nokuba oko kuthetha ukuba makavise abanye ubuhlungu.”  
Oku mawethu kuyathetha apha kum ngaphakathi, kuthi ukuba banokuthathwa bonke aba befundisi bezityalike zinamagama angaziwayo nesinokuzibona njengoovuk`ezicithini, kusenokwenzeka kufumaniseke ukuba bakhule bephathwa gadalala entlalweni, okanye bexhatshazwa ngoontangandini ezikolweni, kungenjalo ke kuthi kanti bangenwe yintlonti egqithisileyo. 
Iinkonzo esikhula zisaziwa nezinembali enokuchazwa yalathwe, kuzo akuzange kuvakale ntlonti igqithise njengale yezi zinamagama angenakulandwa ngokwemvelaphi yazo. Ndithetha kaloku ngeetyalike zemveli ezifana neeWesile eyathiwa ngomsunguli wayo uJohn Wesley; iiRute ezathiywa ngonyawontle wangaphambili uMartin Luther; iiRoma ezathiywa ngendawo yemveli eyiRome kwelaseItaly; iTshetshi ethiwa ngemveli yayo eyiChurch of England okanye Anglican Church; iRhabe ethiywe ngomzila owawubonwa kuKumkan’ uRharhabe, nezinye eziliqela mawethu.  
Kaloku kulaa ncwadi kaWG Bennie ka-1971 ithi Imibengo, iphepha lelama-138, iyacaciswa into yokuba “icawe yaseRhabe yathiywa phantsi kwesivivane awayenqula ethandaza kuso uKumkani uRharhabe, kwathiwa le ndawo athandaza kuyo uKumkani, yityalike kaRharhabe, kwabe ngolo hlobo kuvela igama laseRhabe.”  
Ezi ke ziinkonzo ezingaziwa ngantlonti yokutshizwa kwabantu ngeDoom, ukutyiswa kwabantu izinambuzane nokukhafuliswa kwabo uhlaza olufana nengca. 
Mawethu, naluphi na unqulo nenkolo, aluzange luhambelane nentlonti!  
Abenzi bentlonti ngegama likaThixo, ngegama lobuKrestu, ingathi balibele ukuba “umyalelo kaYehova ugqibelele, ubuyisa umphefumlo, izimiselo zikaYehova zithe tye, zivuyisa intliziyo kwaye zibubulungisa kwaphela!” 
 Kuphi ukugcoba kwentliziyo kule ntlonti? Buphi ubulungisa kule mikhwa mibi yokulahlekiswa kwabantu ngaba befundisi? 
Lumkani mawethu! Yintlonti yodwa le!",Unqulo nentlonti azizange zihambelane!
"Onke amalungu esigqeba esilawula iSafa (South African Football Association) avumelene ngazwinye ngokuchongwa kukaMolefi Ntseki njengomqeqeshi weBafana Bafana omtsha. UNtseki uye wangumqeqeshi obambeleyo weqela lesizwe lebhola ekhatywayo emva kokubeka phantsi kukaStuart Baxter emva kokuphela kwe-2019 Africa Cup of Nations ebibanjelwe eYiphutha kwinyanga ephelileyo. Lo kaNtseki ebelisekela likaBaxter kwi-Afcon, uMzantsi Afrika okhutshwe kuyo yiNigeria kumjikelo wesithathu. Kwiveki ephelileyo, uNtseki ukubeke kwacaca okokuba unawo umnqweno wokuqeshwa njengomqeqeshi oyintloko ngokupheleleyo. 
“Entlanganisweni yanamhlanje, isigqeba esilawulayo kwiSafa sinikwe igama lomqeqeshi yikomiti ebinikwe uxanduva lokukhangela umqeqeshi omtsha. Onke amalungu esigqeba avumelene ngegama likaMolefi Ntseki kwaye uza kuthatha iintambo ngoko nangoko ukuze akwazi ukuthatha iqela lesizwe alise kwiNdebe yeHlabathi (2022 Fifa World Cup), itshilo ingqonyela ebambeleyo yeSafa, uRussel Paul. UNtseki uyanyuselwa emva kokuqeqesha iqela lesizwe elincinane, i-Under 17, ixesha elide. Umdlalo wokuqala kaNtseki ngulowo uphakathi kweBafana Bafana neZambia kwiveki ezayo.",UMolefi Ntseki ngumqeqeshi weBafana Bafana oyintloko ngokupheleleyo
"Intlalo nezithethe zesiNtu zaginywa sisiLungu. Xa kuthethwa ngokumetsha phakathi kwempi engayanga esikolweni ibangathi kubaliswa iintsomi.  
EmaXhoseni isishumane sendoda asamkelwa ngababhinqileyo nangamadoda. UTamsanqa, W.K. kwincwadi yakhe ethi, “Buzani Kubawo” uyasibonisa ukuba esintwini umfana ongathandwayo ziintombi wayegxekwa kuthiwe akamfuzanga uyise, ubhala ngoMamJwarha, ogxeka uMzamo ngobushumane, “Ee-e, suka wena Mzamo uligeza nje eloyikisa ngenyoka efileyo, andizanga ndisibone isishumane esinjengawe lo, andazi ukuba ufuze bani na kuba uyihlo uMfungelwa wayengesosishumane.”  
Ngenxa yokonqena ukugxekwa abafana abaninzi bamaXhosa babesebenzisa amayeza entando okuphosela iintombi.  
Umlomomandi: Eli iyeza lisetyenziswa ngumfana xa ephimisa okanye eqhasa intombi. Lifakwa phantsi kolwimi, lwenza ukuba umfana atsho ngamazwi amyoli ayenza ukuba intombi izobozeke imvume ngoko nangoko, ingabi imbekela amalanga.  
Uvelabahleke: Lenza ukuba intombi oyifunayo ithi isathi gqi ngomfana incumancumeze ize kuye sele ihleka ngokungathi ithi, ‘Bhuti yide uthethe ndikunike * -ewe wakho’.  
Ubhekamna-ndedwa: Lo umthi sisibophelelo esenza ukuba intombi ingacingi ngomnye umntu ngaphandle kwakho. Kuthi nokuba kukho omnye umfana okhe walinga eyigolozela efuna imvume okanye ecela idinga nayo phaya ngasemlanjeni isuke izokumxela kuwe.  
Isibuyiso-sothando: Lo mthi ukuba uwusebenzisile ithi intombi nokuba ibisele ikwalile isuke izibuyele ize kuwe izokucela uxolo wena ungakhange uthethe kwanto. Ifika kuwe intombi sele ilila isithi: ‘Andazi nokuba bendingenwe yini na Nono, phinda undamkele, Ndingowakho nokuba sekumnyama entla, Ndikuthanda nyani, Sukudlala ngexesha lam. Enye intombi ide iye kulo mfana weli yeza sele izibhijabhija ibetha isingqi ngonyawo ivuma ingoma isithi: “Ndikhumbul’ilanga, Ndizinikela kuwe, Sasihamba sisobabini, Ndizinikela kuwe!”  
Isibambelelo-sothando: Umfana uhlamba ngawo izandla zakhe, uthi xa efika entombazaneni ayixhawule ngesandla, ayiphathe egxalabeni, intombi iba ngathi ibethwe ngumbane ivakale isithi kulo mfana: “Ndakusuke ndikuvume ke mna nje. Phel’ubugwala uze emntwini. Thetha ndoda ndikunike isinyaniso sakho!” 
 Isibethelo-sothando: Lo umthi wenza intombi isoloko icinga ngomfana nokuba iyatya isoloko iziluma ibona yena, nokuba ihlamba izitya, nokuba ihlamba umzimba; nokuba iya emlanjeni ibona yena emanzini. Kule mihla ye ‘cellphone,’ ide ithi xa iphethe icellphone uyive izivumela ingoma yayo yothando isithi: ‘Ndinayo icellphone endlini, Ngas’uman’ufona, Andikuthandi ndonakele, Ngas’uman’ufona!’  
Usofa-silahlane: Eli yeza lenza ukuba intombi nomntu othandana nayo bangakwazi ukwahlukana nokuba sele kumnyama entla. Ithi intombi nokuba ibonwe lisoka umfana eseRhawutini izimele emzini ilibaleke elo soka ifuna loo mfana. Iinkomo zithi nokuba bezingene zalishumi kowayo, ivuke kusasa ithathe intonga ekhona amadoda akowayo nabafazi bebukele izikhuphe ezo nkomo ebuhlanti kuba ifuna ukuba ilotyolwe nguloo mfana unalo mthi ibe ngumfazi wakhe.  
Ummemezi-wezintaba: Abanye bathi xa bewubiza lo mthi ngummemezi-kwelikude. Lo mthi ubuyisa intombi owawuthandana nayo nokuba ikulonina nokuba ihlala kwamalume, ibuye ize kule ndawo ukuyo. Ibuye izokuhlala nawe, ikuthande ikunxibise ikugayele iintsimbi, ube ngulewu. Intombi yala naloo mfana ithandana naye nokuba ibimgayele yamnxibisa neentsimbi.  
Ipotanitshefu: Le yitshefu ethengwa evenkileni yokosula ubuso. Emva kokuba eyithengile umfana uyihlamba ngeli yeza. Xa efika entombini ufike azosule ngayo ubuso aphekuze ngayo ubuso bentombi ayiphe umoya ophephezelayo. Intombi isuka imthande umfana abe ngulewu. Zonke iintombi adibana nazo ziyamvuma akuziphekuza ngale tshefu. Ezinye zide zilwe ngaye emlanjeni xa ziyokukha amanzi, nasehlathini xa ziyotheza inkuni. Iintombi zinobukhwele, yileyo intombi ifuna ukumthanda yodwa. Akukho ntombi ifuna ukubanjelwa.  
Umlilo-wothando: Eli liyeza lokuqhasa intombi ngeleta. Ngumgutyana ogalelwa kule mvulophu iza kufaka le leta emva koko ukhwaze igama lentombi leyo. Intombi ithi xa iyivula ileta, nokuba iyivulelwe ngumntana wesikolo ukuba ayikwazi kufunda, umzimba wentombi isuka iwuve utshisa, umfana abe ngathi usecaleni kwayo. Intombi ithi iqala nje ukufunda amazwi othando aseleteni isuke ibobotheke. Amazwi ke okuwisa le ntombi umfana naye uwabeka kakuhle enjenje: “Blue bells of London, City of Gold, Date is love. Nde qhaphu ndee gqi emantla ephepha ndisinge emazantsi. Hamba phepha lam uyondikhonzela, apho ndingenakufika. Asingomdlalo ngumtyabulo lo. Amehlo am anongcume, ndinyange ndiphandliwe nguwe ntombazana. Iyeza lam nguwe. Akwaba bendilelo phepha liza kubona wena. Sorry for bad spelling ndibhala ndisozela. Usale kamnandi, nditsho ngomkhulu umbuliso.” Intombi iye ixhumaxhume iqhwaba izandla ingazi nokuba mayithini, kusuke kuvuthe umlilo wothando ngaphakathi kuyo, ingazi nokuba iya kumbona nini na lo mntu ebebhala le leta inamazwi avakala kamnandi kangaka.  
Udelunina: Intombi ishiya unina ibesemva komfana isoloko ifunana nendawo enalo mfana imvumileyo.  
Isikhafulo-sothando: Umfana ngalo mthi uyikhwaza intombi ikowayo, ayibize ngegama layo evule ibhotile eneli yeza. ‘Yiza yiza ndiyakuthanda’. Intombi imva ikowayo inqwenele ukumbona, ifunane nendawo enaye.  
Isiphondo-sothando: Eli liyeza le ntombi lifakwa ebhotileni enempukane ebomvu, xa umntu kukho intombi ethile ayifunayo uyikhwaza kule bhotile. Le bhotile uyivula kancinci ngobunono agade le mpukane ingabhabhi iphuncuke iphume, ngeli thuba akhwaza igama lale ntombi. Ukuba ikhe yaphuma uya kuphambana abe ligeza asoloko eleqa zonke iimpukane. Eli ke iyeza liyenza indoda ifunwe zizizo zonke iintombi ezikhwazileyo.  
Uza-kum-ndize-kuwe: Ngumthi wentombi oyithandayo, ngalo mthi ukuba ukhe wahlamba ngawo, ithi intombi ukuba ukhe wacinga ngayo uyibone isithi gqi, ithi ukuba wena ukhe wayicinga usuke ungazi ukuba kutheni, usuke uzibone ungabambeki ufuna ukuya apho ikhoyo.",Amayeza okuphosela iintombi
"Isizwe sama-Arab, iMorocco, siphoxekile emva kokubethwa yiFrance ngamagowuli amabini eqandeni (2-0) emdlalweni weFifa World Cup obubanjelwe eAl Bayt Stadium kubusuku banamhlanje. Noxa indlela yeMorocco iphelile kwitumente yehlabathi namhlanje – kodwa abadlali bayo kufanele bazingombe izifuba ngoba benze umsebenzi omhle kakhulu. Imbali eyenziwe yiMorocco kwilizwe laseQatar yinto eyakuhlala isisibonelo eminyakeni emininzi ezayo kumazwe eAfrika asokolayo kutumente yehlabathi. Umdlalo utake iintlantsi zisuka kwisigaba sokuqala ngoba kwimidlalo enjengalo wanamhlanje, iqela elifake igowuli kuqala – liye lisebenzele ukukhusela into elinayo. 
Izinto zonakele kwangomzuzu wesine kwisigaba sokuqala ngethuba uTheo Hernandez ebhakuzelisa umnatha ngebhola eqale yadlalwa nguKylian Mbappe noGriezmann. Kuye kwanyanzeleka ukuba abadlali beMorocco bazame indlela yokuziphindisela. Okuthe kwaphazamisa isicwangciso somqeqeshi weMorocco ibe kukonzakala kwexhadi lakhe, uRomain Saiss, ophume kwisigaba sokuqala kwangena uSelim Amallah. Bekufanele ukuba iFrance iye kwixesha lokuphumla ihamba phambili ngamagowuli amabini. Ayikwazanga ngoba u-Olivier Giroud woyiswe kukufaka ibhola emnatheni abantu phambi kwakhe bethe waca phantsi emva kokuxikixwa nguMbappe othe gqi esisiphekepheke kwicala lasenxele. 
Ebekhona amathuba okufumana igowuli okanye amagowuli – kodwa iMorocco ayikwazanga ukuwasebenzisa. Ngaphandle kokuyidlela indlala iMorocco, umdlalo ibingowayo. Ibhola ibiyibeka phantsi kakuhle ihlasela ngamadoda afana noHakim Ziyach. Eyona nto ebembi ngomdlalo wayo kukuphosa amathuba acacileyo. Ibihexa iFrance emva – kodwa ngoba inamava, iyazile into efunekayo ukuze iphumelele umdlalo. Phambi kokuphela komdlalo, uMbappe wenze adume ngazo. Ushiye amadoda ezizigede ebhokisini wanika ibhola uRandal Kolo Muani wayifaka emnatheni. Yaphumelela iFrance ngo’2-0. Ngoku iza kudibana neArgentina ngeCawe emva kokuba ibethe iCroatia ngo’3-0 izolo.",Iphelile indlela yama-Arab emva kokubethwa yiFrance ngo’2-0
"Iphinde yafumana inqaku elinye iChippa United kwakhona emva kokuba umdlalo obuphakathi kwayo neBloemfontein Celtic uphele kungekho eliphumeleleyo. La maqela mabibi axikixene kwanzima kumdlalo we-Absa Premier Soccer League namhlanje ebusuku eDr Molemela Stadium. Into aye eyifuna la maqela omabini emdlalweni yimpumelelo ukuze aqinise iindawo zawo kwiTop. Emva kokudlala ntanganye, iChippa United ihleli kwindawo yesixhenkxe emva kokuqokelela amashumi amathathu anesihlanu amanqaku kwimidlalo engamashumi amabini anesixhenkxe – kunjalo nakwiCeltic ehleli kwindawo yesibhozo. 
Nangoba iiChilli Boys bezikhe zabetha iKaizer Chiefs ngo’3-0 kutshanje – kodwa lo ngumdlalo wesibini zingaphumeleli emva koko. Kwiveki ephelileyo iChippa yoyiswe kukubetha i-Ajax Cape Town kumdlalo obuseNelson Mandela Bay Stadium. Nangoba kunjalo, eli qela laseMpuma Koloni liza kuzamkela iziphumo zomdlalo wanamhlanje linethemba lokuqhuba kakuhle xa lidibana neSuperSport United kumdlalo wePSL ozakube useSisa Dukashe Stadium ngentsimbi yesithathu ngoMgqibelo. 
   
Bloemfontein Celtic: Tignyemb, Letsoalo, Rikhotso, Ndengane, Gordinho, Dlamini, Motshegwa, Baloyi, Hotto, Phalane, Nyundu. 
Amalalela: Dambe, Shikweni, Mabasa, Masuku, Mashikinya, Lubisi, Maema. 
Chippa United: Akpeyi, Macheke, Nsabiyumva, Okwuosa, Mako, Rakhale, Mabaso, Sali, Mayambela, Lentjies, Mashego. 
Amalalela: Mothwa, Mbenyane, Bergman, Manqele, Mntambo, Mdlinzo, Modisane.",IBloem Celtic neChippa United ziqengqe iqanda eDr Molemela Stadium
"“Ukuba ayisiso isitulo esihamba ngamavili ndibawela nokuba ndingabonelelwa ngoozenzele bezihlangu okokuba ndiphakame. Ukuhamba ngamadolo ayonto imnandi!” La ke ngamazwi kaNomgqibelo Thezaphi, 64, wakuQolo eLady Frere osele ehamba ngamadolo ngenxa yokonzakala imilenze yakhe yomibini nozicelela uncedo kurhulumente. 
 I’solezwe lesiXhosa lifike uThezaphi ezinabele ngasemnyango esitya umqa wentyabontyi . 
Uyibalise yabuhlungu esithi wayengazazi ukuba ubomi bakhe bungaze bujike ngophanyazo kwaye buxhomekeke emntwini.  
Emzini wakhe uhlala nomzukulwana wakhe oyinkwenkwe oneshumi elinesixhenxe leminyaka naxhomekeke kuye ngayo yonke into. Uthi ukuze apheke okanye acoce indlu, nkqu nokuchama oku, ulinda umzukulwana de abuye esikolweni.  
“Umzukulwana uya esikolweni othule yonke into endizokuyidinga, ayibeke apha phantsi nditsho ndikwazi ukupheka. Wona umchamo neyesibini ndiyaziminca de abuye esikolweni azondiphakamisa andibeke etshembeni, nakhona andikwazi kuzinceda. Ndiphila loo mpilo yokunyamezela de ayokubuya esikolweni ngexesha lakhe, kaloku uyatshivela akafani nomntwana oyintombi. Sele kungcono ngoku kungafundwayo uhlala ekhona,” utshilo uThezaphi.  
Uthi ukhule ezihambela kwaye ezezenzela yonke into. Ngoko ebesahlala eKhayelitsha kwidolophu yaseKapa apho wonzakala khona.  
Le ntsokolo iqale ngo2015 eseKhayelitsha engena endlwini, waye watyibilika nto leyo yayomlalisa iinyanga ezintathu esibhedlele enyangwa unyawo, athi wayecinga kukukruneka nje kanti sisiqalo sobunzima.  
Emva koko wabuyela emzini wakhe kuQolo ecinga uza kubangcono kanti kuza konzakala owesibini umlenze. Lo wesibini wakruneka esuka kumzi owawunomcimbi.  
UThezaphi xa efuna ukuphuma ugaqa ngengubo kuba esithi amadolo akhe ayakhuthuka.  
“Iinyawo zam sele ziyile ngubo niyibonayo kuba amadolo abuhlungu kwaye akhuhlekile kukuhamba ngawo. Ndicela isitulo sokuhamba oku kokuba ndikwazi ukwenza ezimbalwa izinto ndingahlali ndaweninye,” uvale ngelo uThezaphi.  
Uthi babekhe bafika ooNontlalo bathatha iinkcukacha zakhe komnye unyaka angasawaziyo besithi baza kumnceda, uthi usajonge enkalweni zange babuye, kungazange kufike noncedo.  
UThezaphi uthi wayincama ikliniki ugula ayeke kuba engakwazi kuhamba kwaye kungekho nantonga zimncedisayo. Nasedolophini wayeka ukuya kuba esithi uyazazi wayeba luxanduva ebantwini ngemini yokurhola, unikela abantu ikhadi bamkhuphele bamenzele neepasele zokutya.  
USodolophu waseMalahleni, uNtombizanele Koni, ephendula I’solezwe lesiXhosa uthe: “Kokokuqala sisiva ngale meko kamama siza kuyilandelela. Sakuzinika ithuba lokuyombona, emva koko sinxibelelane namasebe karhulumente ekungawo ajongene noku. Ukanti sakuthi sijonge namashishini azimeleyo ukuba akanako na ukunceda ngesisa.Yonke lo nto iya kuxhomekeka kwimeko esimbone ekuyo eyakwenza ukuba kubelula ukuhambahamba,” utshilo uKowe. 
 Isithethi sesebe loPhuhliso lweNtlalo yoLuntu ePhondweni , uGcobani Maswana, impendulo yakhe kweli phephandaba ithe baza kukhe bakhangele.  
Nabani na onokunceda angathumela iemail ku: isibhalo@inl.co.za okanye abhalele kuFacebook: ilisolezwe.",Ohamba ngamadolo ucela uncedo!
"IInkcukachaMANANI zolwaphulomthetho zika2018/2019 zoMzantsi Afrika ziveza ukuba bafikelela ku3000 abasetyini ababulawayo. Oko kuthethe ukuba apha eMzantsi Afrika kubulawa umntu wasetyhini rhoqo ngeeyure ezintathu. 
Malunga nezi nkcukacha iUyinene Mrwetyana Foundation kwimbalelwano eyikhuphileyo iyabuza ukuba ingaba ikhona into etshintshileyo emva konyaka kubulewe uUyinene? UMongameli uCyril Ramaphosa wangqina ukuba izenzo zokuxhatshazwa nokubulawa kwamanina kweli zikwizinga eliphezulu xa sijonga kwihlabathi. Emva kwesi sehlo, uRamaphosa waseka ikomiti ekhawulezileyo eza kuthi ijongane nezi ziganeko zokulwa ukuxhatshazwa kwamanina kweli. Ezi zicwangciso zaphunyezwa ePalamente ngomhla weshumi elinesibhozo kweyoMsintsi kunyaka ophelileyo. 
NgoMvulo kule veki, nekuyinyanga yamakhosikazi, bekukhunjulwa usuku lokugetyengwa ngokungenalusini kwale ntwazana yaseMonti eyayisenza unyaka wayo wokuqala eUCT, Uyinene Mrhwetyana (19). 
Le ntwazana yabulawa kwiPosi iClareinch, eClaremont eKapa nguLuyanda Botha (42) owayephangela kule Posi ngethuba uMrwetyana eyokulanda ipasile yakhe. Emva koko umzimba wakhe woyokunyengezwa kwithafa laseLingelethu, eKhayelitsha. Ukubulawa kukaMrwetyana kwenza isankxwe kweli, ingakumbi amanina, esithi ingalo yomthetho mayibeqatha kumatyala okuphathwa gadalala kwamanina. 
UNomangwane nongumama kaUyinene Mrwetyana, ethetha okokuqala nejelo leendaba iNewsroom Afrika ngempelaveki ngokumiliselwa kweUyinene Mrwetyana Foundation, uthe akugqithi nasuku engakhange acinge ngentombi yakhe uNene. 
“Endlwini sisoloko sithetha ngaye, simane sisithi ngesifundisa nangale Covid-19, izinto emasizisebenzise xa sizikhusela. Uncumo lwakhe, uthando lwakhe, iingcebiso zakhe, ndikhumbula kwanto ngaye,” utshilo uNomangwane. 
Uthi enye yezinto ezimomelezileyo ngumthandazo kuba xa kunzima ebeye athethe noThixo. Uthi kwanenkxaso engummangaliso yoluntu lweli loMzantsi Afrika athe wayifumana, ibomelezile belusapho. 
Ezinye zezicwangciso zeUyinene Mrwetyana Foundation kukuba ngakule Posi ekwabulawelwa kuyo uNene, ibe yindawo esisikhumbuzo kwaye eza kuthi ibe luncedo nakumanye amaxhoba eGBV. UNomangwane ukwadlulise amazwi ovelwano kusapho lukaAsithandile Zozo (19) waseDutywa obengcwatywa kwiveki ephelileyo emva kokuhlatywa abulawe ngumfana owayethandana naye ngaphambili. “Ndiyalazi eli nxeba lijongene nosapho lakwaZozo. Livele lavuselela kwanto ngoNene kum.” 
UBotha wagwetywa izihlandlo ezithathu zobom ngaphakathi ejele yiNkundla ePhakamileyo yaseKapa emva kokuvuma ityala alenzileyo. 
abongile.ginya@inl.co.za",Unyaka kwabulawa U-UYINENE: Lukhona utshintsho?
"HAMBA NONTSOKOLO, MaGumede, Khawuleza,  Suka Lapha, Phatha Phatha – zezinye zeengoma esakumcinga ngazo ongasekhoyo uMam’ uDorothy Masuka. 
Ikhono lokucula likaMasuka lagqama phaya ngeminyaka yoo1950.  Umculo wakhe ngaloo minyaka, wachukumisa kakhulu abantsundu ababejamelene noMzantsi Afrika owawuthe tshitshilili yimithetho yengcinezelo. 
Iindaba zokubhubha kweli gqalakazi lomngqungqo zivakele izolo, nalapho kuvakala uxinzelelo lwegazi njengomnye wonobangela ongqonge ukubhubha kwakhe. 
UMasuka wazalelwa kwidolophu yakwaBulawayo eZimbabwe, engumntwana wesine kwabasixhenxe. Unina wayeyinzalelwane kweli loMzantsi Afrika ngelixa uyise waye ngowaseZimbabwe. 
Ingoma yakhe ethi “Dr Malan” ebalisa ngemithetho eyayinzima, yaye yavalwa umlomo. Phaya ngo1961 wacula ingoma ngoPatrice Lumumba neyamkhokelela ukuba aye elubhacweni. Wahlala apho elubhacweni kwilizwe laseZambia iminyaka engama31. Wabuyela eZimbabwe ngo1980 emva kokuba ela lizwe lifumene uzimele-geqe. 
UMphathiswa wobuGcisa neNkcubeko kweli uNathi Mthethwa, ukuchaze ukubhubha kukaMasuka njengelahleko enkulu kuMzantsi Afrika. 
“Umculo wakhe ubuyingoma emnandi ngamaxesha amyoli kwaye ube kukukhanya ngamaxesha obumnyama.” 
UMasuka ubhubha eminyaka engama83 ubudala.  Yanga umphefumlo wakhe ungalala ngoxolo!",Hamba Nontsokolo! Hamba Mam’ uDorothy!
"KAPA: 
Kukhangela beza kufundela phandle abafundi kwisikolo samabanga aphantsi iNkanini eKhayelitsha nanjengoko kunqongophele amagumbi okufundela. 
 Aba ngabafundi abangamakhulu amathandathu anamashumi asixhenxe anesithathu (673). Sukela oko kwavulwa izikolo ngomhla wesixhenxe kule iphezulu abazali bayimikrozo befunela abantwana babo kwisikolo samabanga aphantsi iNkanini.  
Ummandla waseNkanini wonganyelwe luninzi lwamatyotyombe yaye kukuphela kwesikolo samabanga aphantsi esikufuphi eluntwini. 
Uchubele I’solezwe lesiXhosa ngemeko yesi sikolo usihlalo kwibhodi ejongene nolawulo lwesikolo uAndile Lili. 
“Kwisithuba seveki ezimbini ezidlulileyo ibhodi elawula isikolo ivumelene ukuba ngoLwesine umhla weshumi elinesixhenxe kule nyanga kuziswe abantwana ukulungiselela ukuba bonke abalinde kuluhlu lokungena esikolweni sibafake kumagumbi okufundela. Ukusukela ngomhla we16 kule nyanga abazali babe yimikrozo ukuzisa abantwana esikolweni. Ngokwenza njalo silungiselela ukuba abantwana bangene kumagumbi.” 
“Sijamelene nabantwana abangama673 abangekho kumagumbi okufundela ngenxa yokuba la akhoyo agcwele ayaphuphuma. Kungokunje abantwana baza kufundiselwa phandle. Kwintlanganiso ebesiyibambe negosa lezemfundo kwinqila sivumelene ukuba ubuncinane makongezwe ishumi elinesihlanu lamagumbi okufundela ethutyana, ukulungiselela ukuba sikwazi ukwamkelwa bonke abantwana abafuna isikolo. Kungokunje sinamagumbi ethutyana okufunda angama22 yaye ezinye zeeklasi zinabafundi abukuma57-69,” utshilo.  
Esi sikolo sinye kuphela kwindawo enamatyotyombe aqabeleyo ngaphaya kwamashumi amabini amawaka. Inani eligqithisileyo labantwana kumagumbi okufunda lakubangela ukwehla kwezinga lokuphumelela kwizifundo zabo nanjengoko kunyaka ophelileyo esi sikolo siqhube kakuhle kakhulu. 
“Kuza kunyanzela befundele phandle kuba asifuni bantwana bazakuyabula ezitalatweni libe likhona iziko lemfundo elikufuphi ekuhlaleni. Zona iidesika nezitulo zokuhlala abafundi sinazo ngokwaneleyo, ezinye side sabolekisa ngazo kwisikolo esiseDelft yaye sele kukho nootitshala abatsha ukwandisa inani labafundisintsapho nanjengoko aba bakhoyo sele bekhulile ngokweminyaka kuba bambi bagugile ngoku, sifumene ookracaza abaphuma eyunivesithi,” kutsho uLili. 
Uthi abanyanzelisi ukuba kwakhiwe isikolo koko bacela amagumbi okufundela ethutyana kwiSebe leMfundo eNtshona Koloni. Esitsho kananjalo ukuba akhona amagumbi okufundela ethutyana kwisikolo samabanga aphantsi iLudwe Ngamlana eKuyasa.  
OkaLili udiza ukuba la magumbi ethutyana akasentyenziswa nanjengoko ayelungiselelwe isikolo samabanga aphantsi iNkanini. 
“Oko ndahamba ukusukela ngomhla wokuvulwa kwezikolo ndifunela umzukulwana wam, uza kuqala uGrade 1 kulo nyaka yaye ndingavuya ukuba afumane kwesi sikolo kuba sikufuphi kum,” utshilo uNomonde Siziba. 
Isebe leMfundo eNtshona Koloni lithi liyayazi imeko yesikolo samabanga aphantsi iNkanini.  
“Sisikolo esitsha iNkanini yaye owona mcelimngeni sijamelene nawo silisebe ngowokuba abazali abahlala kufuphi nesi sikolo basuke bakhupha abantwana babo kwizikolo ebebefudula befunda kuzo phambi kokuba baqinisekise kuqala ukuba bayayifumana kusini na indawo kwesi sikolo. Kungokunje banyanzelisa ukuba abantwana babo bafunde eNkanini ngetshova,” utshilo uBronagh Hammond uSomlomo weSebe leMfundo eNtshona Koloni.  
Uthi eli nani labantwana belanele kwakunyaka ophelileyo. UHammond uthi bayazi ngokukhula kwenani labafundi kula ngingqi nto leyo ibangele ukuba bongeze amagumbi ethutyana asixhenxe kunyaka ophelileyo ukulungiselela lo nyaka.  
“Isikolo sacela amagumbi amane ethutyana, hayi ishumi elinesihlanu nanjengoko uAndile Lili ebanga ngelithi bafuna ishumi elinesihlanu lamagumbi,” utshilo uHammond. 
Esi sikolo saqala ukusebenza ngonyaka ka2013 nalapho abantwana babefundiselwa kwiCawa yasekuhlaleni. 
 Emva kwemilo eliqela kuzanywa ukumiswa esi sikolo, kweyeKhala ngo2013 abantwana bafuduselwa kumagumbi ethutyana eLudwe Ngamlana.  
UAndile Lili uthi kungokunje esi sikolo kulindeleke ukuba sakhiwe nanjengoko sele eqalile amalungiselelo olwakhiwo.",Kuza kunyanzeleka befundele phandle
"Oku kukwazisa kubo bonke abantu abangamaNcobeni, ooGema ngentlanganiso eyakuba kwilali iJambeni eLusikisiki ngomhla wama-30 kuTshazimpuzi 2016, ngentsimbi yeshumi kusasa. Ngemibuzo ungatsalela uNtsikelelo Funani ku: 
 083 416 7137 okanye uMalizole Funani ku: 078 188 6863.",.Intlanganiso yasemaNcobeni
"EKAPA: KUNQUNYANYISIWE ukwakhiwa kwezindlu zeRDP ePhilippi emva kokubulawa koonogada ababini ngelixa bekukhuthuzwa. 
 
Aba nogada nabangenakuchazwa kude kwaziswe izizalwane zabo badutyulwe basweleka ngelixa bekukhuthuzwa izixhobo zokwakha ngoLwesithathu. 
 
Kungokunje, bayavutha ngumsindo abo bebeza kuxhamla ekwakhiweni kwezo zindlu. Bathi esi siganeko siza kwandisa udederhu lomgca ohleli ukhona kwabo bafolelele izindlu zikarhulumente. 
 
“Kudala sabhalisela ukufumana izindlu. Mna ndineminyaka engaphaya kwamashumi amabini. Igama lam lide laphuma kwezi ziza kwakhiwa. Ngoku, umsebenzi umiswe usaqala ngenxa yezihelegu. Le nto ithetha ukuba usaza kubamde umgca wokufolela izindlu,” utshilo uBandile Tapi wasePhilippi. 
 
UMzontsi Mbaliswano wePhilippi People’s Development Forum uthe esi siganeko siza kudodabalisa uphuhliso. “Siyaludinga uphuhliso. Abantu basebenzisa ukuziswa kophuhliso njengethuba lokwenza ubundlobongela. Sikhuthaza abahlali ukuba beze nomkhondo ngaphambili emapoliseni ukuze zibanjwe ezintswelaboya,” utshilo. 
 
ISithethi samaPolisa uFC Van Wyk uthe ngokwengxelo, kufike amadoda ahlasela oonogada abane efuna imipu yabo. “Kudutyulwe kwabulawa oonogada ababini.”",Kunqunyanyisiwe ukwakhiwa kwezindlu ePhilippi emva kokubulawa koonogada
"NGONYAKA ka2050 abantu baseMzantsi Afrika abahlala edolophini baza kube bebalelwa kumashumi asibhozo ekhulwini (80%), kwaye uninzi lwabo iza kuba ngabantu abatsha. 
 
Oku kuvele ngoLwesine, usuku lokuqala lomsitho weentsuku ezintathu obanjelwe eICC eMonti. 
 
Indibanisela yeBRICS ngamazwe amahlanu enziwa yiBrazil, Russia, India,China noMzantsi Afrika. 
 
Noxa nje ukukhula kwenani labantu abafuna ukuhlala ezidolophini kunika urhulumente ithuba lokuphucula izixeko needolophu ezincinane, lo mbandela unemingeni oza nayo kuba imali yokuqubisana nale ngxaki inqongophele ngokokutsho kukaAndries Nel, uSekela Mphathiswa kwisebe leNtsebenziswano kuRhulumento kwakunye neMicimbi yeeNkokeli zeMveli (COGTA). 
 
ULato Mabaso, ojongene nophuhliso lolutsha kwaCOGTA, uthi abona bantu baninzi kwimfuduko yokusuka ezilalini kusiyiwa edolophini ngabantu abatsha, kuba befuna amathuba engqesho. 
 
Isisombululo kule ngxaki, ngokokutsho kukaOscar Mabuyane, uMphathiswa waseMpuma Koloni kwisebe leziMali, uPhuhliso loQoqosho, ezoKhenketho neMicimbi yezeNdalo – kukuveliswa kwamathuba ezoqeqesho nengqesho kubantu abasezilalini. 
 
Lo msitho weBRICS uzinyaswe ziindwalutho zala mazwe amahlanu eziphuma kwicandelo loomasipala, uphuhliso lwezixeko, ezoqoqosho nezophando.",#BRICS2018: Kuza kukhala ibhungane ezilalini ngo2050
"AMAKHOSIKAZI kweloMzantsi Afrika jikelele namhlanje akhumbula umngcelele woqhankqalazo owawubanjwe ngamakhosikazi ngo 1956. Amakhosikazi abamba uqhankqalazo elisingise kwizakhiwo zomdibanso, ngelichasene nomthetho weli wexesha lika rhulumente wengcinezelo, owawunyanzelisa ukuphathwa kwesazisi seloxesha ngabantsundu esasibizwa ngokuba dompasi.  
Lomngcelele wawukhokelwe ngamakhosikazi uLillian Ngoyi, uHelen Joseph, uRahima Moosa kwakunye noSophia Williams de Bruyn. Adlulisa uxwebhu lezikhalazo kwinkulumbuso yeli ngethuba lengcinezelo uJG Strydom.  
Kwanamhlanje, umongameli weli uJacob Zuma uzakothula umyalezo wosuku, aphinde atyhile umfanekiso oqingqiweyo ka Lillian Ngoyi. Umphathiswa wamakhosikazi okwi ofisi kamongameli uSusan Shabangu uthe isikhumbuzo salonyaka sikwa yimbali yendima edlalwe ngamakhosikazi kumzabalazo wenkululeko weli. “Sikwazimisele nokubonisa impumelelo yamakhosikazi eli,” utshilo uShabangu.",Kukhunjulwa amashumi amathandathu eminyaka oqhankqalazo lamakhosikazi
"Emva kokufika kwakhe kwiMamelodi Sundowns, uSipho Mbule uzityande igila ngesona sizathu esibangele akhethe yona. UMbule, 24, utyikitye isivumelwano sengqesho seminyaka emithathu kwiSundowns emva kokubhengezwa njengomdlali wayo opheleleyo kwiveki egqithileyo. Ukufika kwakhe kwiintshatsheli zeDStv Premiership kutshabalalise onke amaqashiso ebekade esenziwa ngekamva lakhe. Isizini ka-2021/22 ivalwe sele engasadlaliswa yiSuperSport United eyamsikayo emva kokuqhankqalazela ukuhamba ekuqaleni konyaka. Ngelo xesha wayefunwa kakhulu yiKaizer Chiefs – kodwa uKaizer Motaung Jr wathi mancama kwakucaca ukuba uStan Matthews akanamdla ncama wokumkhululela uMbule. 
“Eminyakeni egqithileyo, iSundowns lelona qela eligqugqisileyo ebholeni yaseMzantsi Afrika,” utshilo uMbule, ethetha kumabonakude ekuthiwa yiSundowns TV. Ulandela emva kwabadlali abafana noTeboho Mokoena, uGrant Kekana no-Aubrey Modiba abasuka kwiSuperSport United kutshanje. “Inabadlali abasemgangathweni ophezulu iSundowns kwaye ukhuphiswano kuphezulu ngeyona ndlela. Ndiyidlalile imidlalo yeCAF ndisengumdlali weSuperSport – kodwa ndizive ingathi ikhona into endingayenza ngcono xa ndikwiSundowns. Seso sizathu esibangele ndikhethe iSundowns. Ndifuna ukudlala kwinqanaba eliphezulu ndiphumelele neendebe. Ukuphumelela iindebe yinto entle. Wonke umdlali webhola ekhatywayo unephupha lokuphumelela iindebe. 
“Yinto leyo wonke umdlali afuna ukukhumbula ngayo iintsuku zakhe zobutsha njengomdlali. Zimbini iindebe ezifumene kwiSuperSport: ziindebe zeMTN8 zombini. Ngokuza kwam kwiSundowns ndinethemba lokuzongeza,” utshilo uMbule. Kulindeleke abe yinxalenye yabadlali abaziwayo abafana noGaston Sirino, Andile Jali, uPeter Shalulile noThemba Zwane. “Into endizayo kwiSundowns yitalente yam futhi ndivuyela ukudlala nabadlali abangoompondozihlanjiwe bodwa. USipho ngulo bamaziyo abantu. Uze kwiDowns kubaliqela elidlala ibhola ebukeleyo,” uvale ngaloo mazwi uMbule. Nangona iDowns ityholwa ngothenga abadlali kuba ingafuni bathathwe ngamaqela ekhuphisana nawo – kodwa kulindeleke yongeze abanye abadlali phambi kokuqala kwesizini entsha kwiinyanga ezizayo.",UMbule ukhethe ukudlalela iDowns ekwaziyo ukuqokelela iindebe!
"Namhlanje uyakuqaphela ukuba sinesibhalo somfundi waseMasixole High, uSibusiso Moni, owayethathe inxaxheba kukhiphiswano lwezikolo ngentetho yobume bezwe yenkulumbuso yeli phondo. Jonga nje ekunene kwesi sibhalo, uzifundele izimvo zomfundi. 
Ukanti izolo sipapashe izimvo zenkulumbuso ubuqu phantsi kwesihloko esingu “Ulutsha maluthathe inxaxheba luvote.” Ukuba ubuzifundile ezi zimvo uyakukhumbula ukuba inkulumbuso ivakalise ukukhathazeka ngekamva nokunqongophala kolutsha kwimiba yezepolitiki nokuvota.  
Ukwathe i-ofisi yakhe iceba ukusungula icandelo lolutsha; apho luzakuthi lusebenzisane norhulumente kuqulunkqo lwamathuba nophuhliso lolutsha ephondweni. 
Sinomdla kakhulu wokuyibona isenzeka le. Kudala sabhala sathi eli phondo likhokelwa ngabantu abadala; zinqabile iinkokeli eziselulutsha.  
Kudala sikwabuza nokuba iphi iANCYL? Phofu iphi imibutho yolutsha yayo yonke le mibutho yezepolitiki? Luphi ulutsha lweUDM? Luphi olwe-EFF? OlwePAC? Njalo-njalo? Impendulo elula ingakukusikhombisa kwiiyunivesithi ezine zeli phondo. Impendulo ithi bakhona pha eziyunivesithi.  
Kanti akumelanga ukuba ihamba njalo. Ukuze ufumane isikhundla kwimibutho yolutsha kufuneka ube useyunivesithi? Lona ulutsha olungekho kwezi yunivesithi lakungena njani kule mibutho? 
Ingaba ulutsha lasezilalini nasezilokishini lukhe ludibane luthi luqhuba umxholo othile? Kungenziwa njani ukuba ulutsha luzive lunendima ebalulekileyo kwikamva lezwe lethu? 
Inkcubeko yokuthi “ungumntana into oyiyo!” kufuneka siyikhabele pha kude xa singena kwimiba yezepolitiki. Eli lizwe lelolutsha, ikamva lelabantwana. 
Yiyo lo nto simema ulutsha ukuba nalo luthathe inxaxheba kweli phepha lethu. Sinomdla wokupapasha izimvo zolutsha rhoqo, kwaye esi sibhalo sikaSibusiso sanamhlanje sisiqalo esihle. Kuso sifumana izimvo ngesimo sezemfundo kumntu osesikolweni ngoku. Siyathemba ukuba oku kwakukhuthaza nolunye ulutsha ukuba luzivakalise. Thumela ku: isibhalo@inl.co.za okanye ku PO Box 13504, Vincent, 5217.",Izimvo zolutsha kuqala
"Nangona isizini yePSL ingekasongwa – kodwa abaphathi bamaqela sele beqalile ukuthetha nabadlali ngelilungiselela isizini ezayo. Imidlalo ye-Absa Premiership yamiswa kwisithuba seenyanga ezintathu ezigqithileyo ngenxa yekhorona esele ihlasele abantu abangaphaya kwezigidi ezisibhozo kwihlabathi lonke. Noxa kusekho ukungaqiniseki ngomhla eza kubuya ngawo ibhola ekhatywayo – kodwa amaqela afana ne-Orlando Pirates sele efumene abadlali abatsha eza kuba sebenzisa kwisini ezayo. Iindaba ezivakele namhlanje zithi Ezimnyama zityikitye uThulani Hlatshwayo noDeon Hotto. Akuphelelanga apho ngoba kuthiwa ngoku (iPirates) izama ukutsalela kuyo uThabang Monare noSifiso Hlanti. Abadlali beBidvest Wits abaninzi kutsala-tsalwana ngabo ngamaqela amakhulu eMzantsi Afrika emva kokuba ithengiselelwe usomashishini waseLimpopo, okwa ngumnikazi weTshakhuma Tsha FC edlala kwiGladAfrika, othe abadlali abamkela kakhulu nabangafuniyo ukusebenzela abaphathi abatsha baza kuthengiswa. UHlatshwayo noHotto bebefunwa kakhulu yiMamelodi Sundowns – kodwa kuthiwa iPirates ibazuzile ngoba ibeke etafileni imali ebhetele. 
“UPitso Mosimane ubemfuna nyhani uHotti. Emva kokuba iWits yayivumela iSundowns ithethe naye, uPitso wahlangana noHotto izihlandlo eziliqela. Umanejala kaHotto ukhe wadibana noPatrice Motsepe – kodwa khange kwanele oko emdlalini. Kanti yena uGqirha Irvin Khoza uye wadibana nomdlali nomanejala wakhe entlanganisweni amthembise ngebhonasi nomvuzo obhetele kakhulu,” utshilo ohlebele i-IOL Sport. Ziziqwayi bobabini abadlali abafunyenwe yiPirates kwaye ngoku isezithendeni zabanye ababini. Phantse bonke abadlali abancede iWits ngethuba iphumelela iindebe kwiminyaka embalwa edlulileyo bafunwa ngapha nangapha. Yona iSundowns imxelele nje ngebhonasi aza kuyifumana uHotto ukuba ikwazile ukuya kwiFifa Club World Cup – kodwa umvuzo ayawunyusa. Imali abebemthembisa ngayo ibisondele kuleyo ebeyifumana kwiWits. NakuHlatshwayo yenze into efanayo iSundowns. Ayikufuni ukubhatala iSundowns; yilo nto ebangele iphoswe ngabadlali. Kanti yena umanejala kaHotto, uLwazi Mazibuko, uthe akhona amaqela anomdla emdlalweni wakhe kwaye iingxoxo zisaqhuba,” utshilo umthombo wolwazi ohlebele i-IOL Sport.","IPirates ifumene iziqwayi ezibini zeWits, ngoku ifuna ezinye ezibini!"
"IYAPHOKOKA imiyalezo yokuthuthuzela usapho lakwaMogotsi emva kokusweleka kukaSegale Aldrin Mogotsi, igqala lomsasazi waseMzantsi Afrika.  
  
UMogotsi, obekwaligqirha, ubhubhe ezinzulwini zobusuku bangeCawe emva kokukhathazwa yimpilo.  
  
UMogotsi usebenze koonomathotholo abaliqela ekuquka kubo iRadio Bophuthatswana, Kaya FM kwaneMetro FM. Ebhubha nje ebesebenza kwisikhululo iNorth West FM.  
  
Intatheli uMmanaledi Mataboge-Mashetla ubhale kwikhasi lakhe likaFacebook. “Ebethe chu ukulandela ikhono lam, endinika iingcebiso ingakukumbi ngethuba ndisengumsasazi. Yilahleko enkulu (ukubhubha kwakhe). Inga umphefumlo wakhe ungalala ngoxolo,” kubhale uMataboge-Mashetla.  
  
Umsasazi kwanomhleli weDestiny Man uThabiso TT Tema ucatshulwe kulo lindixesha esithi uMogotsi ebengumntu olithanda kunene ikhono lezosasazo.  
  
Eyona nto eyenza intliziyo ebuhlungu kubahlobo nabalandeli bakaMogotsi, ngumyalezo abewubhale kuFacebook nakuTwitter ngomhla wesibhozo kule nyanga apho eli gqala lomsasazi belibonakalisa unxunguphalo kukushiywa ngabahlobo balo ababini. “Ingaba ndim ozakulandela?” kubuze uMogotsi.",Amazwi ovelwano emva kokubhubha kwegqala lomsasazi uSegale Mogotsi
"Waqala ukubonisa umdla emculweni eselula kakhulu ngokweminyaka, ecula ecaweni, ekwabetha nepiyano kwimicimbi yekhaya. 
Akufika esikolweni, waye wazibonakalisa kumatheko omculo  apho wayecula khona, elinganisa iimvumi  ezifana noR. Kelly, uMario noUsher. 
Ngenxa yefuthe ezi mvumi ezaba nalo kuye, ngoku waziwa ngelo lizwi lintyiloza kamnandi, kwaneengoma zakhe ezincamis’ umxhelo. 
Emva kokuzibandakanya neqela lomculo leHip-Hop elibizwa iTeenagers, akazange aphinde ajonge mva.  Uye wajikeleza eMonti, enyuka esehla neli qela.  Akuphumelela iMatriki laqala laziwa igama likaJunia Zenzile kuba imbiza abekade eyipheka kule minyaka yonke yaye yavuthwa. 
Kunyaka wokuqala eyunivesithi waye wakhupha ingoma yakhe yokuqala ngqa ebizwa ‘’Only Me’’. 
“Eyona ngoma engabhadlanga endakhe ndayibhala,” uZenzile ebalisela I’solezwe lesiXhosa efile yintsini. 
Le nzalelwane yelali yaseLovers Twist, eNgqushwa, yakhe yazama ithamsanqa nakwiimvavanyo zenkqubo yokhuphiswano lomculo kamabonakude iIdols Season 10 ezazibanjelwe ePlayhouse eThekwini. 
“Ndicinga ndakufumana endandikufuna apho, ukuvela kumabonakude, emva koko ndabuyela ekhaya ndaqala nokushicilela umculo, futhi ndakhula nkalwana zonke, ”  uZenzile ebalisa ehleka. 
Ngo2018 wakhupha ingoma ethi “Ebomini Bam.” 
KuLwesihlanu odlulileyo, umhla weshumi kule yoMsintsi, uZenzile ukhuphe ingoma entsha kraca ethi ‘Iphupho Lam’. 
Le ngoma, esele ifumaneka kwiivenkile zonxibelelwano lomnatha, iyincwadi uZenzile ayibhalele umama wakhe ongasekhoyo. 
Le ngoma yenye yeengoma ezikwicwecwana lakhe lohlobo lwe-EP alungiselela ukulikhupha ekuqaleni konyaka ozayo.   Uthi ‘Iphupho Lam’ yingoma engumthandazo nesishwankathelo sebali lobomi bakhe. 
“Siziimvumi sibhala nangantoni esicinga ukubhala ngayo. Kuxhomekeka kokuvayo ngoloo suku okanye okusengqondweni yakho. Ndandidakumbile ngolwa suku ndibhala le ngoma,” kutsho le mvumi, ephulukene nomama wayo ngo2017. 
“[Kule ngoma] Ndithandaza kuMdali ukuba yanga angandisikelela ukuze nomama onwabe apho akhoyo. Akakhange afumane thuba lokundibona ndiphumelela,” kutsho uZenzile, okwathi ukholelwa ukuba umama wakhe umjongile, enethemba lokuba uza kuba ngumntu ongcono ebomini unyana wakhe. 
UZenzile ukhwele kumaqonga omculo afana neBCM Carnival, iBuyel’ Ekhaya neMotsepe Foundation Concert. 
Uthi abantu baza kukhuthazeka kule ngoma, kwaye babe nokuyazi ngcono imvumi ngapha kwengoma. 
“Bazi nokuba ungubani waphi, ungayiyo loo nto unqwenela ukuba yiyo nokuba iimeko zithini,” utshilo. 
Le ngoma sele idlala kwizikhululo ezifana neTruFM noMhlobo Wenene. 
Onqwenela incoko noJunia angakroba kumakhasi onxibelelwano ku @juniamyworld",Ingoma kaJunia ilibali elingobomi bakhe
"Kukho uluvo kubantu abathile, lokuba xa ulahla into endala naphi na apho uthanda khona, ubangela ukuba kudaleke imisebenzi kwabo bachola inkunkuma.  
 
Kodwa oku kuyaphikiswa nguNosifundo Skweyiya, wecandelo elijongene nokucholwa kwenkunkuma kumasipala ombaxa iBuffalo City. 
 
“Masiyiyeke le nto ithi xa ulahla inkunkuma nokuba kundawoni uncedisa ekudaleni imisebenzi. Ukulahla inkunkuma nokuba kundawoni kubangela ukufunquka kwamaqondo obushushu ehlabathi nto leyo enefuthe kwindalo, ngokomzekelo imbalela. Yonke le nto ibuya iqhwalelise uqoqosho,” utshilo uSkweyiya. 
 
USkweyiya ebethetha neqela labasebenzi bomzi weziselo ezingenagwele iCoca Cola Beverages South Africa, abebephume ngobuninzi babo becoca kulwandle iEastern Beach eMonti ngoLwesihlanu.  
 
AbakwaCoca Cola benze eli nyathelo ngelokuqaphela usuku lwehlabathi lokucoca amanxweme olwandle (International Coastal Cleanup Day) olubanjwa rhoqo ngomhla weshumi elinesihlanu kweyoMsintsi. 
 
USkweyiya uqhwabele izandla inyathelo elenziwe ngabakwaCoca Cola, esithi oku kuza kubangela nabanye abantu babone ukuba ucoceko lwendalo luxanduva lomntu wonke. 
 
Umanejala wesithili kwaCoca Cola Beverages South Africa eBuffalo City, uAllan Long, uthi bagqibe kwelokucoca iEastern Beach kuba yenye yeendawo ezingacocekanga eMonti, kodwa ethandwa kunene ngabakhenkethi nabo bezoyolo. 
 
ULong uthi inkampani yabo yenza iimveliso ezibangela ungcoliseko lwendalo xa abantu bengasebenzisi imigqomo yokulahla inkunkuma, watsho esithi le nkampani ifuna ukwenza iimveliso ezingazukuba nefuthe kungcoliseko lwendalo ngonyaka ka2020.","‘Inkunkuma ayidali misebenzi, ibulala uqoqosho’"
"I’solezwe lesiXhosa lifumene inyhweba yokuncokola nomnye wabalandeli beChippa United abayithanda kakhulu. Usixelele ngendlela awaqala ngayo ukulandela iqela laseBhayi emva kokulandela Ezimnyama Ngenkani. 
Pedro Mapelo: Bhota Mhlekazi, unjani? 
Umlandeli: Molo Bhuti. Ndiphilile, kunjani kuwe? 
PM: Kuhle nakum, enkosi. Gqaba-gqaba, ungubani? 
Umlandeli: Igama lam ndinguNceba Nyanda. Ngokokuhlala ndiseMissionvale kufutshane ne-Algoa Park, eBhayi. Ndingumlandeli omkhulu weChippa United. 
PM: Khawutsho Mhlekazi, kwathini ukuze ukhethe iChippa? 
Nceba Nyanda: Bhuti, ndaqala ekufikeni kwayo apha eBhayi ngo-2014. Mna ndandingumlandeli omkhulu we-Orlando Pirates. Ndandikade ndifunda njee ngayo iChippa – kodwa ngenye imini ndaya kwintlanganiso yabalandeli eyayiseNew Bright. Emva kwalo ntlanganiso, kwatshintsha yonke into. Iimpahla zam zePirates ndaphisa ngazo zonke. Ndiyithanda ngentliziyo yam yonke iChippa United kwaye yakhula kum emva kwala ntlanganiso. 
PM: Uyibona injani iChippa United phantsi kukaTeboho Moloi kule sizini? 
NN: Bhutisoze ndixoke. Kuninzi okuphucukileyo kwiChippa. Jonga nangoku, sibethwe nje yi-Ajax Cape Town emva kokungabethwa ixesha elide. Ndiyalithanda eli qela nabo bonke abantu ababandakanyekayo. Ngenxa yayo, amaphondo weli lizwe ndiwahambe phantse onke kwaye ndifundile nakwabanye abalandeli. 
PM: Yintoni ongasoze uyilibale ngeChippa United? 
NN: Ndingatsho okokuba ukuvala isizini sikwiTop 8 yeyona nto endingasoze ndiyilibale. IChippa iseliqela elitsha kakhulu – kodwa phantsi kukaMoloi ithe chu nokudlala imidlalo ephucukileyo. 
PM: Ngubani umdlali omthandayo kwiChippa? 
NN: Yoh, baninzi kakhulu. Ndithi nguJames, uMabaso, uMarko noZuke. Aba ngabadlali abasebenza ngokuzimisela kwiChippa United ngamaxesha onke xa idlala.",UNyanda uyithanda akazenzisi iChippa United
"Umqeqeshi weGolden Arrows, uSteve Komphela, uthi into emnandi iyaphindwa.  
Lowo ngumnqweno wakhe njengokuba Abafana Bes’thende beza kwamkela iMamelodi Sundowns emdlalweni weTelkom Knockout ekulindeleke ube nomtsalane eSugar Ray Xulu Stadium ngentsimbi yesithathu ngoMgqibelo.  
Iqela likaKomphela liye emdlalweni weTelkom Knockout ukuzithemba kuphezulu ebadlalini emva kokubetha iMamelodi Sundowns ngo’3-2 emdlalweni weAbsa Premiership kwiveki engaphaya kwephelileyo. 
 Kwisizini ephelileyo, uKomphela, waphucwa ithuba lokulwela indebe yeNedbank emva kokuba iGolden Arrows yabethwa yiTS Galaxy eziintshatsheli.  
Ukuba iqela lakhe uKomphela lingabetha iSundowns emdlalweni wangempelaveki, uza kufumana elinye ithuba lokuphumelela indebe yakhe yokuqala njengomqeqeshi kwiPSL. 
Akululanga ukubetha iGolden Arrows phantsi kukaKomphela kwaye indlela edlala ngayo kule sizini iphucukile.  
Ukufikelela kwindawo ekuyo kwiTelkom Knockout akothusi ngokuba abadlali bayo badlala ngokukhulu ukukhuthala. 
 Indlela abalwe ngayo emdlalweni ababethe kuwo iSundowns iyabonisa ukuba bazimisele ukwenza ngcono kule sizini.  
UKomphela uthi ukuzithemba kokona kwenza umahluko kwindlela eliqhuba ngayo iqela lakhe.  
Ethetha ngokudlala neSundowns emdlalweni weTelkom, umqeqeshi wathi: “Kukhangeleka ngathi singafumana amawele futhi. Sidlale kabini nePolokwane City, saphinda sadlala kabini neSuperSport United. Masithembe ukuba uThixo uya kusipha impumelelo,” utshilo uKomphela. 
Amasandawana aya kuBafana Bes’thende equle aligangatha. Abadlali abafana noThemba Zwane okhe wakhathazwa kukonzakala, uphilile ngoku.  
UPitso Mosimane ucatshulwe ngamajelo eendaba esithi iqela lakhe liza kuya ngamandla alo onke emdlalweni.  
“Ndinganiqinisekisa, siza kulwa emdlalweni. Sikwamkele ukubethwa yiArrows. Sisoloko sihamba nzima xa siye kuyo kodwa lo nto ayithethi ukuthi siliqela elingadlali kakuhle. Siza kuzama kwakhona,” utshilo uMosimane.  
ISundowns iya kufumana ithuba lokuphakamisa indebe yeTelkom okwesibini phantsi kukaJingles emva kokuyiphakamisa ngo2015 eThekwini – apho yabetha khona iKaizer Chiefs. 
pedro.mapelo@inl.co.za",UKomphela uthi int’emnandi iyaphindwa!
"AVUMELENE ngazwinye amabandla enkolo yobuKrestu eNgcobo ukuba kuthethwe ngazwinye, kucelwe ophezulu angenelele kwingxubekaxaka yeli lizwe, ngakumbi iingxaki ezombethe amanina. 
Amanina aphuma kumabandla ohlukeneyo eNgcobo abambe inkomfa eAll Saints kule dolophu ngempelaveki esiphuma kuyo. Kule nkomfa bekuthethwa ngeengxaki zasemakhaya ezijingene noomama, emva koko bathandazela ezingxaki. Agxile kakhulu kwizifo ezitshabalalisa ulutsha, ingakumbi isifo sikagawulayo nesandulela sakhe, isifo sephepha, ukuxhatshazwa kwabasetyhini nabantwana, kwakunye nokusetyenziswa kweziyobisi.  
Esinye sezithethi kule nkomfa sithe, ukuba ngumama ngumsebenzi onzima kakhulu, “Oomama bajongene neemeko ezimaxongo zekhaya ukusuka kumyeni ukuya ebantwaneni kwaye oko kukhokelela ukuba oomama badinwe,” sitshilo esi sithethi. Abebeyinxalenye yale nkomfa bathe iinkomfa ezifana nale ziba luncedo, zibanika ithuba lokuphefumlelana, ithemba nokomelezana ngomthathazo. 
Amagosa esebe lezempilo kwakunye nombutho wabucala iMen as Partners ebezokunika inkxaso kumanina ebezimase le nkomfa. Isebe kwakunye nalo mbutho bazibophelele kwintsebenziswano namabandla ekulweni nezifo ezigqiba amakhaya ingakumbi ulutsha.  
Obethethela eli isebe lezempilo uNofezile Sigcu ukhuthaze abantu ukuba bandwendwele amaziko ezempilo afana neekliniki rhoqo ukuze bahlolwe impilo. 
Esinye sezithethi zalamabandla uthe, kunomkhuba wabantu abahlekisa ngeengxaki zabanye. “Ayamkeleki nangakumbi xa into yokuhlekisa ngengxaki yomnye umntu, ngakumbi xa isenziwa ngumntu ongumama ozibiza ngekholwa,” sitshilo esi sithethi.  
UNozanele Phoswa webandla lamaTshetshi uthe, isifo sikagawulayo yingozi engehlela naluphi na usapho. Ukhuthaze ngelithi icebo linye kukubhenela kophezulu bathandaze ngokuzimisela olwahlobo babesenza ngalo oomama bakudala ababethandaza kume imigodi. 
Uceba wale ndawo uNosimo Lilane uncome indima yoomama emakhaya, esithi iimbokodo yimiqolo yokuxhasa ootata bakwazi ukwamkela iimeko zobume bempilo yabo. Ukwathe oomama mihla le bangalibali ukuthandazela ootata abathi baphambuke endleleni baze babuye nezifo emakhaya.",Abika imiceli mngeni kophezulu amanina wamabandla aseNgcobo
"Amakhosi ayivule kakubi isizini entsha emva kokubethwa yiBidvest Wits ngo 2-1 kumdlalo weAbsa Premier Soccer league wokuqala obudlalelwa eBidvest Stadium.  
Amagowuli weWits afakwe nguElias Pelembe noThulani Hlatshwayo, elokubika leChiefs lifakwe nguLorenzo Gordinho ngentloko.  
Ukubethwa kwayo iKaizer Chiefs kubiyese iinkumbulo ezimbi zesizini edlulileyo kubalandeli bayo.  
Isiqalo esihle seChiefs besizakunika ithemba kumawaka-waka wabalandeli beli qela kwaye sibonise nokuba umqeqeshi uSteve Kompela nabadlali bazenzile izilungiso. Khange kube njalo kulo mdlalo kwaye noKomphela uyavuma ukuba abadlali bakhe abadlalanga kakuhle konke.  
“Besisazi ukuba iWits inamandla kwiibhola eziphezulu – sizamile ukuyilungiselela into enjalo. Asikwazanga ukuyithintela lo nto emdlalweni.  
Impazamo esiyenzileyo kukuvumela iWits ifumane ithuba lokudlala iibhola eziphezulu. Okwesibini ngabo ababonakalise ukuyinxanelwa impumelelo kunathi. Amagowuli bawafumene ngenxa yeempazamo zethu,” utshilo uKomphela obebonakala ephoxekile. 
Amakhosi aya kumdlalo weMTN 8 azakuwudlala neCape Town City FC ukuzithemba kwehlile kubadlali.  
Kuza kufuneka iChiefs ikhawuleze ilibale ngeziphumo ezidlulileyo, kuba iMTN 8 ibaluleke kakhulu. Kweminye imidlalo yePSL edlalwe kwiindawo ezahlukeneyo ihambe ngoluhlobo.   
IBaroka FC ifumene inqaku elinye emva kokubambana ne-Ajax Cape town ngo’1-1 e-Old Peter Mokaba Stadium. Kanti yona iCape Town City FC ivule isizini yayo kakuhle ngokuthi ibethe iPolokwane City ngo’2-0 kumdlalo obuseCape Town Stadium.",UKomphela uyayivuma iBidvest Wits
"IKUMKANI yamaXhosa uMpendulo Zwelonke Sigcawu uxelele uMphathiswa wamaPolisa uBheki Cele ukuba amakomkhulu aseMpuma Koloni afuna zifakwe ubhanyabhanya oluhlaza (blue lights) iimoto zabo abazinikwe ngumbuso. 
Ubhanyabhanya oluhlaza usetyenziswa ngamapolisa namagosa ezendlela kuquka noMongameli, iNkulumbuso, abaphathiswa bakazwelonke namaphondo. 
Ebethetha eNqadu kuGatyana ngethuba inkonzo yesipolisa ibityelele eli komkhulu ukuya kuphehlelela iphulo lokupolisa iilali kusetyenziswana nabantwana begazi. 
Inkonzo yesipolisa ibikhokelwe nguCele, uMkomishinala wamaPolisa kuZwelonke uNjengele Khehla Sitole, uMkomishinala wePhondo uLieutenant General Liziwe Ntshinga kwanoMphathiswa wezoKhuseleko uWeziwe Tikana. 
USigcawu uthi iimoto zeekumkani zaseMpuma Koloni kufuneka zifakelwe ubhanyabhanya oluhlaza. “Le moto ndiyithengelwe lisebe leMicimbi yeeNkosi ndicela ifakelwe ubhanyabhanya oluhlaza (blue light) ekhatshwa kukugadwa okukwiqoqo eliphezulu (VIP Protection). Kudala sayicela lo nto, into enayo ayide yenzeke. Siziikumkani asikhuselekanga bantwana begazi.” 
Kule moto inobhanyabhanya oluhlaza, ucelwa nguZwelonke, le kumkani ithe bakwafuna ukuziqhubela ngokwabo kuba bakwangabantu bamaxhwele. “Kubakho iimini apho kuye kufuneke ukuba lo mntu ungumqhubi wakho ukhe umshiye uye exhweleni, uyokuziqinisa,” utshilo uSigcawu. 
Le kumkani ikwacele ukhuseleko eNqadu, into athi kudala eyithetha qha umbuso awude uyenze. 
“Akukho nogada apha komkhulu (eNqadu), lowo ufuna ukungena wenza njalo abe lo nto ayifunayo kuba akugadwanga. Apha komkhulu kwabiwa iikhompyutha esasizinikwe nguNeotel ezokufundisa abantwana balapha. 
“Ndithi mandiyivakalise le nto khon’ ukuze kwaziwe ukuba siphantsi kobo bugxwayiba ukuze kwaziwe ukuba izinto esiziphiwa ngabantu zisemngciphekweni wokubiwa kuba akukho khuseleko. 
“Siyacela ke Mphathiswa [uCele] ukuba unayo indlela usiphe abantu bokugada ukuze kusinde ezi zinto siziphiwa ngurhulumente,” utshilo uSigcawu. 
Ethetha ngale nkqubo yokupolisa kweelali kusetyenziswana nabantwana begazi, uNtshinga uthi ngoku abantu abakufutshane namakomkhulu akubakho mfuneko yokuba bafowunele edolophini xa befuna iveni yamapolisa. 
“Phantsi kwale nkqubo siza kukwazi ukukhawuleza ukusabela kwiminxeba nezikhalo zoluntu, kuba abantu baza kufowunela amakomkhulu endaweni yokufowunela izikhululo zamapolisa ezisedolophini,” utshilo uNtshinga. 
Omathandathu amakomkhulu obukumkani ephondweni aza kuba neeveni zamapolisa kwanamapolisa buqu kuquka noluntu oluchongelwe ukupolisa iilali. 
UNtshinga uthi amatyala afana nokulahleka kwabantu, uxhatshazo ngezesondo, izithintelo zodushe lwasemakhaya, ukugunyaziswa kwamaxwebhu (certify) ngamanye wamatyala aza kuvulwa kumakomkhulu. 
UNtshinga uthi le nkqubo iza emva kwesivumelwano esityikitywe phakathi kwesipolisa, isebe leNtsebenziswano kuRhulumento neMicimbi yeeNkosi (COGTA) kwaneNdlu yeeNkosi kaZwelonke. 
UTikana uyiqhwabele izandla le nkqubo esithi ingumfuziselo wokuba bungaliwa ubundlobongela xa urhulumente esebenzisana noluntu.  
Yena uCele uthe ngoku oonqevu abakuba nendawo yokuzimela xa uluntu lusebenzisana namapolisa, watsho ebongoza abahlali ukuba bazibike emapoliseni izinto abangaziqondiyo kwiilali zabo.",Zwelonke: Ndifuna iBlue Lights
"AmaBhoko-bhoko azakube ekhokelwa nguPat Lambie xa edlala neBarbarians eWembley Stadium ngoMgqibelo.  
Lo kaLambie ungena endaweni ka-Adriaan Strauss ophunyuziweyo. UStrauss kulindeleke abuyele kwiiBoks xa zidlala neNgilane ngomhla weshumi elinesibini kule nyanga eTwickenham.  
Ukapteni (Lambie) khange awonwabele umdlalo weRugby Championship njengomdlali wasemva obuphakathi kwaMabhoko-bhoko neWallabies obuseLoftus Stadium. Eyona ndawo abalasela kuyo uLambie yindawo yeshumi – kwaye * -Allister Coetzee uyakukuthakazelela ukubuyela kwalo mdlali kula ndawo.  
Ngokokutsho komqeqeshi, uLambie, ibengoyena mdlali ufanelwe kukukhokela kolu tyelelo lwaseNgilane.  
“UPatrick uyinxalenye yeqela labadlali abakhokelayo naMabhoko-bhoko ngokubanzi. Lo mdlali uqhuba kakuhle kakhulu kwiqela lakhe futhi uyabahlonipha oogxa bakhe.  
Uyazazi izithethe zomdlalo wombhoxo, unolwazi oluphangaleleyo lomdlalo nendlela esidlala ngayo. Andithandabuzi nakancinci, uLambie uzakuqhuba kakuhle njengoKapteni,” utshilo uCoetzee. 
Ethetha emva kokutyunjwa kwakhe uLambie uthe”Ukudlalela iqela lesizwe yinto enkulu kum – kodwa ukulikhokela ngumsebenzi omkhulu kakhulu.  
UMzantsi Afrika unembali entle embhoxweni kwaye iqela lilonke liyazingca ngokumela ilizwe.”",ULambie uzakukhokela amaBhoko-bhoko
"Kutsho kwathi qabu kwinkampu yeqela lesizwe loMzantsi Afrika emva kokuba liphumelele umdlalo okokuqala kwiCosafa Cup.  
IBafana Bafana ivuthulule iNamibia ngamagowuli amane kwelinye (4-1) kumdlalo obumhle kakhulu ePeter Mokaba Stadium ngoLwesibini emalanga.  
Impumelelo yeqela likaStuart Baxter iswabulule iimbuso zabantu belizwe emva kokubethwa yiMadagascar ngo’4-3 kumapenela kumdlalo wokuqala.  
Emva kwemidlalo emibini, kuye kwanyanzeleka ukuba acacise indlela iqela lakhe elidlala ngayo. UBaxter usebenzisa imidlalo yeCosafa Cup njengeqonga elinokuthi lilole izakhono zabadlali anokuthi abasebenzise xa iqela lakhe lizama indlela eya kwitumente yezwekazi leAfrika ezayo. 
NguLebohang Maboe odlakaze iNamibia ngamagowuli amabini athe kamva enza wangumdlali oqaqambileyo emdlalweni. Amanye amagowuli amabini afakwe nguSiyanda Xulu noAubrey Modiba ngepenela. 
“Kula mdlalo wethu neMadagascar sadlala kakubi ngoba sasingenaye umdlali wasemva ekunene. Kwanyanzeleka ukuba sigobe uSiyanda Xulu ukuze adlale la ndawo. Kumdlalo wayizolo, iqhinga lethu lisebenzile ngoba umdlalo wethu ukwazile ukuvumela uModiba ukuba aye phambili. Sayinika umhlaba wokudlala iMadagascar – kodwa siye sayilungisa lo nto ngethuba sidlala neNamibia. Bekungekho sicwangciso sakudlalela ukungabethwa emdlalweni,” utshilo uBaxter emva komdlalo. 
UMzantsi Afrika uza kudibana neBotswana kumdlalo oza kube usePeter Mokaba Stadium emalanga ngoLwesihlanu. Lo mdlalo ubonwa njengempinda yalowo owaphunyelelwa yiBafana Bafana ngo2016 kwiCosafa Cup.",Kuthe qabu kwinkampu yeBafana Bafana
"UMzantsi Afrika uzimisele ukuyikhusela indebe yeCosafa Women’s Championship owayiphumelela kunyaka ophelileyo. Kodwa nangona kunjalo, indlela yawo kufuneka igqithe kwiZimbabwe eyingozi emdlalweni ophambi kwamagqibelakankqoyi ozakube ungentsimbi yesithathu emalanga namhlanje, eWolfson Stadium. Abadlali beqela lesizwe lamantombazana (aBanyana Banyana) kulindeleke lidlule kwiZimbabwe emva kokufumana inkutho enkulu emidlalweni yalo kwiCosafa. Ukuza kuthi ga kwesi isigaba, aBanyana Banyana baqala bavuthulula iComoros ngemvula yamagowuli alishumi elinesixhenxe eqandeni (17-0). Emva koko balandelise ngeMalawi abayibetha ngamagowuli amathathu kwelinye (3-1) – phambi kokubethwa iMadagasca ngamagowuli amathathu eqandeni (3-0) ngoMvulo wale iveki. 
 
Umdlalo wona ngeke ube lula ngoba nayo iZimbabwe iqhube kakuhle kakhulu emidlalweni yayo kwaye iyakwazi ukufaka amagowuli. Into abanokuqiniseka ngayo abalandeli bebhola kukuba umdlalo wanamhlanje uza kuba namagowuli ngoba omabini amazwe (SA vs Zimbabwe) akonwabele ukufaka amagowuli kwitumente yalo nyaka ebanjelwe kwisixeko saseBhayi kwakhona. Omnye wabadlali abathe bafinca ikhulu lemidlalo (100) abayidlalele iqela lesizwe nguMamello Makhabane. “Sisoloko silangazelela ukudlala umdlalo ongcono. Ukuphumelela kwethu imidlalo emithathu kule tumente yinto esikhuthazayo kakhulu emva kokungaqhubi kakuhle kwiNdebe yeHlabathi. Siza kuvavanywa yiZimbabwe ngoba akululanga ukudlala nayo. Kunyanzelekile sidlale ngokuzimisela okukhula xa sidlala nayo,” utshilo uMakhabane emva komdlalo ngoMvulo. 
Omnye umdlalo oza kukhupha elinye iqela eliza kuya emdlalweni wokugqibela uphakathi kweZambia neBotswana. Amazwe aza kulwela indawo yesithathu kwiCosafa aza kudibana ngoMgqibelo ngentsimbi yesithathu emalanga. Emalanga ngeCawe, kuza kuvalwa itumente ngomdlalo wokugqibela.",ABanyana Banyana bazimisele ukuyinyathela iZimbabwe eyingozi
"Ukufundela ekhaya, ukufunda kungekho mbane kwanoxinzelelo obeludlala engqondweni ngenxa yeCovid-19. 
Ezi zezinye zezinto ezithethwe ngabafundi abathe baphumelela emagqabini kuGrade 12 ka2020. AmaXhosa athi ningaxhentsa nonke, kodwa ubugcisa bokuxhentsa bukubantu abathile. Iinkwenkwezi ziyakhanya zonke, kodwa ukukhanya kwazo esibhakabhakeni akufani. 
Kubafundi abangamawaka ngamawaka eMpuma Koloni abathe babhala iimviwo zikaGrade 12 nyakenye, abanye babo baye bakwazi ukuphumelela emagqabini. Kodwa basixhenxe kuphela abathe babizelwa eMandla Makupula Education Leadership Institute eStirling eMonti ngoLwesibini, ukuya kunikwa amawonga. 
USimamkele Bhongo waseXolilizwe SSS kuGatyana, ebengomnye wabo. UBhongo ungoyena mfundi othe wagqwesa elizweni nasephondweni phantsi kwebakala lezikolo eziphuma kwiindawo ezihlelelekileyo. 
“Ndivuya kakhulu, ndizele imincili. Sifunde kunzima, kodwa sazama kangangoko sinako. Imeko ibimaxongo nyakenye. Mna ndiphuma kwisikolo esisezilalini, ebesihleli singathathintweni nangaphambi kokuba kufike iCovid-19. Ukufika kweCovid-19 kwenze izinto nzima, kodwa asikhange siyekelele. 
“Amaxesha amaninzi besifunda kungeko mbane, sifunda ngamakhandlela okanye sikhanyise ngeefowuni zethu. Ndibulela nootitshala bethu ngenkxaso, kuba kukho nabanye abafundi esikolweni abathe bagqwesa ephondweni,” utshilo uBhongo, othi uza kwenza izifundo zobugqirha eUCT. 
Omnye wabo nguNtsika Gosa waseZimele High School eMthatha, ofumene u100% kwiZibalo (Mathematics) nakwiNzululwazi (Physical Science). UGosa ukwafumene iwonga lokuba ngoyena mfundi ugqwesileyo kwizibalo. 
“Ndothuke kakhulu. Ewe bendisebenza ngokuzimisela, kodwa khange ndiyicinge ukuba ndiza kuba ngumfundi ogqwesileyo. Ndibulela kuThixo ngale mpumelelo,” utshilo uGosa, encokolela I’solezwe lesiXhosa. 
UGosa, waseCentule eMthatha, uthi ukuvalwa kwezikolo nyakenye ngenxa yobhubhane weCovid-19, kumnike ithuba elikhethekileyo lokuzifundela kowabo. 
“Mna kuthe xa kuza kuvalwa izikolo ngenxa yeCovid-19, ndathutha ndaya ekhaya ukuze ndiyokufunda. Ekhaya ndifumene inkxaso engummangaliso, ndaqhuba kakuhle kakhulu nezifundo zam,” utshilo uGosa, othi uza kwenza izifundo zobugqirha eUCT. 
Yena uYiva Linathi Ngunda waseSt James SSS kuCofimvaba, ongomnye wabafundi abagqwesileyo ephondweni, uthe: “Ndiziva ndichulumancile kakhulu, kuba lo nyaka sisuka kuye ubungekho lula. Ezi ziphumo zindinika amandla okuqhubekeka nangakumbi. Unyaka ka2020 ubunzima kakhulu, ubangela uxinzelelo. Ngethamsanqa kwesethu isikolo, siye sanezifundo ezongezelelweyo ukuxabangela ixesha elithe lalahleka.” 
UNgunda uthi uya eWits ukuya kwenza izifundo zobugqirha “ukuze ndikwazi ukusindisa ubomi babanye”.",Bagqwese phantsi kweenzingo
"Emva kokusokola emjikelweni wokuqala kwitumente yehlabathi, amaqela aseAfrika azuze impumelelo yawo yesibini namhlanje eQatar. Oku kwenzeke emva kokuba iMorocco ebizimisele ngeyona ndlela icambalalise iBelgium ngamagowuli amabini eqandeni emdlalweni obuse-Al Thumama ngenjikalanga yanamhlanje. Le yimpumelelo yokuqala yeMorocco kwitumente yehlabathi ukusukela ngo-1998. Emva kokudlala ntanganye neCoatia emdlalweni wokuqala, iMorocco inethuba elihle lokugqithela phambili kwitumente yehlabathi. Amagowuli empumelelo afakwe ngu-Abdelhamid Sabiri no-Aboukhalal. Omabini amagowuli afakwe kwisigaba sesibini somdlalo kwaye amshiye uThibaut Courtios weReal Madrid engakholelwa. 
Isigaba sokuqala siphele kungekho nto ebhodini nangona iMorocco izamile ukuhlasela isebenzisa kakhulu amaphiko. UHakim Ziyech ngoyena mdlali weMorocco ongasoze alityalwe ngabadlali beBelgium emva kokubatshutshisa umdlalo wonke wanamhlanje. Nguye oqale wabhakuzelisa umnatha kwisigaba sokuqala – kodwa usompempe akalivumanga igowuli lakhe ngenxa yomdlali olaleleyo obhaqwe yiVAR encedisa oosompempe. Abadlali abafana Kevin De Bruyne no-Andre Onana bazamile – kodwa okuya kungqinwa ngabantu abaninzi kukuba iBelgium ibingenawo amandla emdlalweni wanamhlanje. 
Kanti kwelinye icala, iMorocco ibizimisele kakhulu – mhlawumbi ubunzi babalandeli bayo kwenze umahluko kakhulu. Kwisigaba sesibini kubekhona ukutshintshiselana ngezithonga macala. UKapteni weBelgium, uEden Hazard, ukhe wazama ukukhabela unozinti obethe qwa. Ebekho wona amathuba weBelgium – kodwa ebengacacanga kakuhle ngokufanayo aweMorocco. Ukungena kukaRomelu Lukaku akwenzanga mahluko konke konke ngoba besekonakele kakhulu futhi neMorocco ingafuni nokuva emva. Akukacaci kakuhle awona maqela aza kudlulela phambili kuGoup F. Emidlalweni yokuqala, iBelgium yabetha iCanada ngegowuli elinye, iCroatia yabambana neMorocco enethuba elihle emva kwempumelelo yanamhlanje.",Izuze impumelelo iMorocco emva kwamashumi amabini eminyaka endlala
"Yimincili yodwa kwiqela lolutsha laseDuncan Village eMonti oluza kube luthabatha inxaxheba okokuqala kuMnyhadala wobuGcisa kaZwelonke eMzantsi Afrika oqhubeka rhoqo ngeli xesha eMakhanda. Eli qela libizwa ngokuba yiGenesis Haste liza kube lifumene ithuba lokulingisa ngomdlalo wabo weqonga othi  Thakathiwe. 
Ngokwengxelo yoMlawuli walo mdlalo * -Unathi Tutani weSiyaqhuba Art Association eGompo Art Centre, uthi lo mdlalo weqonga umalunga nabafazi kwakunye nabantwana abaphatheka gadalala bexhatshazwa umhla nezolo ngabantu abasondeleyo kubo. 
UTutani uthi lo mdlalo luhlobo abakhala ngalo kwanohlobo acinga ukuba badlulisa ngalo umyalezo ngaphandle eluntwini. 
Uthi indawo yaseDuncan Village yindawo ehlelelekileyo kwaye uninzi lwabo bakhulele kwiimeko ezinje kwaye abazibona yonke le mihla zisenzeka kumakhaya abo. 
“Luhlobo esibonakalisa ngalo isikhalo sethu sokuthi kwanele ngoku kudala kuthethwa kwaye kusiliwa ukuxhatshazwa kwamanina. Ngokulingisa kwethu apha uninzi siyaphila ngaphakathi, siyaphola neentliziyo. Okwakulila nokubonisa imvakalelo yakho kuphilisa kakhulu,” utshilo uTutani. 
IGenesis Haste ithi ayikhange ibufumane ubunzima bokufaka isicelo sokuthatha inxaxheba eMakhanda ngenxa yokuncedwa yiSiyaqhuba Art Association.  
UTutani uthi oku kuye kwalula kuba kudala behamba eMakhanda sele besaziwa. Kodwa iqela elisokolayo elinomdla lingadibana nabo babancedise ekufakeni isicelo ukulungiselela unyaka ozayo. Ukutya, ukulala ukukhwela bancedwe nguMasipala weBuffalo City.  
Eli qela liza kuchitha iintsuku ezintlanu eMakhanda. Baza kube bekwiholo iN.G Kerk ngamaxesha awohlukeneyo.  
Abadlali nguLusanda Sikupela, Thembelani Ngxali, Siyamthanda Fanele, Andisiwe Malahla, Mandilive Hejana, Ayaxola Dlakudla, Sive Tshuko noSomila Fani.",Umdlalo othi ‘Thakathiwe’ kwiqonga laseMakhanda
"UMPHATHISWA wezoThutho kuzwelonke uFikile Mbalula uthi bafuna bonke abo bachaphazelekayo kwingxelo yophando malunga nengozi yebhasi yakuCentane eyasuba imiphefumlo engaphaya kwamashumi amabini, babekwe ityala lokubulala endaweni yelo lokubulala ngokungenanjongo. 
 
Kwababhubhayo, kule bhasi yayisuka eChebe kuCentane isiya eGcuwa, kuquka umqhubi kwanonkosikazi wakhe. 
 
NgoLwesihlanu, uMbalula uphumele elubala ngale ngxelo yale ngozi eyathi yasuba imiphefumlo yabantu abangamashumi amabini anesithandathu ngethuba le bhasi iphequka ngakwisawana saseQolweni eNxaxhu kuCentane ngomhla wesibini kweyoKwindla. 
 
UMbalula uthi abantu abebekhwele kula bhasi bebengamashumi alithoba anesibhozo (98), kwibhasi efanele ukuba ikhwelisa abantu abangamashumi amathandathu anesihlanu (65) abahleli phantsi kwaneshumi elinesine (14) elime ngeenyawo. 
 
Oku kuthetha ukuba le bhasi ibifanele ukuba ikhwelisa amashumi asixhenxe anesithoba (79). 
 
UMbalula ukwathe le bhasi yaqala ukukhalala indlela emva kokudlula (overtake) imoto encinane. 
 
“Indlela siyifumanise ukuba yayingekho kwimeko embi. Uphando lufumanise ukuba iimpepha zokulungela umgaqo kwale bhasi zaphelelwa kweyoMnga 2019.  
Kwakhona, iphepha lerhafu (disc) lale bhasi beliphelelwe into ethi bekungafanelekanga ukuba isendleleni,” utshilo uMbalula. 
 
Kwimbalelwano, emva kwale ngozi, inkampani yebhasi yakwa-AB350 yabalula ukuba iindlela zasezilalini azintlanga.",UMbalula ufuna babekwe ityala lokubulala abachaphazeleka kwingozi yakuCentane
"Amakhosi ayophisa emva kokuquthiswa ngegowuli elinye eqandeni (1-0) yiPolokwane City emdlalweni we-Absa Premiership obubanjelwe eFNB Stadium ngolu rhatya lwanamhlanje. IKaizer Chiefs iphulukene nomdlalo okokuqala ukusukela oko kuqala isizini yePSL ka-2019/20. Ukuphumelela kweRise and Shine (Polokwane City) kuthetha ukuthi iya kwindawo yesibini kwiPSL kwaye ilingana neChiefs ekwindawo yokuqala ngamanqaku alishumi. Umqeqeshi weChiefs, uErnst Middendorp, ukhethe ukuqala umdlalo ngoDaniel Akpeyi obe ngunobangela wegowuli nakubeni u-Itumeleng Khune ebekhona. 
Umdlalo uvuthe zibekwa – kodwa ibiyiChiefs ebiwulawula. Iqela lasePolokwane libhakuzelise umnatha kwangoko kwisigaba sokuqala somdlalo ngonyawo lukaJabu Maluleka ofumene ipenela emva kokuba uDaniel Akpeyi ewise umdlali wePolokwane City ebhokisini. Emva koko iChiefs isukele isebenzisa abadlali abafana noLebogang Manyama obengenalo ulwamvila noKambole obegadwe kakhulu. Umdlali wasemva kwiChiefs, uErick Mathoho, uphantse wafumana amagowulu emva kokungquba iibhola ezimbini ezichithiweyo ngunozinti weCity, uChmwenya Chibwe, odlale kakuhle kakhulu ezipalini. 
Kuyiwe kwixesha lokuphumla iChiefs ihamba emva nangona ibiyiyo ebinamandla. UMiddendorp ufake uKhama Billiat endaweni kaKambole kwisigaba sesibini – ofike wenza umahluko omkhulu. UDumisani Zuma ungene endaweni kaSiphosakhe Ntiya-Ntiya. Ilikhusele kwade kwasekugqibeleni igowuli layo iPolokwane City phantsi kobo bunzima. Umdlali othe waqaqamba emdlaweni ibe nguChibwe – unozinti oyikhuseleyo kakhulu iCity ezipalini. Impumelelo yeCity yeyesithathu kule isizini kwaye iza kukhuthazeka ngakumbi emva komdlalo wanamhlanje. 
  
 Kaizer Chiefs: Akpeyi, Ntiya-Ntiya, Mathoho, Cardoso, Frosler, Maluleka, Manyama, Parker, Baccus, Nurković, Kambole. 
Amalalela: Khune, Katsande, Moleko, Castro, Zuma, Billiat, Sasman. 
Polokwane City: Chibwe, Mvelase, Mbonani, Motloung, Buthelezi, Tlolane, J. Maluleke, Manaka, Mngomezulu, W.Maluleke, Mashumba. 
Amalalela: Phali, Chauke, Hlubi, Musona, Phiri, Nthatheni, Nku.",Ayophisa Amakhosi emva kokuquthiswa yiPolokwane City ebaleni lawo
"Ubuqhithala nobu athalala kumagosa esebe lezekhaya eMonti, kwenza nzima ubomi bendoda esentolongweni eFort Jackson uMgcobo Hoco kwizifundo zakhe.  
UHoco udontsa isigwebo seminyaka elishumi elinesihlanu kula ntolongo kodwa wathabatha isigqibo sokufunda. Ethetha neli phephandaba, uMgcobo uthi le mpazamo iyamlibazisa kwizifundo zakhe.  
“Igama lam babhala uMagcobo, umhla wokuzalwa bathi ndizelwe ngeyoKwindla ngo1993, kodwa ndizelwe ngeyeThupha ngo1993, ngoku asiphumi isazisi kwaye andamkelwa esikolweni,” utshilo uHoco.  
Le mpazamo ibangele ukuba zingaqhubeli phambili iinjongo zikaHoco zokuqhubela phambili izifundo zakhe. UMalinge Hoco ongutata kaMgcobo, uyavutha ngumsindo ngenxa yale meko yokulityaziswa konyana wakhe lisebe lezekhaya. 
“Ndixhalabile kukulibaziseka komntwana wam kwizifundo zakhe ngenxa yamagosa karhulumente angakwazi ukwenza umsebenzi wawo, asilotyala likaMgcobo ukuthathwa kwezi nkcukacha gwenxa, mabawulungise lo monakalo,” evutha ngumsindo utshilo.  
Urhulumente woMzantsi Afrika ukhuthaza ukuqhubela phambili kwizifundo kwabo baseluvalelweni ukuze bazixhobise. 
Othethe egameni lesebe lentolongo yaseFort Jackson eMonti, uPrajen Sadanand, uthi kwelabo icala bakulungele ukukhawulelana noMgcobo ukuba afumane isazisi sakhe.  
“Sisebenzisana nesebe lezekhaya kumalinge okwenza izazisi zamabanjwa alapha ngaphakathi entolongweni, sikulungele ukuncedisa uMgcobo kwingxaki yakhe ukuze afumane isazisi, asikwazi kumnceda kule yenkcukacha ezingachanekanga,” uthethe watsho uSadanand. Ingxelo yeli sebe ithi kukho isixa-mali samakhulu amabini namashumi amane eerandi athi akhutshwe ngulowo ufuna ukufumana isazisi.  
Kwelakhe icala utata kaMgcobo uMalinge Hoco, uthi ngenxa yokulityaziswa komntwana wakhe akakulungelanga ukukhupha le mali. “Andisoze ndikhuphe mali mna, bona bazakubona ukuba benza ntoni ukuqinisekisa ukuba umntwana uyasifumana isazisi sakhe ngaphandle kwengxaki,” utshilo uMalinge. 
Uyise webanjwa uthi kudala ethetha nesebe lezekhaya engafumani mpendulo kule ngxaki. “Apha eKomani kwisebe lezekhaya bandixelela ukuba makaqhubeke afunde, ingxaki izakulungiswa xa sele ephumelele ibanga leshumi, yandothusa lo nto,” uthethe watsho lo tata.  
Uthi enye yeengxaki ezenziwe leli sebe kukuba abalifakanga igama lesibini lelibanjwa kwinkcukacha zakhe.  
“Lo mntwana ndamnika igama lesibini, eli ligama lam elithi Paisley Junior, elo gama abazange balifake, ndiyalifuna eli gama,” utsho uHoco. 
Iqhelekile eyokuthathwa kweenkcukacha zabantu ngendlela engeyiyo lisebe lezekhaya eMpuma Koloni nakuMzantsi Afrika. 
UMgcobo wabanjwa wavalelwa ngonyaka ka2012 emva kokulahlwa sisityholo sokuhlaba umntu. UMayihlome Tshwete osisithethi sesebe lezekhaya eMzantsi Afrika akawuphendulanga umnxeba wakhe ukuze athethe egameni lesebe lezekhaya.",‘Ngama athalala amagosa esebe lezekhaya eMonti’
"Luyakhala usapho lakwaSolani kwilali yaseMkhukhwini eQamata emva kokuba lungakhange loneliseke yindlela olwathi laphathwa ngayo ngumzi wabangcwabi iEyethu Funeral Services kuKomani.  
Kweli khaya bekubhatala ilungu losapho olungasekhoyo uNomarashiya Solani (51) ukusukela ngo2011, imali engamakhulu amabini eerandi, de wabe uyabhubha kwinyanga yoMqungu kulo nyaka.  
UZolani Solani nongubhuti wexhoba uthi wabhubhela eKapa udadewabo ngomhla wamashumi amabini anesibini kweyoMqungu, kodwa eqhubekeka nokubhatala umasingcwabane kuKomani.  
USolani uthi inkathazo iqale xa wathi wagcinisa umzimba kadadewabo kumzi wabangcwabi oseKapa kuba bengafumaneki emnxebeni abakwaEyethu Funeral Services ngeenjongo zokubika umphanga.  
“Bandisokolisile bebeka ityala kum abakwaEyethu Funeral Services kuba ndingawusanga kubo umzimba kuKomani nangona nje wabhubhela eKapa usisi. Sisokolisene sade sabe siyangcwaba ngomhla weshumi kwinyanga yoMdumba bengakhange bafake sandla,” utshilo uSolani.  
“Udadewethu akazange aphoswe nayinyanga engakhuphi mali yokuzingcwaba. Sithe xa sisondela ngenjongo zokufuna ukuncediswa kweli khaya wathi Mnu. Ndude endaye ndafika kukho yena kwiofisi ndiyokuqonda, wathi ukuba sinayo indlela singamoja umntu wethu,” utshilo uSolani. 
 Usapho luthi iEyethu Funeral Services ithumele imali engamawaka  amathandathu (R6 000) sele udlulile umngcwabo.  
USolani uthi asele ekunqwenela ngoku kukufuna ukwazi ukuba eli khaya lingcwaba ngeR6 000 na ilungu umthetho walo.  
Umnikazi wekhaya iEyethu ozichaze kuphela njengoMnu. Nkobo uziphendulele esithi kwizityholo abazibekwa nguSolani abanalo bona ityala.  
Uthi ukuze abhataleke kade uSolani kungokuba wathumela kade iimpepha ababezicele kuye.  
Ephendula kweyokuba bathi makaloje ilungu lakhe uSolani, uNkobo uthe akekho umntu onokuze athethe lo nto emntwini osentlungwini yokubhujelwa.  
USolani uthi wayengazukwazi ukuba eze neempepha ngokwakhe engengomsebenzi wasebangcwabini.",Usapho lugxeka umzi wabangcwabi
"I’solezwe lesiXhosa lincokole nomnye wabalandeli abaphambili kwiChilli Boys futhi oyinkokeli yesebe labalandeli awalisungulayo kwilokishi yakhe. Usibalisele ngobomi bakhe njengomlandeli weli qela laseMpuma Koloni. 
Pedro Mapelo: Bhota Mhlekazi, unjani? 
Umlandeli: Kuhle, unjani wena? 
PM: Kuhle nakum. Khawuzichaze ngokufutshane, ungubani? 
Umlandeli: Igama lam ndinguLuvuyo Nyati, usihlalo weChippa United Supporters Branch apha eWalmer, eBhayi. 
PM:  Oh, kulungile. Nceda usixelele, kutheni wena wakhetha iChippa United? 
LUVUYO NYATI: Eeeyi! Ndandingumlandeli weKaizer Chiefs ngaphambili. Kodwa kwathi kwakufika iChippa apha ndaqonda ukuba mandixhase yona kuba ikuphela kwalo iqela elidlala kwiPSL apha eMpuma Koloni nelisondeza imidlalo. Ndiyayithanda nendlela ibhola eyidlala ngayo kakhulu. 
PM:  Uziva njani njengomlandeli weChippa emva kwesizini ka’2016/17? 
LN: Ndiyayincoma inkqubela eyenziwe liqela. Siqhube kakuhle kwiMTN 8 safikelela kwimidlalo ephambi kwamagqibela kankqoyi kwiNedbank Cup okokuqala kwimbali yeChippa United. Iimpazamo ezenziwe liqela ndiyazamkela futhi ndizithatha njengokuba ziyinxalenye yokukhula. Kufuneka sifunde kuzo. 
PM:  Yintoni ongasoze uyilibale ngeqela lakho? 
LN: Ndiyithandile indlela esidlale ngayo neMamelodi Sundowns, siyisokolisile kakhulu – kanti iChippa United iwabethile amaqela amakhulu afana neChiefs, i-Orlando Pirates neSuperSport United. Ndakhathazeka mhla sasibethwa yiCape Town City kodwa. 
PM:  Ulindele ntoni kwisizini ezayo? 
LN: Ndilindele iChippa United ibuyele kwiTop 8 kwisizini ezayo. Enye yezinto endiyinqwenelayo yinkxaso yabantu baseMpuma Koloni bebonke. Likhulu eli phondo, sifuna idolophu nganye ibenalo isebe leChippa. 
PM: Ngubani umdlali omthandayo? 
LN:  NguSandile Zuke. Uyayilwela iChippa ngamaxesha onke kwaye akasiphoxi. Omnye umdlali nguPaseka Mako, ngomnye umdlali odlala kakuhle.",Nyati: Ndifuna ibuyele kwiTop 8 iChippa United
"Abaphathi bamaqela omnyazi abaxolanga yinkqubo esetyenziswayo ngumasipala kwiBuffalo City Mayoral Cup 2017.  
Umqeqeshi weBlack Destroyers, uKhaya Makaya, ezazimele uWadi 7, uthi abantwana bakhe abayifumani inkuthazo xa bedlala kule tumente ngoba umasipala usebenzisa indlela engaqhelekanga.  
Esinye isikhulu kwibhola yomnyazi esingafunanga ukuchazwa ngegama sithethe into efanayo.  
UWadi 7 uzakumela iBCM kwibhola yomnyazi kwimidlalo yeSalga emva kokuphumelela eBuffalo City Stadium kutshanje. Nangona iBlack Destroyers iye yachonga abadlali abambalwa kwamanye amaqela phambi kwemidlalo yamagqibela kankqoyi – kodwa ayixolanga kwaphela kuba abanye abadlali bayo abazifumenanga iimbasa zegolide ekugqibeleni kwetumente, endaweni yoko zinikwe abadlali abachongiweyo abazakuya kwimidlalo yeSalga. 
“Sivuye kakhulu sakuphumelela. Besingaqali, besibambe indawo yesibini amatyeli aliqela. Siya nabantwana kule midlalo, banikwe ukutya qha. Izikipa bazibuyisela kumasipala bakugqiba ukufotwa. Yenzeke iminyaka emithathu kwaye iyakutyhafisa wena mntu ungumqeqeshi. Kuba kubi ngakumbi ebantwaneni. Besinethemba lokuguquka kwezinto ngo-2017,” utshilo umqeqeshi weDestroyers. 
Kwenzeke la nto inye; banikwe uKentucky (KFC) endaweni yekiti yiBuffalo City nendebe eqalayo ukuhlala kubo. 
 Iyaqala ukuza kuthi kulo nyaka, lo nto ayibakhuthazi abantwana. Indlela ekuqhutywa ngayo kula tumente iyatyhafisa. Ukunganikwa kwabadlali abaphumeleleyo iimbasa asiyiqhelanga. Ziyaphi ezi zikipa, zinxitywa ngubani? Asiyinikwanga le kiti, sinikwe iKhentakhi qha,” kutsho uKhaya. 
“Xa sibapha ukutya abantu sizama ubonakalisa ukuba sibaxabisile kwaye lo nto ayinanto yokwenza neziphumo zemidlalo. Injongo yethu kukukhuthaza ulutsha ukuba ludlale kwiindawo zalo. Ekugqibeleni sifuna iqela elizakumela umasipala wethu kwimidlalo yeSalga – umnyango wethu uvuliwe kubantu abongenelisekanga,” utshilo uSamkelo Ngwenya, isithethi seMCB.",Bakhalela ukunikwa uKentucky endaweni yekiti
"Iimeko zisemaxongo kwiqela lomdaniso lwase Nelson Mandela Bay iPE’s Finest Dance Company elisajonge ukuntingela kwilizwe laseMelika liyokumela uMzantsi Afrika kukhuphiswano lomdaniso we-hip-hop ekupheleni kwale nyanga.  
UJunior Ferreira oyinkokeli yeli qela uzityand’igila kweli phepha-ndaba esithi iqela labo lasekwa ngonyaka ka-2009 , kodwa sebeqokelele malunga namashumi amathathu eendebe.  
Uthi batyunjwa phakathi kweencutshe noompondo zihlanjiwe zomdaniso kukhuphiswano obelubanjwe kutshanje ngenxa yokuzinikela kwabo nothando olungazenzisiyo kwiintlobo zomdaniso eziquka owesintu nalo wokuvetyeza nokwaphul’iqolo beziqwabaza amathambo obizwa ngokuba yi break dance.Uthe baliqela lolutsha elingathathi ntweni kodwa ukuzimisela kwabo kubabeke kule ndawo.  
“Ndithetha nje sesisuka eLas Vegas amatyeli amabini siyokumela ilizwe lethu kukhuphiswano lwezizwe ngezizwe, kungoku nje sisentlungwini yokusokola iintsiba zokuba siye e – America siyokuphakamisa ibhanile yelizwe lethu kukhuphiswano lwegolide apho,” utshilo uFerreira. Omnye wamalungu eli qela uNtuthuzelo Grootboom uthe iphupha labo kukuba bakhenkethe amazwe ngamazwe bemela uMzantsi Afrika ngokwenza izinto ezinika umdla. “Singadana kakhulu ukuba singaphoswa lithuba elihle kangaka ngenxa yokuswela. 
Sicela abantu bakowethu bancedisane nathi ngokusiweza kulo mmango,” utshilo uGrootboom.",Lisokola ngemali iqela lomdaniso
"Bagxeke urhulumente weMpuma Koloni abemi belali yakuManzimdaka eNgcobo emva kodushe oluvele phakathi kwabo nabelali abamelene nayo iGubenxa.  
Oku kulandela emva kokuba abemi bakuManzimdaka bathe babamba uqhankqalazo ngokuthi bavale iindlela ezingenayo, neziphumayo kule lali ngelikhalazela ukuthuthwa kwabantwana besikolo iManzimdaka SPS.  
KuMgqibelo weveki ephelileyo, amadoda aseGubenxa afike kule ndawo abaqhankqalazi bavale kuyo, nto leyo ikhokelele kwidabi phakathi kwala madoda ezi lali zimbini.  
Kwelo dabi kubekho iingxwelerha ezibalekiselwe kwisibhedlele saseKhowa, omnye kwezo ngxwelerha waswelekela kwisibhedlele iFrere eMonti.  
Othethela abemi bakuManzimdaka uMongezi Niselo uthethe wathi: “Ngurhulumente intsusa yayo yonke le mbambano neGubenxa. Okokuqala sasithenjiswe ukuba abantwana bethu baza kuthuthwa ukususela xa kuvulwa izikolo kodwa akwabi njalo, sagqiba kwelokuba siqhankqalaze. IGubenxa lona lizosiqala lazosibetha kwitoyitoyi, nathi ke salwa. Siyayixolisela eyesidumbu kuba ibingeyonjongo yethu.”  
Isebe lezoThutho eMpuma Koloni nelijongene nokuthuthwa kwabantwana besikolo lithi liye langenelela emva kokuba lazisiwe ngolu qhankqalazo.  
Othethela eli sebe * -Unathi Binqose uthi: “Amagosa esebe lezothutho abambisene nawesebe lezemfundo kuquka namagosa aphuma kumasipala, abambe iindibano nabahlali ngelizama ukufumana isisombululo, nokunqanda impalalogazi. Siyacela kubemi ukuba bangonakalisi indlela eseyikhona, babe ngumzekelo kubafundi.”  
Ukanti ummi waseGubenxa uTukuse Myeko okumashumi amahlanu eminyaka ubudala, ufumene ukwenzakala ngethuba amadoda aseGubenxa nawakuManzimdaka engquzulana.  
Ubalekiselwe kwisibhedlele saseKhowa nalapho aye wadluliselwa kwisibhedlele iFrere ngeCawe. Uye wasweleka ngentsasa yangoMvulo.",Bagxeka urhulumente kuManzimdaka!
"Usihlalo weChippa United, uSiviwe Mpengesi, utyhile kwelinye iphepha kule mihla.  
Le ndedeba ebikade ityholwa ngokungayazi ibhola iguqukile kwaye abantu bayitshintshile indlela abambona ngayo emva kokuzisa abadlali abakwinqanaba eliphezulu kwiqela lakhe elizinze eMpuma Koloni.  
Kutshanje uMpengesi ubhengeze iqela labadlali abaphambili abanike igama elithi Distruction Boys – anethemba lokuba lakuthi lincede iqela lakhe elincwase indawo kwiTop 8 isihlandlo sesibini kwimbali yalo ukusukela ngo-2010.  
Abadlali abatyikitywe yiChippa kulo nyaka nguThabo Rakhale, uNkosinathi Mthiyane, uLinda Mntambo, uMxolisi Macuphu noBantu Mzwakali osuka kwi-Ajax Cape Town ethathe uJulies. 
Abantu bothuke kakhulu xa kusithiwa uRakhale uzakudlalela iChippa United ngoba ngumdlali othandwayo ngabalandeli be-Orlando Pirates. 
 Ukuza kwakhe lo mdlali kwiqela elifana neChippa akakuboni njengokubuyela emva konke kwaye uzimisele ukuyincedisa kwiinzame zayo zokuvala isizini ikwindawo endilisekileyo. 
URakhale uzakudlalela iChippa kude kuphele le sizini emva kokuba iPirates igqibe kwelokuba ibolekise ngaye ngenxa yokungadlaliswa kwakhe nguMicho.  
Isigqibo esithathwe yiPirates asimothusanga uRakhale ngoba uyabazi ubom basebholeni.  
“Izinto ezinje kufanele uzilindele xa udlala ibhola. Namhlanje udlalela eli iqela, ngomso udlalela elinye. Andingomdlali wokuqala okwesi simo. Ingqondo yam isekudlaleleni iChippa ngoku. Ibhola ifuna abantu abangengo mabhetye-bhetye engqondweni,” utshilo uRakhale. 
URakhale uqale ukudlalela iChippa ngethuba ibetha AmaZulu FC ngo’2-0 kwiveki ephelileyo. Lo mdlali usebenza noTeboho Moloi udlale phantsi kwakhe ngethuba elisekela-mqeqeshi kwiPirates.  
IiChilli Boys, ezikwindawo yesixhenxe kwiPSL, zamkela iBidvest Wits ngo’15:30, eNelson Mandela Bay Stadium, ngeCawe.  
UMoloi uzakube efuna amanqaku apheleleyo ukuze iqela lakhe linyukele phezulu, kanti nayo iWits esokolayo kule sizini ifuna impumelelo ukuze isuke emsileni. 
Imidlalo yePSL 
NgoLwesithathu: Bidvest Wits vs SuperSport United @Bidvest Stadium 19:30 
NgoLwesihlanu: Maritzburg United vs Bloemfontein Celtic @Harry Gwala Stadium 20:00; Ajax Cape Town vs Platinum Stars @Cape Town Stadium 20:00 
NgoMgqibelo: Mamelodi Sundowns vs Orlando Pirates @Loftus Versfeld Stadium 15:30; Free State Stars vs Cape Town City @Goble Park Stadium 18:00; Kaizer Chiefs vs Polokwane City @FNB Stadium 20:15 
NgeCawe: Baroka FC vs AmaZulu @Peter Mokaba Stadium 15:30; Golden Arrows vs SuperSport United @Princess Magogo Stadium 15:30",Ingqondo kaRakhale ikwiChippa United ngoku!
"Abalandeli bebhola ekhatywayo eMzantsi Afrika bavuya kakhulu emva kokuba iEthiopia ibambene neGhana ngegowuli elinye macala (1-1) emdlalweni ohlakulela itumente yehlabathi obubanjelwe e-Orlando Stadium ngenjikalanga yanamhlanje. Ukuxhaywa kweGhana emdlalweni wanamhlanje kunika uMzantsi Afrika ithuba elihle lokuvula umsantsa ukuba ukwazile ukuqokelela amanqaku owadingayo emidlalweni yale veki. 
Kuyiwe kwixesha lokuphumla iGhana inkqenkqeza phambili ngegowuli elifakwe ngu-Andrew Ayew, odlalela eWest Ham United, emzuzwini weshumi elinambini umdlalo uqalile kwisigaba sokuqala. Abadlali beGhana bebedlala ibhola yabo yesiqhelo – kodwa iEthiopia ibisoloko isilwa nakubeni iibhola zayo bezingafiki kunozinti. 
Zijikile izinto emzuzwini wamashumi asixhenxe anesibini ngethuba uGetaneh Kebede efaka igowuli lokulinganisa emva kokudlalelwa ibhola entle ngoogxa bakhe. Emva komdlalo wamanhlanje, iGhana isahleli kwindawo yesibini nangona ineshumi lamanqaku ngokulinganayo noMzantsi Afrika osenomdlalo esandleni. 
Kunyanzelekile aBafana Bafana bayibethe iZimbabwe abadlala nayo ngentsimbi yethoba ebusuku namhlanje eFNB Stadium. Ngokwenza njalo, baza kuya kwiGhana ngosuku lwangeCawe befuna nje inqaku elinye jwi ukuze bahlale kwindawo yokuqala kuGroup G. Ukuze iqela likaHugo Broos likwazi ukuya kumjikelo oza kulisa kwitumente yehlabathi, kunyanzelekile ukuba lingabethwa okanye maliyiphumelele yomibini imidlalo yale veki.",iGhana ixhaywe yiEthiopia kwavuya aboMzantsi Afrika
"Amathanda-zwe anechapoti kukuhlala enyembezana kukubona ilizwe elabuyiswa ngegazi lisoyela nomphini.  
Siqhayisela abantwana bethu abathe gcobho ebhotolweni yolawulo lwentando yesininzi ukuba thina eli lizwe salilwela, asifani nabo bona balixhamla ngokulilifa. Sithi eli lizwe loobawo nelalibiwe zizandawana zamzuzu salibuyisela kuthi ngegazi nentshutshiso enkulu. 
Nangona kuyinyani nje oko, kodwa uthi wakukhangela isimo salo uhlunguzele intloko, ibe ngathi ezo nto zenzeka kumakhulu amawaka eminyaka esingasayikhumbuliyo.  
Umbuzo kukuba ingaba yile nto sasithetha ngayo na le xa sasisithi sifuna ukuziphathela ngokwethu ilizwe lethu? 
Kubantwana abazelelwe kulawulo lwentando yesininzi alenzi ntsingiselo eli bali lethu. Ewe singade sibe salizuza ilizwe ukuba libe sezandleni zethu; kodwa ke linjani kwezo zandla zethu? 
 Ingaba oku sikubonayo koko sasifuna kona ngokuthabathela ulawulo lwelizwe lethu kuthi? Abo lalisaya kuba sezandleni zabo bathini xa besibona silenze lanje? Bathi khangela ke uMntu! 
Ongasekhoyo ubawo uRholihlahla wathabatha uMnumzana De Klerk wamenza usekela-mongameli wesibini ekuthabatheni kwethu iintambo zolawulu.  
Isizathu sasicace okomva webhokhwe inyuka eqolweni; yayikukuzuza amava okuphathwa kwelizwe.  
Kaloku nangona sasilifuna libuyiselwe kuthi nje ilizwe lethu, into yokuba sasingenamava okuphathwa kwelizwe ngokwaseburhulumenteni obumiyo yayisekuhleni.  
Olwethu ulwazi ngokulawulwa kwelizwe lwaluphelela ekuphathweni kwezizwe zakumawethu ngokobuhlanga bethu (ubukhosi nobukumkani), hayi ukuphathwa komndilili welizwe lonke. 
Ngoku sineminyaka engaphaya kwamashumi amabini siziphathele ilizwe lethu. Simelwe ngumbuzo ke wokuba ingaba siliphethe ngale ndlela sasijonge yona na xa sasifuna ukuziphathela.  
Isuke yangathi sisizimisele ukutshabalalisa kwanto eyenza ukuba ilizwe lihambele phambili. Sifunzele kumzekelo weZimbabwe, kwaye kungekudala siza kube sifana nayo twatse.  
Njengokuba sixakeke kukulichitha nje, abo sasilohluthe kubo basothamele besezimboniselweni, bathi khangela ke abantu abamnyama. Isingathi ngesasingazange siyivume kwale nto yokubizwa ngokuba singabantu abamnyama, kuba ngoku nezenzo zethu isuke yazezobumnyama. 
Esandleni sethu ikamva lesizwe lisemngciphekweni. Yonke into esayizuza ngegazi siyiphathele induku novutha. Izenzo zethu zezesibaxo kwaye zibonakalisa ukusilela kobuthanda-zwe. Sikhonze iziqu ngaphezu kwekamva lesizwe.  
Izigqibo zethu kwezopolitiko zibonisa ubuqhitala obugqithisileyo kwaye ziluchaphazela kakubi uqoqosho. Amalungelo esawamisela ngoMgaqo-siseko siyawaputyalaza okwenyanda yamathumbu. 
Kumagqwirha esinawo ingaba akusekho nelinye na elilithanda-zwe lisithakathe sonke nkalwana zonke ukuba sithande isizwe nabantu baso ngaphezu kokuxunela kokukokwethu kuphela? Ndincaza kumagqwirha nje kukuba engomthandazo into ayisenakulunga, kuba into enobuThixo iyahlanjelwa kweli lizwe. Ubuthi mhlawumbi yiyona nto inokwamkeleka lula njengoko sikhulela kuyo. 
Xa kwakumbovu ukuba siyifumane inkululeko sasinabantu ababesithi asoze umlungu aphathwe ngumntu ontsundu. Kunjalo nje bayithetha loo nto de kwaphuma iziphumo zovoto, besithi umntu ontsundu akazuphumelela.  
Mhlawumbi babenyanisile, kuba ke naku nangoku sisilela ekuphatheni. Uninzi lwabelungu naluya luthe gcobho ebhotolweni, luziqhubela izinto zalo lusikrobe emboniselweni.  
Aluchatshazelwa nto kubuhiba bethu. Lusakubona ukuba izikhukhula zingxamele ukunyukela nakwiingxande zabo ezinde, uninzi lwabo luza kusuka luthwale iintente zalo luye kumazwe aphesheya kweelwandle basishiye sipixana. 
 Ligcuntswana kuthi abanako ukuyisaba le ngqushu baye kumazwe aphesheya; uninzi luza kusala apha. 
Intetha ehlambelayo ethi “ungenzani ngoMntu” ingxamele ukusifanela. Lo mandlalo siwandlalayo uza kulala kwathina, okwenkomo isiwisa ubulongwe ebuhlanti kanti buza kubuye bube ngumandlalo wayo. Goba msenge iibhokhwe zikutye! 
Owenu kwisiXhosa, Nxuba",Ungenzani ngoMntu?
"“NINGA ningalala nombethe ingubo yothando, uxolo nemvisiswano, ndinithanda nonk’ emakhaya!” 
La ngamazwi aziwa nanguthathatha obebukel’ iindaba zesiXhosa kumabonakude woMzantsi Afrika kule minyaka ingama37. 
Kodwa ngoLwesibini, umhla wama30 kweyoKwindla 2021, uluntu luza kube luthe nqwadalala, lukhangele kumabonakude, xa uMam’ uNoxolo Grootboom esitsho okokugqibela la mazwi awazakhel’ igama ngawo. 
Eli gqala leendaba zesiXhosa kwiSABC1, liza kube lifunda iindaba okokugqibela phambi kokuthabatha umhlalaphantsi. 
UMam’ uNoxolo, nanjengoko ebizwa njalo nazintsan’ ebezinqwenel’ ukufana naye, waqal’ ukufund’ iindaba kwiSABC1 ngeminyaka yoo1980. 
Ngaphandle kokunambitheka kolwimi lwesiXhosa okanye indlela ebehlal’ ebukeka ngayo kumabonakude, uza kukhunjulwa ngosasazo olungenantanga ingakumbi kwiziganeko ezashiy’ imbali kuMzantsi Afrika nakwamany’ amazwe. 
Lo makhwekhwetha womsasazi, wasasaz’ umngcwabo wenkokeli yeSACP uChris Hani, owagetyengwa ngaphandle kwekhaya lakhe eliseBoksburg eRhawutini. 
UMam’ uNoxolo, wayengummelwane kaHani eBoksburg, kwaye waba ngumntu wokuqala ukugaleleka kweli khaya ngomhla wesehlo. 
Akaphelelang’ apho, usasaze imingcwabo yabany’ oosopolitiki abafana noSteve Tshwete, uGovan Mbeki, uWalter Sisulu, uNelson Mandela noWinnie Madikizela-Mandela. 
Elo lizwi lakhe lithi ndiphulaphule, belithenjiwe kwiziganeko zolonwabo, zokukhuthaza, intuthuzelo kwanezokubhiyozel’ubomi. 
“Eli qumrhu losasazo (SABC) liyakungqina ngokwenene ukuba uNksk. Noxolo Grootboom uza kube evalelisa kubabukeli beSABC1 ngoLwesibini, umhla we30 kweyoKwindla 2021, nanjengoko ethabath’ umhlalaphantsi, emva kwesakhono besiqaqambile kulo Msasazeli woLuntu, ” kutsho uMmoni Seapolelo onguMlomo weSABC, encokolela I’solezwe lesiXhosa. 
UMam’ uNoxolo ufulathela iSABC sele enguMhleli weeNdaba zesiXhosa. 
Oogxa bakaMam’ uNoxolo, bambi kubo, abafike bancanca amava kulo makadenetha womsasazi weendaba, baphose amazwi ngokusebenza naye. 
“Xa ndibala iintsikelelo zam, ndibala naye. Ibilithamsanqa nentsikelelo ukusebenza naye. Bendingubani, waphi ukunikwa elo thuba? UMama wethu woXolo. Iminyaka esibhozo yokusebenza nawe Ma’m, ibiyiminyaka engcono ebomini bam,” kutyatyadula umfundi weendaba zesiXhosa kwiSABC 1, uLisakhanya Pepe, othi waqala ukubukela uMam’ uNoxolo ngo1992, eminyaka isixhenxe ubudala, efunda uGrade 2. 
“Mamfene, akekho ofana nawe!” kubhala uPepe. 
UMzantsi Afrika utyibele esi sikhukukazi ngemiyalezo emnandi kumaqonga onxibelelwano. 
Ingaba wena uza kumkhumbula ngantoni uMam’ uNoxolo?",Okokugqibela: Ndinithanda nonk’ emakhaya!
"Ligushuze latsho phantsi igqwetha likaMfundisi uTimothy Omotoso (59) ngethuba belisenza intetho yalo kwinkundla yaseBhayi izolo, licenga ukuba kukhululwe ngebheyile ummangalelwa obekhwele emaplangeni ngesizathu sokwenza eso sicelo ityeli lesibini kule nkundla. 
U-Alwyn Rossouw olelinye lamagqwetha azamana nokukhululwa kukaOmotoso ebeyintw’ ibila enkundleni exhaph’ amagwebu, ebeka izizathu ezibangela ukuba baqiniseke ukuba lo mfundisi ufanele ukuba akhululwe, axoxe ityala lakhe engaphandle entolongweni, esithi akasiso isoyikiso enkundleni nasebantwini baseBhayi nakubamangali jikelele. 
Uchazele inkundla esithi lo ammeleyo yindoda engcwele enegalelo elikhulu kwabadala nabancinci, enemigushuzo ayenzileyo kuphuhliso lwabantu abangathathi ntweni. Uthe abanye babo bantu yayizi zikrelemnqa ezazikhuthuza abantu zixhobile, esithi abanye yayingoo ncanyelweni bemigulukudu nabatyi beziyobisi. 
“Le yingangalala, abanye babantwana abanyusileyo bangoosaziwayo kwicala lezomculo neefilimu, kwaye sebenyathele kumaqonga aphakamileyo besambeswa ngeembasa behlonitshwa, uncede abantu eMonti, eBhayi eBloemfontein nakwezinye iindawo kweli lizwe,” utshilo okaRossouw. 
URossouw uthe uloyiko lwenkundla oluthi uOmotoso uyakubaleka aphelele emehlweni ukuba unokukhululwa ngebheyile bubuvuvu, watsho esithi amarhamente nezihlobo zakhe ezingaphandle nazo zingayenza lo nto ngaphandle kokuthunywa nguye. 
Ebuzwa yimantyi ebihlelele le nkundla uTandeka Mashiyi ukuba obu bungqina butsha aza nabo ngoku kwakutheni ukuba bungazange buvakaliswe ngaphambili ngethuba kwakuchotshelwe isicelo sokuqala. 
Le nkokeli iphendule yathi kwakungekho thuba lakuqokelela ulwazi olunjalo lulungiswe kuba kwakusisiphithi-phithi namapolisa esenza eyawo, kukwathe ndii nobuxoki bokuba wayezimela engafuni kubanjwa.“Kuchithwe ixesha elibalulekileyo ngamapolisa nenkundla kusenziwa unobenani kuxhatshazwa iimali zabarhafi,” ushiye elo. 
Umtshutshisi uNceba Ntola uphakame emva kokuba umantyi eyalele ukuba limiswe ityala de kube ngumhla wesibhozo kule nyanga izayo, esithi urhulumente wongeza amanye amatyala amahlanu kulo kaOmotoso, emangalelwa ngokuba namaphepha eVisa yomgunyathi nokubandakanyeka kubuqhophololo ngokwasemthethweni.",Isengxakini ingangalala engu-Omotoso
"AMAPOLISA aseMaclear anqakule umrhanelwa oneminyaka engama55 emva kokufumaneka komzimba webhingqa elinama27 eminyaka ubudala. 
Ngokwengxelo kaCaptain Ursula Roelofse, kuvakala ukuba ixhoba belizonwabele neetshomi zalo kwindawo yentselo  kuLwesihlanu weveki ephelileyo ngethuba linyamalala. 
Malunga nentsimbi yeshumi kobo busuku, isihlobo sexhoba siye saqaphela ukuba umhlobo waso unyamalele, kwaye kurhaneleka ukuba umke nendoda abe besela nayo. 
Esi sihlobo sixhalabileyo siye sabikela amapolisa ngoMvulo wale veki ngesi sehlo. 
“Malunga nentsimbi yesine ekutshoneni kwelanga laloo mini, amapolisa aye anqakula umrhanelwa kwindawo yaseTV Park eMaclear. 
“Xa kuphandwa, amapolisa aye afumana umzimba wexhoba nobunqunqwe phakathi ngesarha, ufakwe phakathi kwindlu yangasese,” kubika uCaptain Roelofse. 
URoelofse uthi uphando lusaqhuba, kwaye umrhanelwa oselugcinweni lamapolisa uza kuvela enkundleni yaseMaclear namhlanje ngamatyala amabini, elokubulala nelokudlwengula. 
OBambele njengoMkomishinala weSithili, uBrigadier Rudolph Adolph uvakalise umothuko ngesi sehlo. 
Uncome abakwantsasana ngokusabela msinyane kwesi sehlo, banqakule umrhanelwa ngokukhawuleza.",Kufunyenwe ibhinqa eligwintiweyo kwindlu yangasese
"Siyisonga kakubi inyanga yoomama ngesithonga sokudlula emhlabeni kukaNokulunga Nopinki “Phanini” Nazo. Ngomhla weshumi kule nyanga yeThupha, sothuswe sisaziso esikhutshwe likhaya lakhe kwikhasi lakhe likaFacebook esithi uswelekile. Kwiintsuku ezintathu phambi koko, ebekhe wathi qatha engqondweni yam ngoba ebenqabile kuFacebook. Futhi ndazibuza ukuba kutheni wanqaba kodwa ndathi mhlawumbi uzixakekele njengamntu wonke ojongene nobomi obunzima eMzantsi Afrika kwezi ntsuku. Into ebibangela ndimcinge kukuba ikhona into awayendithembise ngayo kwinyanga ephelileyo. 
Ndambona ethegwe kwinto eyayibhalwe kuFacebook ngomntana omnyama, ofunda kwisikolo sabelungu eMonti, owayebalasele emdlalweni weHockey. Sasivene ke ukuba uza kundidibanisa nala mntana ukuze mna ndibhale ibhali ngaye kwiphepha labantu, I’solezwe lesiXhosa. Zange ndicinge ukuba namhlanje kwakube kusithiwa uNopinki akasekho emhlabeni. Anditsho kuba ndingazi ukuba ukufa yinto efika njengesela. Ndithe mandenze imiqolo embalwa ngoNopinki kuba ebeyitshomi wam. Ndadibna naye kuFacebook ndisasebenza eGoli phambi kokuqalwa kwephepha lesiXhosa ngo-2015. Yibhola into eyandisondeza kuye noxa ndandingamazi nokuba ngowaphi. 
UNopinki ebengumlandeli we-Orlando Pirates opheleleyo. Ebengapheleli ekuthetheni ngayo nokuncithana nabalandeli beKaizer Chiefs, ebehamba kooGoli, kooGqeberha –  naphi na apho kudlala iPirates. EbeliBhakaniya elinkone nozwane. Emva kwethutyana ndiqeshwe kwiphepha lesiXhosa (I’solezwe lesiXhosa), ndaye ndacela yena andazise kubalandeli bebhola eMpuma Koloni. Injongo yam yayikukwazi iphephandaba kubalandeli bebhola ekhatywayo. Wayenza lo nto uPhanini. Nguye owandazisa kubalandeli bePirates, iChiefs neSundowns endabakhupha ephepheni. Undincedisile emsebenzini wam kakhulu noxa yena wayengakuqondi ukubaluleka kwento awandenzela yona. 
Ebengalandeli ibhola ekhatywayo nje kuphela uPinklady, ebelandela neminye imidlalo. Ukugqibelana kwam naye, sasiyokwamkela AmaBhokobhoko kwisikhululo seenqwelomoya saseMonti emva kokuphumelela kwawo itumente yehlabathi ekupheleni kuka-2019. Wayehamba netshomi yakhe uZoliswa “Makhambule” Galo. Kwakumnandi kakhulu ngalo mini yembali ndade ndohlukana nabo. UNopinki ubekwe kwikhaya lakhe lokugqibela kwimpelaveki egqithileyo. Xa ndiphetha, ndifuna ukuthi kubi ukulahlekelwa komntu oluncedo eluntwini njengawe Phanini, umlandeli wezemidlalo obezimisele kakhulu. Kodwa ngoba ukufa yinto eyadalwayo, siyakwamkela ukuthathwa kwakho nguThixo. Uphumle ngoxolo ke Phanini, Bhakaniya elimnyama. Sohlala sikukhumbula kwezemidlalo.","Phumla ngoxolo Phanini, Bhakaniya elimnyama!"
"Usomashishini oselula uSabelo Gaqazele (31) owaziwa ngelikaStix ukholelwa ukuba ukuze uphumelele kufuneka uqale uphuphe, emva koko usebenze nzima ukufezekisa iphupha elo.  
UStix, nongu-DJ owaziwayo kwanominini wendawo yokonwaba iBlackspades Lounge eQuigney eMonti, ukhulele kwidolophu yaseDutywa ekhuliswa ngumzali omnye wakhe ongathathi-ntweni kwakunye nabantwana bakowabo, kodwa kunjalo oko zange kumenze angalifezekisi iphupha lakhe ekwakukudala enalo.  
Iphepha-ndaba I’solezwe lesiXhosa lincokole naye lizama ukuva oyena nobangela wokuba avule ishishini lo gama eselula.  
UStix ukhule engumntu obedanisa ephantsula kwisikolo sakhe iNgubethole JSS edolophini eDutywa waphuma waya e-Idutywa School of Excellence apho aye waphumelela khona ibanga leshumi emveni koko uye waphuma waya eRhawutini eyokwenza izifundo zobunjineli (sound engineering) apho aye wahlala inyanga nje zantathu wayeka ngenxa yokubetheka ezimalini njengoko esithi wayesoyisakala umama wakhe zimali zokubhatala nezokuhlala kuba umgangatho uxhomile eGoli. Iyonke le ndlela uyiqale kunyaka ka2003. 
Uthe: “Kodwa kunjalo ukubuyela kwam eDutywa ndafika ndaphanda kunzima ndancedwa ngowayeyinqununu yaseSchool of Excellence ngokundithengela izixhobo zonke zobu DJ, ndamane ndincedisa nasesikolweni kodwa ndafunda isifundo kuba imali endandiyifumana zange ndiyigcine ndayitya neetshomi ndaphela ndingungantweni sele ndingenayo nenye into.” 
“Ndaqalela phantsi ndiqokelela ubomi bam ndinombuzo ongasukiyo othi ndifuna ntoni kanti ebomini. ERhini ndandihlala kumhlobo wam, zange kubelula apho ndatsala kanzima ndincedisa kwinto yonke eyenziwayo kuba ndifuna ukulala ndityile oko kutsala nzima kwandenza ndabuyela ezingqondweni ndakule ndawo ndikuyo,” utshilo uStix. 
U-Stiks uthi ukuxabisa iitshomi kwamenza waphulukana nento eninzi eDutywa nathi wafunda isifundo ekubeni awusoze wenze nto usecaleni kweetshomi ingakumbi ezo zingakusi ndawo. Lo mfana usebenzile kwiindawo ezininzi apho ebebamba khona imisebenzi yethutyana ingakumbi eRhini, uye wabanguye nomse- 
benzi kwivenkile ethile engumcoci, uthi kwivenkile leyo waphela sele engumncedisi ophezulu engasenguye umcoci, usebenzile naseCubana Lounge, wasebenza kwii nkampani zabucala engumqhubi weeLoli nathi kwakunzima ukufumana imali yokwenza isiqinisekiso sokuqhuba. 
Umsebenzi wakhe wokugqibela ekubeni abe uyazimela yiClub esedolophini eMonti nathi yamnceda waqala ngokuba nguDJ ongenanto oncedisayo waphela sele engumanejala ukusukela ngenyanga kaJanuwari ukuyokutsho ngoSeptemba 2015. Uthi kungoko sele kulula ukubanendawo kuba wabona zonke izakhono zokuphatha xa wayengumphathi kule Club. 
Kweli shishini lakhe iBlackspades Lounge, uStix ubambisene neBooi Entertainment uSiphelele Booi kwakunye noBanele Sotomela nathi bawe bevuka beqala phantsi la ndawo bakuyo esithi basebenze imali ethe xhaxhe, belungisa indawo yabo nanjengoko ibikwimeko embi iwohloka kwade kwaba konzakala abantu abahlanu kuyo ngethuba leziyolo zokuphela konyaka bewelwe yiveranda yale lounge, kodwa ngoku umgangatho ekuyo uphezulu xa unothi utyelele. 
Sele beqashe abantu abalishumi kubo kukho abacocayo, abathengisayo kwakunye noonogada (bouncers). 
Uthi eyonanto angayicebisa umntu omtsha osanqwena ukuba sendaweni nokuzimela ngenye imini, undoqo kukugcina imali. Kubalulekile xa ungumntu ofuna ukuqala ishishini lakho kuba esithi ezinye zezinto awaziqokelelayo wazithenga ngeesenti ebeye azifumane kwezo ndawo ebebamba kuzo imisetyenzana.  
Kwaye uthi ukungadyarhazi kubalulekile nokuzazi ukuba ufuna ntoni, kwanokungavumi ukuba iphupha lakhe licime kukwaxhomekeke kuwe vuka, ubetheke uhambe nzima naxa sele uzimele kungabinzima. Bakwanayo nenkampani eyenza izikipha ezibhaliweyo, iikepusi kwanezilamba ezibhalwe ‘Blackspades Lounge” 
Uyafumaneka kuFacebook uthi, abantu abatsha mabahambe bayokupholisa iingqondo zabo kuba umculo udlala indima kwimivandeda yabantu uyaphilisa. Uthi kubunzima ebekubo kodwa umama wakhe umnikile inxaso ngawo onke amaxesha emkhuthaza imihla nezolo.",Ukutsala nzima kungakubeka endaweni
"Umqeqeshi we-Orlando Pirates, uJose Riveiro, ubavale umlomo abagxeki nabo bonke ababe nemibuzo emva kokuqeshwa kwakhe lelinye lamaqela aphambili ebholeni yaseMzantsi Afrika. Kungaphelanga neenyanga ezintandathu efikile eMzantsi Afrika, uRiveiro uphumelele indebe yakhe yokuqala. Oku kwenzeke kwiveki ephelileyo emva kokuba iPirates ibethe AmaZulu ngo’1-0 emdlalweni wokugqibela weMTN8 obubukelwe ngabathandi bebhola ekhatywayo ebangaphaya kwamashumi amahlanu amawaka eMoses Mabhida Stadium. Abaqeqeshi abasuka eYurophu bengenayo imbali yokuphumelela iindebe kuye kuthiwe ngabatywini (Plumbers). 
Ngokuphumelela kwakhe iMTN8 Cup, uRiveiro ulihlambile igama lakhe ngoku. Kodwa emva komdlalo, umqeqeshi weBucs uthe impumelelo yakhe akaphenduli ngayo abantu abamgxekayo. Uyivuyeleyo kekambe impumelelo ezuzwe liqela lakhe uRiveiro watsho esithi yena ungumqeqeshi into ayiyo. “Impumelelo yethu ayondlela yokuphendula abantu abandigxekayo. Ndingumqeqeshi, ndenza umsebenzi wam qha apha. Umsebenzi ndawunikwa ngoba ndababonisa abaphathi bePirates ukuba ndikufanele ukuqeqesha iqela labo,” utshilo uRiveiro emva komdlalo eThekwini kwiveki ephelileyo. 
“Zininzi izinto ezifunekayo ukuze iqela lifumane impumelelo. Ewe, ndim onikwe uxanduva lokuguqula isimo ekuso iPirates – kodwa andinawo amandla wokulawula okucingwa ngabantu ngam. Yiyo lo nto ndingazikhathazi ngabo. Mna ndabona ithuba lokwenza umahluko kwiqela elikhulu elifana nePirates. Ndiyababulela nangoku abaphathi bam ngokundinika ithuba lokuqeqesha iPirates,” utshilo uRiveiro. Iqela lakhe liya emdlalweni weCarling Black Label Cup eliza kudibana kuwo neKaizer Chiefs linamandla emva kweMTN8. Kodwa abalandeli bangavuya ukuba iPirates ingabuyisa isixhiba emva kokuba ibethwe yiChiefs kwinyanga ephelileyo. Umdlalo weCarling Black Label oza kugabula izigcawu eFNB Stadium kusasa ngoMgqibelo uphakathi kweMamelodi Sundowns naMaZulu ngentsimbi yethoba.",UJose Riveiro ubavale umlomo ngendebe abagxeki bakhe
"“Endingakutsho mna msasazi kukuba iinkokheli zethu zizo ezinika amandla amaqela aphikisayo, kuba azifuni kuphulaphula izikhalazo zabahlali.”  
Esi sisilumnkiso somnye wabahlali ababini bakwa- Ward 17 eMdantsane, ngethuba bengamandwendwe kwinkqubo-ndaba yejelo losasazo lasekuhlaleni iMdantsane FM kulo Mvulo sisuka kuwo. Ndiyibambe esiqwini le nkqubo, kodwa umxholo ubumalunga nezikhalazo zabahlali bale ward ngokunganeliseki kwabo nguceba obakhokhelayo uNksz. Phumla Yenana.  
Le ward ikhe yabangundaba mlonyeni ekuqaleni konyaka xeshikweni abahlali bebebambe uqhanqalazo olunezidubedube benyanzelisa lo kaYenana ukuba makehle esikhundleni sakhe, bemtyhola ngelithi uyasilela ukuzisa iinkonzo ezingundoqo kule ngingqi, yaye yonke imisebenzi uyinika amahlakani akhe.  
Umbhexeshi wenkqubo ukukhankanyile okokuba uYenana uye wamenywa ukuba makabe yinxalenye yenkqubo khon’ukuze azokukwazi ukufumana ithuba lokuziphendulela kwezi zityholo atyibekwa zona ngabahlali, kodwa amalinge okumfumana aye aphanza. 
Nabanye ke abahlali bale ward ebebephulaphule emakhaya baye baphefumla ngomnxeba, yaye bonke bangqinelene nezi zithethi zibini besitsho ngazwinye besithi makehle esikhundleni uceba wabo. Omnye umphulaphuli ude wamchaza lo ka- Yenana njengomntu “ongenantliziyo.”  
Enye ke futhi into endibona ukuba ibenza bavuk’ injebomvu abahlali bakwaward 17 kukuba uYenana ukuluhlu lwabantu ekufuneka kuchongwe kubo lo yena uzakumela iANC njengoceba kulonyulo loomasipala kweyeThupha. Umba wooceba abangafunwa ngabahlali yeyona nto iphathisa umbutho wesizwe ngentloko ebuhlungu engapheliyo, hayi nje kweli phondo lethu, kwilizwe liphela.  
Kulo Mgqibelo udlulileyo uMongameli Jacob Zuma uphehlelela ngokusesikweni umqulu wezithembiso zolonyulo wombutho ophetheyo, nalapho ethe wagxila kakhulu kwinkqubela-phambili esele yenziwe ukuphucula ubomi babantu susela kulonyulo oluphambi kolu ngomynaka ka2011, kodwa kunjalo, uMongameli uvumile ukuba kusekuninzi abangekakwenzi kakuhle kweli nqanaba lorhulumento, nto leyo ethe gqolo ukuvusa umnyele kuluntu ekuhlaleni.  
Isithembiso esenziwe nguKhongolose ukulungisa ezi ziphene nolawulo olugwenxa koomasipala nasekuhlaleni kukuba, ukususela ngoku ukubheka phambili, bonke ooceba bazakutyikitya izivumelwano ngendlela abazakusebenza ngayo, yaye kumele bathi gqolo ukunxibelelana nabahlali ngenkqubela phambili kwiinkonzo ekumele ukuba bayazifumana.  
uMongameli ukwathe, abahlali bazakuba yinxalenye yokonyula ooceba abakholwa ngabo, endaweni yokuba bakhethelwe ngumbutho njenogoko bekusenzeka ngaphambili. 
Kuhle oku kuthethwe nguMongameli, kodwa ndinayo indawo enentandabuzo kuba ndisazi ukuba kulula ukuthetha kodwa nkqi kona ukwenza. Niyakukhumbula ukuba ngomnyaka ka 2011, ilungu lesigqeba esiphezulu seANC nosele engusihlalo wekomishoni yamazwe ayimbumba ezwekazi iAfrika, uNkosk.  
Nkosazana Dlamini-Zuma wakhokhela igqiza elaliphanda ubugwenxa kwinkqubo yokonyulwa kooceba bombutho. Kumatyala angaphaya kwamakhulu amane athe aphandwa leli gqiza, kwakhutshwa umyalelo wokuba makuphinde kuqalwe phantsi inkqubo yokonyulwa kooceba kwiiward ezilikhulu elinamashumi amabini anesihlanu kuzwelonke.  
Okunye okwavela kule ngxelo yinto yokuba, abanye ooceba baqale ukuba ngamalungu ombutho we- ANC emva kokonyulwa. Kwakwenye ingxelo eyohlukeneyo ngalo mba wooceba neyakhutshwa sisixeko saseBuffalo City ngomnyaka ka 2014, kwavezwa into yokuba bangaphaya kwesiqingatha ooceba besi sixeko abangazange baququzele nanye intlanganiso yabahlali ukuze banikeze ingxelo ngeenkonzo ezingundoqo, kodwa kunjalo aba ceba barhola imivuzo yabo epheleleyo ngomzima ongenaxhala. 
Xa uKhongolose engazimameli izikhalo zabahlali minyaka le noxa esoloko ethembisa ngotshintsho, okuladelayo kumelezeke ukuba makohlwaywe kanobom ngabalandeli namalungu akhe, khonukuze azokuvuka emaqandeni.",Makohlwaye uKhongolose
"Kwaku ngoMvulo, ngomhla we-26 kweyeKhala ngonyaka ka2004, ngethuba ingqanga kumculo weJazz, uSipho Gumede, esutywa kukufa emva kwengulo emfutshane. Wazalelwa kwindawo eyaziwa ngeCato Manor eThekwini kwiphondo lakwaZulu-Natal, ngowe-17 kuTshazimpuzi ka1952.  
UGumede waqala nokudlala isigingci sakhe esenzelwe ekhaya. Wangena kwiqela lomculo eseminyaka ilishumi elinesithandathu, kungekudala nje, wazakhela udumo. Kwikhondo lakhe lokucula, uGumede wakhupha amacwecwe alishumi elinesibhozo phantsi kwegama lakhe, amane ewenze ngethuba ekwiqela lakhe iSakhile, nawayisungula noKhaya Mahlangu noMabi Gabriel Thobejane – baze baduma ngengoma ethi “Mantombi.” UGumede washicilela waze wacula noTimmy Thomas, Kippie Moeketsi, Stimela, Margaret Singane, Abdullah Ibrahim, Winston Mankunku, Hugh Masekela, Brenda Fassie, Caiphus Semenya noLetta Mbulu. Ukhenkethe ilizwe laseMelika noHarry Belafonte kunye noMbulu, waze ngonyaka ka1992 waphumelela imbasa ye-OKTV kwibakala le-Best African Fusion Album ngecwecwe lakhe elithi “Thank you for Listening”.  
Ngeminyaka yoo-1990, uGumede wacula kunye noPaul Hanmer, Andy Narell, Wayne DeLano noManny Rodriquez. Phakathi kweengoma aziwa nesi nokumkhumbula  ngazo uGumede, ziingoma ezifana no-When Days Are Dark Friends Are Few, Alone in A Strange Place, Gabriel’ s Garden, Godfather Special, Fikiswa, Blues for my Mother, New Era kwanezinye ezininzi.  
Ngonyaka ka-2000, uSipho wabuyela KwaZulu-Natal, nalapho wafundisa umculo ekwatsholozela nabantu abaselula kwiilokishi zalapho.  
Siyawubulela umzila kwanelifa osishiye nalo nto kaGumede!",Lishumi elinesibini leminyaka ngaphandle koGumede
"Emva kweeveki kuphikiswana ngelona qela elizakumela iMpuma Koloni kwimidlalo kazwelonke kwi-ABC Motsepe League yokuhluzwa kwamaqela, kude kwacaca ukuba yi-EC Bees iqela eliphumelelayo.  
Ekuqaleni bekuthiwe yiFuture Tigers ezakudlala kule tumente yamaqela alwela ukuya kwaNational First Division emva kokuthathelwa kweBees, eyabamba indawo yesithathu kwiMotsepe eMpuma Koloni, amanqaku amathathu ngenxa yesityholo sokudlalisa umdlalo ongabhaliswanga kakuhle. 
 Emva kokubhena, iBees ziphumelele, ngoku izakwamkela amaqela asuka kuzwelonke kule midlalo ezakudlalela eBuffalo City Stadium, eSisa Dukashe naseJan Smuts Stadium ukusuka ngomhla wesihlanu ukuya ngomhla weshumi elinanye kule nyanga yeSilimela. 
Amaqela ekulindeleke athath’ inxaxheba kule tumente yi-EC Bees (E. Cape), Super Eagles (Free State), Uthongathi (KZN), The Dolphins (Limpopo), Acornbush, Mainstay United (N. Cape), Buya Msuthu (N. West, Zizwe United (W. Cape) nelinye laseGauteng elingekachazwa.  
Mabini amaqela azakufumana ithuba lokudlala kwinqanaba elingasentla. 
 Iqela eliphumeleleyo lakufumana isigidi seerandi.  
“Siwanqwenelela amathamsanqa onke amaqela azakuthatha inxaxheba kule tumente,” utshilo uDanny Jordan. 
pedro.mapelo@inl.co.za",Amaqela adlala kwiMotsepe League azakukhuphisana eMonti
"Kwezi veki zimbini zidlulileyo izibhalo zam zozibini ibizizikhumbuzo zabo bawa kugqogqo lomkhosi wezokhuselo worhulumetne wocalu-calulo weli ngeminyaka ka1982 noka1985, apho kwatshaba ingqokelela yabantu abangamashumi amahlanu ananye, noninzi lwabo ibingabemi boMzantsi Afrika. 
Namhlanje ke ndithi mandiqukumbele esi sahluko sokukhubula le mbali ibuhlungu nemanya la mazwe angabamelwane ngokuthi ndigxile kwabo basindayo nabasadla amazimba. 
Nakundixolela ke ntozakuthi ngokuthi ndithi gqolo ndizekelisa ngelizwe laseLesotho xa ndithetha ngembali yomzabalazo, inkaba yam kaloku yawela kwela lizwe lingqongwe ziintaba. 
Oko ndaqala eli phulo labucala lokuqokolela amabali abo babulawa kwelaseLesotho, abantu abangumthobo ondinika ulwazi neenkcukacha endizidingayo ngabo basindayo kwakunye namalungu eentsapho zabo bangasekhoyo.  
Xa sele ndijonga emva ndiqaphele ukuba umdla wam ubukekele kakhulu kumabali nembali yabo bangasekhoyo, ngokubaliselwa kambe ngabo basindayo nababesebenzisana kakhulu nabafi apha ekhaya naselubhacweni.  
Noxa kungekho nto igwenxa kulo nto, kodwa impazamo yokuqala ethe qatha kum engqondweni ibuyela kula mgibe ndakhe ndawukhankanya apha phakathi enyakeni, ndisithi seyiyinto eqhelekileyo ukuba kuthethwe ngembali yommtu nenxaxheba ayidlalayo emzabalazweni, ze anikwe nozuko xa sele ewunabele uqaqaqa, kodwa xeshikweni wayesaphila zange awongwe okanye kuthethwe nto ngaye.  
Ngaphezu koko kubaluleke kakhulu ukwazi nokuqonda ifuthe nemiphumela yokusinda edabini kwintlalontle yomntu nempilo yakhe ngokwase- ngqondweni nasemphefumlweni. Abanye ke basenamanxeba eembumbulu nokunye ukonzakala ngokwasemzimbeni; monzakalo lowo isisikhumbuzo samihla le sokuzinikela kwabo kwidabi lokulwela inkululeko yelizwe lethu, nokuba lo nto yayithetha ukuba umntu uzifaka esichengeni sokuphulukana nobomi bakhe.  
Amajoni angomelela okwentsimbi abenesandi esigqithisileyo, kodwa ekugqibeleni nabo bangabantu, yaye ezi zinto ziyayichapazela ingqondo nomphefumlo wabo. 
Namhlanje ke ndifuna khe ndabelane nani ngebali lelinye legorha elasinda ngendlela engumangaliso kugqogqo luka1982.  
Igama alithiywa ngabazali bakhe ngu Zalisile Bekwa, kodwa elubhacweni nakwiinkampu zoMkhonto Wesizwe wayesaziwa ngelikaSantos okanye uLanga.  
Njengesiqhelo, ngale mini kugqogqwa izindlu zeembacu zombutho we -ANC, lo ka Bekwa waye- kwakunye noogxa bakhe abasixhenxe kwigumbi labo lokulala kwindlu eyayisaziwa njengeCuba House. Yena nomnye babelele ebhedini, isithandandathu sasizondlulele koo- matrasi phantsi.  
UBekwa uthi, wavuswa sisandi sesiqhushumbisi kwathi ngaxesha nye yena nogxa wakhe bazijula phantsi ngeliphepha loo ntlaninge yeembumbulu ezazibhabhela phantsi kwelo gumbi. Ethubeni uBekwa wachanwa yenye yezo mbumbulu kwigxalaba lakhe, waze waqengqeleka wayakuzithi tywa ngasefestileni, intloko eyiqhusheke phantsi kwebhedi.  
Wakhawuleza wazombathisa ngeempahla awayezixibe ngezolo. Kuthe kusenjalo wava ngebhedi iphakanyiswa kurhuqwa iityesi ezaziphantsi kwayo kukhutshwa loo mpahla ibiphakathi apho, nenye yayo yathi yawela phezu kukaBekwa.  
Ecaleni kwakhe kwakulele omnye woogxa bakhe bedibene ngeentloko, kodwa wayengaqinisekanga ncam ukuba ugxa wakhe usaphila ngelo thuba.  
Kuthe kungadlulanga xesha lingephi uBekwa wabona eli qabane liphakamisa intloko yalo ngesiquphe. Uthi uyarhana ukuba lo mfo, nowayemanxebanxeba, wafa isiqaqa ze wathi zakubuya iingqondo wavuswa zezo ntlungu kuba wasitsho isikhalo. Abachithanga xesha ke ababulali bamthulula ngeembumbululu bemgqibezela.  
Yonke ke le nto yenzeka uBekwa elele ecaleni kwalo mfo, naye egcuma ziintlungu egxalabeni kodwa kwanyanzeleka ukuba anyamezele azenze ofileyo.  
UBekwa uthi walala apho engashukumi isithuba esinjengeeyure ezintathu, esiva konke okwakusenzeka. Kuthe kwakuzola kuvakala ukuba ababulali sele behambile, uBekwa warhubuluzela ngasemnyango ezama ukujonga ukuba abekho abanye abasindileyo egumbini na.  
Ngelishwa osixhenxe amaqabane akhe ayethe dundululu kwelo gumbi, imizimba yawo idada egazini, isoyikeka ngamanxeba eembumbulu. 
Kunamhlanje nje esi siganeko sisamphazamisa kanobom engqondweni nasemphefumlweni lo kaBekwa, nalapho athi, kunzima kuye ukuphila ubomi obuqhelekileyo, ingakumbi nosapho lwakhe. 
Kude kube nanamhlanje uBekwa akakalufumani uncedo nokuxilongwa ngowasengqondweni nasemphefumlweni.  
Ayinguye yedwa ke ojamelene nalo mceli mngeni, baninizi nabanye abalweli benkululeko abayidingayo le nkonzo ibaluleke kangaka.  
UBekwa, noseziphilela kwifama yakhe cebu kuhle nedolophu yaseMonti uthi, kuyamnnceda kakhulu ukuhlala kwindawo ekude nabantu kuba akakwazi ukumelana nabo ixesha elide, yaye ukholwa kukuba yedwa noxa enaye owakwakhe ahlala naye. 
 Zininzi kambe nezinye izinto ezisamxhela umphefumlo lo kaBekwa, kodwa ubomi busaqhuba ngalo ndlela yabo.",Masibawonge besaphila
"Zithe xibilili izibilini kubaqeqeshi beqela lesizwe loMzantsi Afrika emva kokuba iAustralia ivumile kudlalelwe imidlalo yokugqibela yeRugby Championship. Bekukhe kwakho ukungaqiniseki emva kokuba urhulumente waseNew Zealand evale zonke iindlela ezingenayo ngenxa yamanani akhulayo okosulelwa kwabantu yiKhorona. Ngethamsanqa, isithili saseQueensland siluthathele kulo uxanduva lokusingatha umjikelo owokugqibela weCastle Lager Rugby Championship emva kokuba AmaBhokbhoko ebethe iArgentina izihlandlo ezibini zilandelelana. Iqela likaJacques Nienaber lintingela eQueensland namhlanje – apho kulindeleke liqubisane neAustralia emdlalweni oza kube useCBUS Super Stadium. 
Emva kwalowo umdlalo, uMzantsi Afrika uza kudlala umlenze wesibini ne-Australia ngomhla weshumi elinesibhozo kwinyanga ezayo (kweyoMsintsi) eSuncorp Stadium, eBrisbane. Yakusongwa leyo imidlalo, kwakulandela imidlalo emibini ejongwe ngamehlo abomvu nguMzantsi Afrika neNew Zealand ngomhla wamashumi amabini anesihlanu kwinyanga yoMsintsi. Umqeqeshi weSpringbok uvuye kakhulu xa kusithiwa imidlalo yeCastle Lager Rugby Championship iza kuqhubela phambili. “Sonelisekile kukuva ukuba imidlalo yeRugby Championship iza kuqhubela phambili ngokwesicwangciso eAustralia,” utshilo uNienaber, osaphulukene nomdlalo omnye njengomqeqeshi weSpringbok. 
“Ngoku siza kutsho sikwazi ukwenza amalungiselelo wemidlalo kakuhle. Sifuna ukuqinisekisa ukuba abadlali bayilungele ngokwasengqondweni yomine imidlalo. Kuyasivuyisa ukudibana neAustralia neNew Zealand emva kokuqhuba kakuhle sidlala ne-Argentina,” utshilo uNienaber. Abadlali boMzantsi Afrika neArgentina baza kuhamba kunye ukuya eAustralia. Xa befika, baza kuvalelwa ndawonke ngokomthetho obekelwe ukunqanda ukunwenwa kweKhorona. Umqeqeshi uthe uza kuqinisekisa ukuba abadlali baya emidlalweni elandelayo behlaziyekile kwaye beyilungele imidlalo yomine. Emva kokubetha iBritish & Irish Lions apha eMzantsi Afrika kutshanje, ukubetha iAustralia neNew Zealand ingayinto enkulu kakhulu kuNienaber neqela lakhe.",Imidlalo yeRugby Championship iza kugqityezelwa eQeensland
"UCHAZWE njengomntu othanda ukuphila ubomi beengcungcu uBulelwa Ndudula ojongene nezityholo zokubulala umyeni wakhe uSakhekile Ndudula, kwikhaya labo eliseCambridge West eMonti. Oku kudizwe ngamalungu osapho lakwaNdudula ngethuba ezokumamela isicelo sebheyile kwityala likaBulelwa kwinkundla kamantyi eMonti ngoLwesibini umhla wesibhozo kule nyanga. USakhekile wasweleka emva kokudutyulwa izihlandlo eziliqela ngomhla weshumi elinesine kweyoMsintsi. 
UBulelwa wabanjwa kwiintsuku ezingephi emva kokuba kungcwatywe umyeni wakhe kwilali yabo eSgubudwini eTsomo. Uphinde wayalelwa ibheyile emva kokuvela kwinkundla kamantyi eMonti. 
USakhekile, obesebenza njengengqonyela yabasebenzi (Chief of Staff) kwisebe lophuhliso loluntu eMpuma Koloni, wabhubha ekwindlela eya esibhedlele emva kokudutyulwa ngentsasa yomhla weshumi elinesine kwinyanga yoMsintsi. 
INkosikazi yakhe uBulelwa yaxelela amapolisa ukuba uSakhekile wadutyulelwa egaraji, kodwa emva kophando amapolisa afumanisa ukuba ithetha amampunge lawo, umfi wadutyulelwa endlini. 
Usapho lukaSakhekile luvuke ngentseni yangoLwesibini kule veki eTsomo lusiya kumamela ityala lale nkosikazi eMonti.  
Omnye wamalungu osapho lakwaNdudula uthe: “Simazi njengomntu othanda izinto zexabiso futhi engumntu obonakala elangazelela ubomi beengcungcu.” 
“Maxa wambi ebevele abulise nje angathethi kwanamntu phaya kusapho lasekhaya,” litsho ilungu losapho. 
Ngethuba evela enkundleni, uBulelwa ebeneenwele ezenziwe ngestayile esibukekayo emehlweni futhi ekhangeleka njengenenekazi elizicikidileyo phambi kokuba liye enkundleni. Ngethuba wayevela enkundleni kwinyanga ephelileyo, wayeneenwele zakhe zendalo ezimfutshane. 
UBulelwa ebesebenza njengotitshala kwisikolo iRH Godlo Primary eMdantsane apho arhola umvuzo oyiR12 000 ngenyanga. 
Umcuphi wetyala uKapteni Silulami Patrick Somkence waxelela inkundla kwinyanga ephelileyo ukuba uSakhekile wabhubha ngenxa “yenzondo nomona” phakathi kwakhe noBulelwa. 
“Iingxabano zabo zade zanyanzelisa uSakhekile ayokunikisa ngompu wakhe osemthethweni emapoliseni ngenyanga yeKhala kulo nyaka, emva kwezikhalazo ebezisuka kwinkosikazi zokuba umfi ufuna ukumdubula. Umfi wayefuna ukuzihlamba igama ngethuba enikeza ngompu wakhe,” utsho uSomkence. 
UBulelwa uyalelwe ibheyile. Ityala lakhe lakumanyelwa kwakhona ngomhla weshumi elinesine kweyoMnga. 
sithandiwe.velaphi@inl.co.za",Umfazi kaNdudula kuthwa uthanda izinto zexabiso
"UStuart Baxter uyitshaye isaqhuma emva kokuqala umsebenzi wakhe omtsha njengomqeqeshi weBafana Bafana ngokusesikweni kule veki.  
Oku kulandela ukuchongelwa kwakhe kwisikhundla sokuqeqesha iqela lesizwe kwiveki ephelileyo.  
UBaxter ungena endaweni kaShakes Mashaba owagxothwa yiSafa phambi kokuphela konyaka ophelileyo.  
Le ndedeba yoMngesi ibuyela okwesibini kwiBafana Bafana kwaye iphelisa ukungabikho kozinzo ngenxa yokungabikho phantse iinyanga ezintlanu. 
Ethetha neentatheli ekuqaleni kweveki, uStuart Baxter, uthe unebhongo kakhulu ngokubuyela kwiqela lesizwe, watsho ethembisa ngokudibanisa iqela lesizwe libe luqilima.  
UBaxter uthe kungcono ngoku ngoba kukho ukusebenzisana ebholeni kunela xesha wayengumqeqeshi weBafana Bafana.  
“Isigqibo sokubuyela kwiBafana Bafana ndisicingisisile. Isicwangciso seSafa, iVision 2022, sele iqalile kwaye sesinye sezizathu esibangele ndibuye,” utshilo uBaxter. 
UBaxter, otyikitye isivumelwano seminyaka emihlanu, unomsebenzi onzima wokuqinisekisa ukuba iBafana Bafana iya kwi-2018 FIFA World Cup eseRussia nelandelayo ka’2022 ezakube iseQatar.  
“Njengakuqala, ndicinga ukuba sinabo abadlali abanokuthatha iqela balibeke phezulu. Ndizithembile kwicala lokusebenza nabadlali bokuba ngabaseSweden, eJapan okanye eMzantsi Afrika,” utshilo uBaxter. 
Umdlalo wokuqala walo mqeqeshi uphakathi koMzantsi Afrika neNigeria ekuqaleni kwenyanga ezayo.  
Kwelinye icala usengumqeqeshi weSuperSport United kwaye kufuneka iziphumo ezihle nakuyo.  
“Asizilungiselelanga kakuhle, iNigeria iyingxaki kuthi – kodwa ke ikhona into endiyilungisileyo. Ndiyathemba izinto zakusihambela kakuhle, bendisoloko ndiyijongile indlela abazilungiselela ngayo. Sakuthi sisiya kubo sibe sikulungele ukuqubisana nabo,” utshilo uBaxter. 
Lo mdlalo uzakuba nzima ngoba uyimpinda yalowa ka’2015 kwase-Uyo – apho uMzantsi Afrika wathintela iSuper Eagles ekuyeni kwi’2016 Afcon.  
Ukuze izinto zimhambele kakuhle uBaxter, kufuneka aqinisekise ukuba akabethwa yiNigeria. Amagama wabadlali abazakudlala neNigeria akubhengezwa kwiveki ezayo.",UBaxter ulungiselela umlo onzima
"Xa kuqala isizini entsha, i-Orlando Pirates iza kube ingenayo umqeqeshi wayo oqhelekileyo. Oku kuza kwenzeka emva kokuba iPirates ibhengeze iindaba ezithi uJosef Zinnbauer ugqibe kwelokuba abeke phantsi njengomqeqeshi ekuqaleni kwale veki. Konke oku kwenzeka emva kokuba iBucs ibethwe yiSwallows FC ngamagowuli amabini kwelinye emdlalweni weMTN8 obubanjelwe e-Orlando Stadium ngempelaveki egqithileyo. Kanti phambi kwalowo umdlalo, iPirates ibibethwe yiKaizer Chiefs kumapenela emdlalweni weCarling Black Label. Emva kokukhutshwa yiSwallows ekhokele ngo’2-1 kwisigaba sokuqala somdlalo, uZinnbauer, 51, khange abonakalise ukungonwabi. Uncokole ngebhola njengesiqhelo watsho ephawula nangokulindelekileyo kwisizini entsha. 
Kothusile ukuhamba kwakhe nangona bekukho abalandeli abangakholwayo yindlela ebeqeqesha ngayo. “Ndibulela usihlalo wePirates nabaphathi bonke ngokundinika ithuba,” utshilo uZinnbauer kwingxelo ekhutshwe yiPirates. “Ngelishwa, ixesha lam liphelile kwiPirates. Bendikonwabele ukuba lapha kwaye ndibulela nabalandeli. Ndichithe iminyaka emibini ndithe qelele kusapho lwam. Ndilinqwenelela okuhle iqela nabalandeli,” uvale ngaloo mazwi uZinnbauer. Phantsi kwegama lakhe, uZinnbauer uyishiya iPirates inendebe emva kwendlala yeminyaka emithandathu. Akukacaci nokuba uya kuqeshwa nini na umqeqeshi omtsha – kodwa okwangoku, iintambo ziza kuxhuzulwa nguMandla Ncikazi noFadlu Davids onexesha elide ekwiPirates. 
Abantu abaninzi bathi uNcikazi kufanele anikwe uxanduva lokuqeqesha iPirates emva kokuba eshiye iGolden Arrows ikwindawo yesine kwiDStv Premiership okokuqala embalini yayo. Lo nto ibangele athathwe yiPirates ebikade ifuna uSteve Komphela oliseke-mqeqeshi weMamelodi Sundowns. Kulindeleke iPirates ilwele amanqaku amathathu xa idibana neStellenbosch emdlalweni weDStv Premiership oza kuba se-Orlando Stadium.",UMandla Ncikazi noFadlu Davids baza kuyibamba itshisa kwiPirates
"Sikhula kusithiwa ukho umahluko phakathi kwenkokeli ngokuzalwa nenkokeli ebekiweyo! Mkhulu umahluko phakathi kwenkokheli enyuswe ngamahlakani ayo ukuze ibe kulawulo nakwisikhundla sokuphatha, xa ithelekiswa naleyo inegazi lobunkokheli elityhutyha kwimithambo yomzimba wayo.  
Ibonakala gca, okomva webhokhwe inyuka iqhina inkokeli ekuphilayo ukukhokela abantu, naleyo ikhokela kuba igxeleshe inzuzo nokuziphilisa, endaweni yokuphilisa abo bantu ibakhokelayo. Inkokeli ezelweyo yileyo ikholose ngokuhamba nabo ibakhokeleyo, ingabashiyi ngasemva.  
Inkokeli yegazi yileyo imaziyo umntu ngaphezu kokuba izazi yona buqu. Inkokeli yomgquba yileyo ibeka iimfuno nezidingo zomhlambi wayo kuqala, ukuze igqibele ngezayo.  
Inkokeli yomthonyama nenegazi lokuzalwa yileyo ingasongi zandla mhla lwakhala lwangqukruleka uhlanga lwayo, kuba yona ilila kunye nabo, ibe igxeleshe isisombululo kwintsinda-badala yabantu bayo, ikhaliphile, inesisa nemfesane kubo bonke ngokungenamkhethe, ayoyiki ngokoyikiswa, ifa apho isizwe sayo sifa khona!  
Iikumkani zethu uNgqika, uHintsa noMhlontlo, zafela emfazweni zidwesha zakuthi! 
Kwekhu mabandla kaTshiwo, zisekho kusini na iinkokeli ezinjalo! Zisekho kusini na iinkokeli ezinokucangcatha kwindlela eyayihanjwa nguKumkani uMaqoma, Aa Jongumsobomvu!  
Inkokeli yekumkani eyayiliqhawe liseziwe, ixolele ukuya kuvalelwa kwesimnyama isisele eSiqithini, isilwela umhlaba wabantu bayo! Zisekho kusini na iiKumkani ezinokulandela ekhondweni likaMhlontlo kwelo lamaMpondo?  
Ikumkani eyajongana ngqo nemikhosi yohlanga lwasemzini, nayo isilwela ukungahluthwa komhlaba wabantu bayo, isilwela ukuzinza nokungatshatyalaliswa kwenkcubeko yamaMpondo akowayo.  
Iinqununu, iziphatha-mandla kwaneengqonyela zamaziko emfundo enomsila zingafunda lukhulu kwizakhono zezi nkokeli neekumkani ezazingamafela-ndawonye kwizizwe zazo! Iinkokeli ezazibeka izidingo zabantu bazo phambi kwezazo.  
Iinkokeli ezazinegazi lokulawula nelokukhokela, zikuphila nokukhokela abantu bazo, nazo zithenjiwe ngabantu bazo! 
Uninzi lwethu bafunde kumaziko emfundo enomsila ayesikelelwe ngokuba neenkokheli ezingamathandazwe, iinkokeli zabantu, hayi iinkokeli eziphethe abantu.  
Siyamangaliswa xa sibukele ukungalawuleki nokungasombululeki koqhankqalazo lwabafundi kumaziko abafunda kuwo. Kaloku abo baba nethamsanqa lokukhokelwa ziinkokheli zabantu, iinkokeli zokuzalwa, iinkokeli ezazimazi umfundi kwanomntu, ezazifana noNjingalwazi Jakes Gerwel kwela ziko leYunivesithi yaseNtshona Kapa (UWC), uGqirha-lwazi Franklin Sonn kwiTeknikon kaSinga-siqithi (Pentech), nesele ibizwa ngeCPUT kule mihla, kunye noNjingalwazi uSibusiso Bengu eFort Hare kwaNokholeji, abo bafundi bayazi kakuhle intsingiselo yenkokheli egqibeleleyo, neneempawu zokuba yinkokheli ngokuzalwa! 
Abafundi ababefunda kwezi Yunivesithi ngexesha lokukhokela kwaba mpondo-zihlanjiwe beenkokheli, abasebenzi ababesebenza nezinkokheli zizeka kade umsindo, abazali ababesebenzisana nezi nkokheli zazikholose ngoxolo nemvisiswano, bonke bamangalisiwe kukubona ukutshintsha kwezinto okugqubayo kumaziko amaninzi emfundo enomsila kwizwe lethu!  
Ndikhumbula mhla singabafundi sisilwela ukunganyuswa kwamaxabiso emfundo kusaphethe aba makhwekhwetha, zontathu ezi nkokeli zaziphakama kwizihlalo zobungqonyela okanye ubuSekela-Tshansila kumaziko azo zize ebafundini, zize ebantwini, zize kusabela izikhalo zabo! 
 Emva koko kusabela nokuthethana ngoxolo, kunganyuswa madolo kwaye kungaphakanyiswa makhwapha, kwakulandela isisombululo esizekwe yimvisiswano. 
Ngubani na ongawulibalayo loo mhla wembali kwelo ziko laseUWC ngomnyaka we-1993? Mhla abafundi baqalisa uqhankqalazo olwalusilwela ukunganyuswa kamaxabiso okubhalisela ukufunda, ukuthotywa kwamaxabiso okutya kwiindawo zokuhlala, besilwela ukusungulwa kweenkonzo zothutho zabo bafundi bahlala ngaphandle kwamasango eyunivesithi, kwanokuzanywa kwenkxaso-mali yokunceda abafundi abangathathi ntweni nabasuka kumakhaya ahlelelekileyo, abafundi baya kuhlala ngaphakathi kwisakhiwo sesigqeba solawulo, balikhupha latsola elokuba akukho namnye oza kugoduka kungaziwanga nezisombululo kwezo zikhalo. 
Bavela xa kulapho ubunkokeli obusulungekileyo bukabawo uJakes Gerwel. Endaweni yokuzivalela e-ofisini yakhe lo bawo, waphuma waza kuhlala nabafundi ubusuku bonke, ethetha-thethana nabo ngezi zikhalo zabo.  
Kusenjalo bafika nabanye babalawuli beziko elo laseUWC bekhatshwa ngumlawuli wasePentech ubawo uFranklin Sonn, kuba kaloku isililo sala maziko sasihlala sijongwa ngamxhelo-mnye, kungekho kubukana nakukhombana ngaminwe.  
Phakathi kwezo nkokheli ezezayo zizokuzibandakanya kwidabi labafundi, endaweni yokulwa baphikisane nabo ngoku sele bebona ukuba izikhalo zabo zezivakalayo, kwakukho neendwalutho ezifana nongasekhoyo uDullah Omar; ongasekhoyo uKader Asmal; nalowo wayesakuba nguMphathiswa wezeziMali ubawo uTrevor Manuel.  
Ngenxa yobukho bezi nkokeli, nokuxhasa kwazo idabi labafundi, elo dabi alizange likhokelele kwimpalalo-gazi, elo dabi alizange likhokelele ekonakalisweni kwezakhiwo nempahla yesikolo. 
 Ngenxa yobukho bala maqhawe, nangenxa yokumamela kwabo abafundi ababakhokeleyo, imfundo neemviwo azizange zichaphazeleke, zaqhubekeka kakuhle! 
Abaphathi bamaziko emfundo enomsila bangafunda lukhulu kwizakhono zezi nkokeli ndizikhankanyayo ngasentla apha, iinkokheli zabantu, iinkokheli ngokuzalwa!  
Kungoko namhla eli lizwe lakhululeka, ubawo uNelson Mandela wazibiza zonke ezi nkokeli, ukuze zibe kwikhabinethi yombuso wakhe! 
Makube njalo mzi kantu!",Zayaphi iinkokeli zokwenyani?
"Libuyise isidima salo iqela lombhoxo elaziwayo iDHL Stormers emva kokuyiqala kakubi iSuper Rugby.  
Eli qela laseKapa latywatyushwa kanobom yiVodacom Bulls ngo’40-3 emdlalweni obusePitoli kwisithuba seeveki ezintathu ezidlulileyo.  
Amakhwenkwe kaRobbie Fleck liqela lokuqala elikwazileyo ukubetha iCell Sharks eThekwini kwimpelaveki egqithileyo.  
IStomers sibethe iSharks ngo’16-11 kumdlalo obunzima kakhulu.  
Umqeqeshi weStormers, uRobbie Fleck, ophantsi koxinizelelo olumandla lwabalandeli abalambele indebe yeSuper Rugby, uwaqhwabele izandla amakhwenkwe akhe. 
“Ubungemhlanga umdlalo wanamhlanje kodwa ke ndiyayivuyela impumelelo. Sineminyaka emibini singaphumeleli kweli bala. Ndiwaqhwabela izandla amakhwenkwe; asebenzile namhlanje,” utshilo uFleck emva komdlalo.  
UFleck ubaqinisekisile abalandeli beStormers ukuba kwimidlalo elandelayo liza kwenza ngcono iqela lakhe.  
“Kunyanzelekile ukuba senze ngcono kumdlalo olandelayo. Impumelelo iza kunceda kwicala lokukhulisa ukuzithemba ebadlalini. Siliqela sineenjongo zokuyiphumelela iSuper Rugby kwaye ndikholelwa kwelokuba ukuphumelela amadabi amabini aseMzantsi Afrika kuza kusinceda kakhulu,” utshilo uFleck. 
Nangona liphumelele imidlalo emibini ilandelelana iqela laseKapa kodwa lisekwindawo yesine kuluhlu lwamaqela aseMzantsi Afrika.  
IStormers iqokelele amanqaku asibhozo kwimidlalo emithathu.  
ISharks isekwindawo yokuqala emva kokuqokelela amanqaku alishumi elinanye, iBulls neJaguares zinamanqaku alithoba.  
ILions, ephulukene nemidlalo emibini, ikwindawo yesihlanu emva kokuqokelela amanqaku amahlanu.  
IStormers ingquzulana neJaguares eNewlands ngomhla weshumi elinesihlanu emdlalweni olandelayo. Ezinye iziphumo kwiSuper Rugby: Bulls 30-12. 
isibhalo@inl.co.za",Ufuna inguqu umqeqeshi weStormers
"IKumkani yesizwe samaMpondo aseNyandeni uNdamase Ndamase uthi ulwimi lesiMpondo malunikwe isidima sokuba lulwimi olusemthethweni nje ngezinye iilwimi.  
Oku kusemva kokuba ikomiti ejongene nokuqwalaselwa kwakho komgaqo-siseko (Constitutional Review Committee of Parliament) ikhuphe isiphakamiso sokuba olu lwimi lusemthethweni.  
Ethetha neli phephandaba ngalo mcimbi uNdamase Ndamase uthe: 
 “Siyasihlonipha isigqibo sokuba olulwimi lwezandla (isijekulo) lube luzakunikwa eliwonga, lulwimi nalo, ngabantu aba balithethayo, kodwa kutheni isiMpondo singenakunikwa eligunya lokuba lulwimi elisemthethweni,”ucacise watsho uNdamase. 
Uthi isizwe samaMpondo sisizwe esizimeleyo ngazo zonke indlela kungoko ememelela ukuba sisifumane naso isidima esilolu hlobo.  
“Sizimele kuba sineeKumkani zethu, sineeNkosi zethu, sinamasiko nezithethe zethu ezisenza ukuba sibengumahluko,” utshilo uNdamase Ndamase.  
Ulwimi lesiMpondo lelinye kwilwimi zeli ezathi zabulawa ngokugqunyelelwa kwizilwimi ezifana nesiXhosa nesiNgesi ngenxa yenkqubo nefuthe lengcinezelo. Ulwimi lesiBhaca nesiHlubi zezinye zezo lwimi ezathi zenzakala zilahlelwa ngaphandle komthetho zinkqubo zabacinezeli. 
“Naninzi amaqela wabantu besizwe samaMpondo abazame ukunyanzela urhulumente ukuba anike ulwimi lethu igunya lokuba ibelulwimi olusemthethweni, kodwa kunzima alunikwa mbeko ulwimi lethu,” ugadlele watsho uNdamase Ndamase.  
IConstitutional Review Committee of Parliament idize ukuba izakwenza iinguqu ezithile kwisolotya lesithandathu nelesihlanu kumgaqo siseko ukuze kwenzeke lula ukuba ulwimi lezandla lubesemthethweni.  
Uyisemkhulu wale Kumkani uVictor Poto Ndamase ngomnye wababhali ababhale incwadi ecacisa ukuzimela nobunganga besisizwe “Imbali nentlalo yamaMpondo”.  
Ibhodi ejongene nokukhusela ilwimi zoMzantsi Afrika iPANSALB ilincomile eligalelo ngelithi linyathelo elihle. UNkosi Vuyani Sigcau waseMthatha okwaliMpondo naye uyangqina ukuba ikho imfuneko yoku. 
“Olu lwimi labulawa ngamakholoniyali sanyanzelwa ukuba sithethe isiXhosa, ingantle into yokuba nathi sinikwe ithuba lokuba sinikwe imbeko isiMpondo, kodwa kufuneka kwenziwe uphando olubanzi kuqala phambi kokuba kwenziwe oko,”utsho uSigcau. 
Othethe egameni lePANSALB kuzwelonke uSibuso Nkosi uthi ulwimi lezandla lulwimi ebesele libekelwe bucala ukuba lukhuselwe.  
“AmaMpondo nawo angaqalisa ngokulandela imiqathango equka ukwenziwa kophando ukuze kamva bafake isicelo sabo esinyanzelisa ukuba ulwimi labo lubesemthethweni,” uthethe watsho uNkosi. 
Wenze umzekelo ngolwimi labeTswana esithi esasizwe sikwinkqubo yokucela inguqu kulwimi. 
“Abantu besizwe sabeTswana bacela ukuba ulwimi labo libizwe ngokuba SeSotho saLeboa kungathwa seseTswana, esosicelo sisaphethwe yila komiti, nawo ke amaMpondo mawenze njalo ukuze ancedakale,”utsho uNkosi.",Malube semthethweni ulwimi lesiMpondo
"Sibonwa mhla ligquthayo. Ukuba ungumntu olandela neendaba zikamabonakude siqinisekile sowuvile ngomfo ekuthiwa nguAngelo Agrizzi, sowuvile nangokubanjwa kombuso ngobhongwana yinkampani eyayinguBosasa ngoko.  
Yatshintsha igama yaba nguAfrican Global Group. Ingqonyela yayo ngusomashishini waseBhayi onguGavin Watson. AbakwaWatson babedume ngokudlala umbhoxo nabantsundu ngeentsuku zocalucalulo kwaye babesilwela amalungelo oluntu ngoko.  
Namhlanje? Babandakanyeka kwizityholo zobuqhophololo obungathethekiyo nalapho bebenyoba amagosa karhulumente ngamawaka eerandi qho ngenyanga. Bambi bebephiwa izipho bethengelwa nokutya.  
Uzibuze ukuba abaphathiswa besamkela imali engaka kutheni beza kuphinde bafumane eyongezelekileyo koosomashishini abafana nooWatson? Kukunyoluka? 
 Kukungakwazi ukulondoloza imali? Phofu naxa ujonga intlalo yaba baphathiswa uye ufumanise ukuba baphila ubomi babantu abazizityebi. Imicagogo yemigrugra kunye namapomakazi kwiindawo zikanokutsho nabantwana abafunda kwezona zikolo zixabisayo.  
Uqale ukuqonda ukuba, hayi umrholo weR100 000 ngenyanga awunokonela. Sekuvakele amagama ooNomvula Mokonyane, Linda Mti, Vincent Smith, nabanye. 
 Kulindeleke ukuba uAgrizzi acule namanye amagama kule veki. Isisila senkukhu sivelile. Bekugquthe nini? Ingxaki yaqala mhla kwagxothwa uAgrizzi lo kule nkampani yakwaBosasa koka2016, etyholwa ngokuba imali yenkampani. Unkabi wazixelela ukuba uza kuziphindezela kumphathi, uWatson, adize zonke izinto ezazisenziwa yile nkampani.  
Kukwakho namarhe okuba uAgrizzi lo uyifunela kuye le nkampani kaWatson. Ngoko ke oku kudiza kwakhe amahlebo asiyonto ayenza kuba engumntu onesazela. Uyenza kuba eziphindezela. Iyafuna ke ukulumkelwa intetha yomntu oqhutywa ngumsindo onjalo; singaginyi yonke into ayithethayo njengenyani.  
Kuyo yonke le nto yale komishini kaZondo siyathemba ukuba ukhona noko umntu oyakubanjwa okanye ogxothwayo.  
Ukuba akwenzeki nto, ingabe ibiyinkcitha nje yexesha nemali yonke le komishini yamabibi!",Bosasa: Isisila senkukhu…
"Abasebenzi benkampani eqokelela inkunkuma esuka kwizibhedlele zeMpuma Koloni iCompass Medical Waste bathi bayaxhatshazwa yile nkampani, ibeka iimpilo zabo esichengeni.  
Aba ngabasebenzi abangaphezu kwamashumi alithoba abathwala imithwalo yamalungu omzimba esikwe ebantwini equka imilenze, iingalo, imizimba yeentsana ezizelwe phambi kwexesha zabhubha nezinye izinto. 
Othethela abasebenzi uSabelo Nohashe, ucacise isizathu esibangele ukuba bade baqhube uqhankqalazo ngoMvulo wale veki.  
“Asivunyelwa ukuba sibe ngamalungu ombutho wabasebenzi, asinawo umrholo osisigxina, sisebenza phantsi kweemeko ezibeka impilo yethu esichengeni,” uthethe watsho.  
Aba basebenzi bathi ngenxa yemeko engakhuselekanga abasebenza phantsi kwayo, kukho abasele bebhubhile ngenxa yale meko.  
“UDyoki Maxhayi ubhubhe ngo2016 sele eyekile ukuphangela, uThembinkosi Maki ubhubhe ngo2014 esaphangela ngenxa yendlela engakhuselekanga esisebenza ngayo, sithwala imilenze, iingalo namanye amalungu abantu ngokungakhuselekanga, sifuna umbutho iGeneral Industries Workers Union ukuba isithethelele,” utsho uNohashe. 
 Ingxelo yabasebenzi ithi uLulamile Masiki ugula sisifo sephepha ngenxa yokusebenza ngendlela engakhuselekanga. 
UXolani Mnyango uneminyaka elishumi elinanye esebenza njengekhesele kule nkampani.  
“Kunzima nokuthenga izinto ngetyala, kuba akukho mrholo uqingqiweyo, akukho zinto zitsalwayo ukuze ndixhamle mhla ndayeka ukusebenza apha, imbi kakhulu imeko yethu apha, sicela uncedo,” utshilo. 
Lo kaMnyango uthi maxa wambi bazibona besesichengeni ngokuhlatywa zinaliti ezisele zisetyenzisiwe.  
“Xa usebenza kuyenzeka ukuba uhlatywe yinaliti esele isebenzile, sihlatywa inaliti kagawulayo, singenaye emva koko,” utsho uMnyango. 
Ukanti othethe egameni lenkampani yakwaCompass Medical Waste uTenley Cummings, uthi abasebenzi babo bangene kuqhankqalazo olungekho mthethweni.  
“Bophula umthetho ngokuthintela ukuphuma nokungena kwezithuthi kumasango enkampani ebaqeshileyo, benza oku logama sele silufumene usuku lokuba siye kuxoxa nalo mbutho wabo kwaCCMA,” utshilo uCummings.  
Ngokwengxelo, ngomhla wamashumi amabini ananye kule nyanga, umbutho wabasebenzi iGIWUSA uza kube ujijisana nabameli benkampani yakwaCompass Medical Waste kwaCCMA ngelikhangela isisombululo. 
“Sicelile kulo mbutho wabo ukuba kubekho uzinzo kwindawo yethu yokusebenzela nokuba bacele abasebenzi ukuba babuyele emsebenzini,” utshilo uCummings. 
Lo kaCummings uthi abazani nazo ezinye izityholo nezikhalazo zabasebenzi nanjengoko bezama ukuba abasebenzi basebenze phantsi kweemeko ezikhuselekileyo. 
“Silala apha xa kufuneka sisebenze ngentseni, asinayo indlela yokuhamba sigoduke ebusuku, xa silele apha sirhogola umoya omdaka kakhulu,” utsho uNohashe.",‘Sihlatywa inaliti kagawulayo singenaye!’
"Umbutho iEFF udlulise amazwi ovelwano kulandela ukubhubha kukamama uDoris Nosebenzile Mpofu, ongumama kaAdvocate Dali Mpofu. 
 
Umama kaMpofu ubhubhe ngentseni yangoLwesine kwikhaya likanyana wakhe eGoli. 
 
 Ebesandula ukukhutshwa esibhedlele, kulandela ukungeniswa ngenxa yokukhathazwa yimpilo. 
“Kubomi bonke bukaAdvocate Mpofu, ibingumama wakhe obeyintsika emnika inkxaso neengcebiso. Oku bekungethuba apho uMpofu wayekhe wabanjwa ngeminyaka yoo1980 kulandela iintshukumo zakhe zokuchasa ucalucalulo,” itshilo iEFF kwimbalelwano. 
 
“Imithandazo yethu ikuSihlalo wethu (Mpofu) kwanosapho lwakhe ngeli xesha linzima. Inga umphefumlo wakhe ungaphumla ngoxolo,” yoleke njalo iEFF. 
 
Iinkcukacha zokungcwatywa kukamama uNosebenzile bezingekabhengezwa.",UMpofu ubhujelwe ngumama wakhe
"“Nangona ikho inkqubela eyenzekileyo ukuqwalasela nokuqinisekisa ukukhuselwa kwabantu basetyhini nabantwana ukusukela kwinkomfa yamanina eBeijing isekho imicelimngeni kwihlabathi” Oku kuthethwe ngusihlalo webutho lamanina kumbutho wezizwe ezimanyeneyo (UN Women) uPhumzile Mlambo-Ngcuka ngethuba esamnkela isidanga sobugqirha kwiyunivesithi yase Fort Hare eMonti.  
“Inde yona indlela ekumele siyihambe silihlabathi ukuqinisekisa ukulingana phakathi kwamadoda kunye namakhosikazi ehlabathi, kodwa thina singamakhosikazi kufuneka size nendlela emfutshane yokuqinisekisa ukuba silingana ngazo zonke indlela,” utshilo uMlambo-Ngcuka. Le yunivesthi iwonge lenkosikazi ngesisidanga ngenxa yenxaxheba yakhe kumalinge okuqinisekisa intlalontle, ulawulo lesininzi namalungelo abantu. 
Uxelele loonginginya yamanina ibilapho ukuba esi isizukulwana samanina sinoxanduva olucacileyo kumanaxesha angaphambili. “Thina sisizukulwana sokuqala samanina esinoxanduva lokuqinisekisa ukuba sikulwa kuphele ukungalingani kunye nendlala kuba alikho elinye ixesha lokulwa le ngxaki,” uthethe oko uMlambo Ngcuka.  
Uhambise wathi amanina kwihlabathi kufuneka aqinisekise ukuba ayamelwa ziinkokheli zamanina kwimingxili yentlalo eyahlukileyo logama ithatha inxaxheba kwinkqubo yokuthathwa kwezigqibo ezibalulekileyo. “Ngamashumi amane eepesenti ekhulwini amanina athatha inxaxheba kwimidlalo yeOlimpiki eRio de Janero eBrazil, lonto ithetha ukuba kuleminyaka engamashumi amabini agqithileyo ngenene ukhona wona umahluko owenzekileyo,” utshilo uMlambo-Ngcuka. 
Ukwathe inani la manina athatha inxaxheba kwezopolitiko linyukile,kwaye konke oku kwenzeke kuleminyaka engamashumi amabini agqithileyo.Ukanti logqirha ukwabalule umsebenzi abawenza kumbutho wezizwe ezimanyeneyo ukuzama ukuguqula impilo nentlalo yamanina kwihlabathi ngokubanzi.  
“Ngonyaka ka2020 sizakuba sijonga umsebenzi osele wenzekile kwinkqubo zophuhliso oluzinzileyo phantsi kwenkqubo iSustainable Development Goals, ingakumbi umsebenzi ochaphazela amanina,” uthethe oko uMlambo-Ngcuka. Ethetha namajelo endaba ingqonyela yaseFort Hare ugqirha Mvuyo Tom uthe angavuya ukuba esikhundleni sakhe kungangena inenekazi nanjengoko ezakushiya kwesisikhundla kungekudala.  
Le yunivesithi iqhube imibhiyozo eyahlukeneyo ukusukela ekuqaleni kwalonyaka nanje ngoko ibhiyozela iminyaka elikhulu yasekwa ngonyaka ka 1916.",Zikho iinguqu kwintlalo yamanina kwihlabathi
"I-University of Pretoria, iqeshe uShaun Barlett nje- ngomqeqeshi omtsha endaweni kaSammy Troughton.  
UBartlett, noligqala leBafana Bafana uye wakhokelela iGolden Arrows kwi-Absa premiership, kwisizini ephelileyo, emva kokuba yayihleli khona isizini enye. 
I-Arrows yathatha isigqibo sokuba ingamniki elinye ithuba uBartlett. Emva koku waye wazibandakanya neqela loMzantsi Afrika, labaneminyaka engamashumi amabini anesithathu kumalungiselelo alo emidlalo ye-AFCON, eSenegal. 
UTroughton uhleli iminyaka eliqeka kwiTuks, kodwa uhamba kweli qela lihleli kwindawo yesibini ukusuka ezantsi kwiPSL.  Linamanqaku alishumi elinesibini kwimidlalo elishumi elinesihlanu. Ingqonyela yeTuks, ugqirha uRendani Mulaudzi umbulele uTroughton ngemizamo yakhe kweli qela. 
“Nangona sisahlukana noSammy ingekapheli isizini, sizakusoloko siyihloniphile indima ayidlalileyo nje- ngomqeqeshi nokuthembeka kwakhe iminyaka emininzi. Ebeyinxalenye yeqela lethu kakhulu,” utshilo uMulaudzi. 
USammy uphefumle ngolu hlobo ngokugxothwa kwakhe: “Bathe khukho into abayidingayo, sathatyathwa isigqibo.  
Bazive ngathi badinga igalelo elitsha, nekucacileyo ukuba nguShaun, ndimnqwenelela okuhle.”  
chris.gilili@inl.co.za",UShaun Bartlett ngumqeqeshi omtsha wamaTuks
"Izizathu zokuba ndiqambe esi sihloko singentla kukuba ndikhe ndathi rhithi unkwentenkwente wento ethi iilwimi zesiNtu zaseMzantsi Afrika zingasetyenziswa ngokuthi kuhlohlwe ngazo abantwana ezikolweni.  
Into ethe qatha kum kwangoko ibe kukuba ngaba kanene kuza kuqalwa njani, ndawoni, luhlobo luni. 
Isizwe esiNtsundu esisandula kukhululeka kwimeko yengcinezelo eMzantsi Afrika sifuthelwe kakhulu yile meko siphuma kuyo. Abantu basazidelile, kwelinye icala into yokuthi bafundiswe ngeelwini zemveli bacinga ukuba ibafudusa kubuncwane bezinto ezinencasa nobunewunewu bomLungu. 
Ingcinezelo kwakhona idale ukuqunywa kwezinto ezininzi. Amagama angathukiyo afana nala alandelayo: isimumu, isifombo, isilima, inkawu, inyholi, isithulu, imfama, adalwe ngokutsha kwathiwa kukukhubazeka kulungiselelwa imeko yesithethe socalucalulo sobupolitiki.  
Ucalucalulo yinto entsha kubantu abaNtsundu abagagene nayo ngokuthi bahlangane nomLungu. 
Le nto yala magama indenzele iinkumbulo ngesifundo sezendalo endandisithanda ndisengumfundi eNgwenze SSS eBholothwa eDutywa, ndisihlohlwa ngongasekhoyo uNkosk. Nobubele Mbekela, owayesithi: ukutya oku sikutyayo kungena emzimbeni ngomlomo, kufike ngaphakathi esiswini emathunjini kuhluzwe kungene ngemijelo ngemijelo, kuze okulungileyo kushiyeke ngaphakathi njengezakhamzimba, okungalunganga isiphelo sako ibe kukuphuma ngendu… sekubiza ngokuba bubu… (yonke le nto wayeyithetha ngesiNgesi). 
Esi sifundo sakhupha oogqirha endibaziyo. Omnye wabo ndikhe ndaya kuye kule nto yam yokukhathazwa yimpilo emandundu.  
Icebo uthe makhe silinge into entsha makuthathwe amathe, kutsalwe igazi, ndingene kwezi zindlu zangasese ndize nomchamo nobu… kuze kufunyanwa into endigulisayo. Tyhini eza mfundiso zikaNkosk. Mbekela zinegalelo empilweni. Emva kokuba zibuyile iziphumo ndaziva ndinokuchacha. 
Njengokuba ke apha esiNtwini la magama siwaquma, siza kubafundisa njani abethu abantwana babengoogqirha ngezi zinto abazaziyo ngolwimi lwabo.  
Omnye umdla wam kukuba kule mihla yomLungu kukho ulwimi olusetyenziswayo ngabantu abazizimumu nabazizithulu.  
Ngaba ngaphambili phaya singekadibani nomLungu yayingekho indlela yokuthetha esinxibelelana ngayo nabo. Ngaba babecalulwa kuhlekiswe ngabo? 
 Iimfama ezininzi endihlangene nazo ezingazanga zawubona umnyango wesikolo zingamachule okuthetha, ziyakwazi nokuzenzela izinto ezininzi, ezinjengokubetha iinkinge, ukuqoqa iintonga, ukoluka iinkuko nokwenza izithebe neengobozi. Ngaba ulwazi olungaka zilufumene phi, kanjani? Ngaba yonke loo nto ziziphumo zokucalulwa kwazo? 
Iilwimi zemveli ziza kusetyenziswa kude kuvele oogqirha.  
Ngaba akukho semdleni wemfundo na ukulandela iimeko zokukhubazeka kwabantu kusetyenziswa iilwimi zabo. Budalwa yintoni ubumfama, ubufombo, ubunkawu, ubumumu, njalo njalo? 
Esinye isihlava esikhoyo kwizithethe zesiNtu nesenza abantu bangqingqize emva kwinkcubeko nemfundo kukuqunywa kweembali zokunaba kwezifo ezithile kusetyenziswa umzekelo wesifundo ngomzi othile wasemathileni okanye uhlanga oluthile. Loo nto bayibona njengesenyeliso nokucalulwa kuhlekiswa ngabo ngabeLungu. 
Ngale ntsasa ndithi makhe ndityhile incwadi yezifundo ngendalo ethi, ‘Senior Secondary Biology 9,’ eyabhalwa ngo1988 ngaba: A.L. Smit, D.E. van Dyk, A.J. van Antwerpen, H.E. Fox, E.F. Hennessy, A. Gebhardt. Apha kuyo nditsalwa zizifundo ngofuzo ezabhaqwa yindoda egama linguGregor Mendel (father of genetics). Kule ncwadi kuthiwa abantu bobukhosi baseYurophu banesigulo sokopha kakhulu (haemophilia).  
Esi sigulo saqala ukuqatshelwa kunyana kakuKumkanikazi uVitoliya wasemaNgesini ogama linguLeopold of Albany nabazukulwana abanguBeatrice noAlice.  
Esi sifo ngabo abasithwalayo. UBeatrice nguye owasithwalayo, watshatela kubukhosi baseJamani, umntwana wakhe watshatela kubukhosi baseRussia. 
 UAlice watshatela kubukhosi baseSpain wasithwala wasisa khona. Kwaphawulwa ukuba umntu owayenolu fuzo nguKumkanikazi uVitoliya, abanye aba baluthathela kuye, njengoko umyeni wakhe uEdward wayengenaso. 
Isifo secesina ekuthiwa yipolyposis kuthiwa eMzantsi Afrika sifumaneka kakhulu kubantu bomlibo wamaDatshi; isifo ekuthiwa yihunting’s chorea esikhokelela ekuphambaneni, kuthiwa apha eMzantsi Afrika sininzi kakhulu kubantu bomlibo wamaFrentshi abakwisithuba seminyaka engamashumi amane. 
Ukuba ungakhe lo mba uwuthi cha uphande ngesigulo esimalunga nobukhosi besizwe sabaNtsundu esithile, ungaba abo bantu ubathuke ngonina bangakufaka ematyaleni, nangona kusemdleni woluntu nezempilo. Kuthiwe uphoxisa ngabo. 
Kunzima nokulanda impazamo esiXhoseni eyenza ukuba abantu abafundileyo basithathe njengesangunda solwimi olwaluthethwa kudala ziimpobole namaxhego awabhubhayo.  
Ukuba ungayiveza into yokuba isizathu kukuba bonke ababhali besiXhosa ababangoovulindlela ekushicilelweni kwaso, kwakunye nabahlohli bokuqala ukusihlohla yayingabantwana bamagqobhoka abangazange babuphile ubomi besiXhosa bamaXhosa, izinto ababhale ngazo uninzi lwazo babaliselwe ngazo, ezinye bazithe ntla nje kancinci, kungathiwa uyanyemba. Ugqwalisa abantu. 
Xa uchaza ukuba enye impehla ekurekhodisheni izinto zethu kukonqena ukufunda kwesizwe esiNtsundu, kuza kuthiwa uyaxoka abantu banezidanga neediploma. Uthethelela abeLungu. 
Yiloo nto ebangela ukuba singakwazi ukuqhayisa ngesiNtu sethu.",IsiNtu sibulawa zizithethe
"Amanina esingqi sombutho wamanina iDiocess eFalse Bay eNtshona Koloni kwinkonzo yamaTshetshi athe abhiyozela ukuvala unyaka wabo ka2017 ngomahluko kulo unyaka ngokuthi olule isandla kusapho oluhlelelekileyo kulammandla olu shiywe ngunina.  
UBomkazi January okwezonxibelelwano kule nkonzo uthi, ngokwenza oku bafuna ukubonisa uluntu ukuba icawe ayiyondawo yokukhonza kuphela nabo ngabantu bayakwazi ukuxhasa abo badandathekileyo ngokwenza umahluko kwiintsapho ngokuthi bashiye into esiwa phantsi kwempumlo. 
 Uthi ezinye zezinto abazenzayo ngaphakathi enkonzweni kukwakhana bengoomama bavuselele nabo bathe batyhafiswa zizinto ngezinto endleleni yobom.  
Ukukhuliswa abantwana abasebatsha abangamantombazana enkonzweni ngelizwi likaThixo kwenzele bakwazi ukubaluleka kukaThixo kwimpilo zabo.  
isibhalo@inl.co.za",Avale unyaka amanina amaTshetshi eKapa
"UMHLABA owathathwa ngondlelamnyama ngabamhlophe mawubuyele eluntwini ngaphandle kwentlawulo, kodwa ungakhe unikwe iinkosi. 
 
Eli libango leqela lamafama noluntu oluphantsi kombutho Inyanda National Land Movement elivakalise olu luvo kwindibano ebi banjwe ngamalungu ePalamente kwakunye noluntu eOrient Theatre eMonti ngoLwesine. 
 
Ezi ngxoxo zibanjwe ngeenjongo zokuva izimvo zoluntu malunga nokuba lingatshintshwa kusini na isolotya lomthetho lamashumi amabini anesihlanu (Section 25) loMgaqosiseko. Ukutshintshwa kweli solotya kuza kuqhubela urhulumente ukuba abuyisele umhlaba kubanini bawo ngaphandle kwentlawulo. 
 
Ingxoxo yaseMonti ibiyeyamashumi amabini anesine, ukusukela oko luqalile olu viwo lwasesidlangalaleni kwilizwe liphela. 
 
Umfama waseDimbaza uAviwe Piko weLizwi Lamafama phantsi kweInyanda, uthi bayakuxhasa ukutshintshwa kweli solotya, watsho esithi umhlaba mawuye eluntwini – ingakumbi oomama – kodwa mawunganikezelwa kwiinkosi. 
 
UPiko uthi amafama eli phondo anesakhono sokuvelisa ukutya okunakubangela ukuba kuphele indlala, xa nje enokunikwa umhlaba. 
 
Yena uPhindiwe Msesiwe, kwaphantsi kweInyanda, uthi naye uxhasa iphulo lokubuyiselwa komhlaba eluntwini, kodwa hayi ukunikwa komhlaba iinkosi. 
 
“Oomama abanesakhono sokulima bangangunobangela wokuphela kwendlala kweli lizwe,” utshilo uMsesiwe. 
 
UMzukisi Wada waseDuncan Village uthe: “Lo mhlaba wemka kwiinkosi. Sizithembe kanjani ke ngoku ukuba azinakuphinda ziphulukane nawo lo mhlaba? Umhlaba mawuye eluntwini.” 
 
UNkosana Zolile Burns-Ncamashe, othethela iKomkhulu lamaRharhabe eMngqesha, uthe uyakuxhasa ukubuyiselwa komhlaba eluntwini ngaphandle kwentlawulo kodwa phantsi kweliso nolawulo lweenkokeli zemveli. 
 
Ingxoxo yaseMonti ibi yeyesithathu kweli phondo emva kwezo bezibanjwe eMthatha nakuKomani kule veki. 
 
Ingxoxo yokugqibela kweli phondo iza kubanjwa ngoMgqibelo eJansenville kwiKaroo.","Umhlaba mawubuyelwe eluntwini, hayi kwiinkosi!"
"Ulutsha malingatshabalalisi izinto esezikhona kuba lifuna imfundo yasimahla. Oku kuthethwe nguGqirha Zweli Mkhize kwingxoxo mpikiswano ebisingathwe liziko Ikusasa le Afrika Forums (Africa Future Forums) ngokubambisana nombutho yabanezakhono iPPF eMonti ngoLwesihlanu. 
Izithethi ebezikule ngxoxo mpikiswano ziquka uGqirha Nomalanga Mkhize ophuma kwiYunivesithi yaseRhodes, uYamkela Makupula ophuma kweli ziko iAfrika Future Forums, kwakunye noNzuzo Ngema oyiNgqonyela kwiProcurement Performance Institute, kwaye ikwazinyaswe nangumphathiswa wezemfundo eMpuma Koloni uMandla Makupula.  
Lengxoxo mpikiswano ibizinyaswe lulutsha oluphuma kumaziko emfundo ephakamileyo aseMonti. 
UMkhize uthe, idabi lomzabalazo wenkululeko, lalisilwela ingomso yolu lutsha, ngethuba uninzi lwabo lalingekazalwa.  
“Kufanele ukuba ningazilibali, ukuba niyinxalenye yohambo elasungulwa ngabangasekhoyo, nababezabalazela ukuba nibe nempilo engcono,” utshilo uMkhize. 
“Ndiyayazi ukuba ulutsha lifuna imfundo yasimahla. Nam ngokuya ndandikwiminyaka elingana nale yenu, sasizabalazela imfundo yasimahla, apho ungazuhlawula kwanto, ufumane iincwadi zokufunda, nezokubhala, sifundiswe into efanayo neyayifundiswa abafundi abamhlophe. Sasifuna imfundo ezakusixhobisa ukuze sibe ziinkokeli kwiindawo esiphuma kuzo,” ucacise ngelo okaMkhize. 
Uqhube wathi, “Musani ukucinga ukuba asinawo umnqweno wokudala imfundo yasimahla, koko sinemiceli mngeni esaxabe endleleni yoko.” 
Ubongoze abafundi ukuba basebenzise ithuba abalizuzayo lokufunda, ngokuthi bangaphazamisi ukuqhutywa kwezifundo.  
“Imfundo ayiqali kumaziko emfundo, iqala kwezanto sizifundiswa ngabazali emakhaya. Ezo zinto zibalulekile ukwakha umntu, ukuze abe yinkokeli enesidima. Umntu kumele ukuba azihloniphe ukuze akwazi ukuhlonipha abanye. Into esahlula kwezinye izizwe silizwekazi le Afrika yinto esiyibiza ngokuba bubuntu,” uthethe watsho uMkhize. 
Ukwathe, “Sinengxaki yabantu abathiye abanye abafana nabo kuba befuna ukuzifanisa nabo bebekade besicinezele, kuba ayingeni kubo eyokuba wonke umntu uyalingana. Kubo ukubangcono kukujongela phantsi abo bebala lakhe.” 
OkaMkhize uthe ingxoxo mpikiswano mayiqhubeke, iqhutywe lulutsha, libambisane ngendima engadlalwa ngulowo, nalowo kwiphulo lokunciphisa intlupheko, ukungalinganwa, intswelangqesho, neminye imiceli mngeni yabantsundu. 
johnnie.isaac@inl.co.za",UMkhize ulwa ukonakaliswa kweziseko zemfundo esimahla
"EBESAYA kuba ngunozinti weqela iBush Bucks laseMthatha futhi lo msebenzi uwenze ngempumelelo wayokudlalela namanye amaqela akwiPSL, kodwa ngoku uqale inyathelo lokwenza nokuthengisa iimpahla ezibhalwe phantsi kwakhe. 
Lowo nguVusumzi Yashe, okhulele eMthatha kodwa eyinzalelwane yaseCacadu (Lady Frere), odlale njengonozinti iqela elivisayo kwiBush Bucks. UYashe uqale iVY Legend, nezimpahla ezibhalwe phantsi kwegama lakhe ezifana neekepusi, izikipa, iibhulukhwe, iijezi nezinye. 
Encokolela I’solezwe lesiXhosa kule veki, uYashe, okhe wadlalela iZulu Royals neBloemfontein Celtic, uthi kudala lisengqondweni kuye eli nyathelo koko inkunzi (imali yokuqala ishishini) ibingumqobo kwaye ebefuna ukunika ixesha umgangatho weempahla aza kuzithengisa. 
“Ndibone ukuba mandiqale eli nyathelo lempahla kuba ndingumntu ozithandayo impahla. Igama lomswenko ndilithiye VY (Vusumzi Yashe) Legend ngenxa yokuba abanye babadlali ebendidlala nabo kwinqanaba lePSL, bebeqhele ukundibiza ‘Legend’. Andiyazi ukuba kwakutheni bendibiza njalo, mhlawumbi kukuba ndiqale ndadlala phambi kwabo abanye babo,” utshilo uYashe. 
“Eli nyathelo leVY Legend ndiliqale kwiintsukwana phambi kokuqala kweLockdown. Kudala ndilicinga eli nyathelo, kodwa ukuhlanganisa imali ibingumcelimngeni. Ndisebenza nabantu endithatha kubo iimpahla emva koko kuqale inkqubo yokuzibhala,” utshilo uYashe, oyeke ibhola ekhatywayo yodidi oluphezulu (professional) eneminyaka engamashumi amathathu anesibini. 
UYashe uthi uchulumancile ngendlela abantu abasabele ngayo kweli nyathelo lakhe. “Abantu balithakazelele kakhulu eli nyathelo lam, kuba ndifumana iiodolo kooRhawutini nakooKapa. Enye into endiye ndaqinisekisa ngayo ngumgangatho wempahla.” 
UYashe wenze isimemelelo kuluntu esithi ucela abantu bazenze kuye ngqo iiodolo zempahla. 
“Ndiye ndithande ukuba abantu bathethe nam ngqo kwinombolo yam (076 215 9139). Abanye abantu ndiqaphela ukuba bathenga kum kuba befuna ukuthengisela abanye ngesambuku. Andiyikhuthazi lo nto kuba amaxabiso negama lenkampani angangenziwa kakuhle,” kutsho uYashe, ekwathi abantu bangaqhakamshelana naye kuFacebook (Vusumzi Yashe) okanye kwikhasi leempahla zakhe (VY Legend). 
Ngaphandle kokwaziwa kwiBush Bucks, uYashe ukwadlalele amaqela afana neSantos kwakunye neSilver Starts. Ukhe wasebenza njengomqeqeshi woonozinti kwanosekela mqeqeshi kumaqela akwibakala leVodacom League.",Obedlala kwiPSL ukwinyathelo lomswenko
"Ukhe wanayo inyhweba yokubuka ubuhle beentombi zedolophu yaseGcuwa okanye uzibuke xa zihamba eqongeni ziqhayisa ngokumila kwazo kakuhle? 
Ngale mpelaveki ngoMgqibelo yiba nedinga nale dolophu kuba umbutho wabathengisi zitalatweni, iButterworth Hawkers Association ubambisene nesikhululo sasekuhlaleni iKhanya Community Radio, uzakuphathela umsitho woonobuhle kwiholo yedolophu. 
Injongo yalo msitho ibifudula ikukonwabisa kwakunye nokuphuhlisa eli candelo eMnquma, kodwa ngoku akuphelelanga apho. 
Umququzeleli walo msitho nokwangumsasazi eKhanya FM, uMbongeni Mthembu, uthe bazakunika ithuba iimvumi ezisakhulayo ukuba zitshintshiselane ngeqonga zicula, kwaye nemali abaza kuyenza ngomsitho baza kuncedisa ngayo kwintsapho ezingathathi ntweni.“NgoMgqibelo sicwangcisele ukuba iimvumi zethu ezisakhulayo zonwabise uluntu ngomculo wazo, kodwa eyona nto iphambili kukwenza imali esiza kuyisebenzisa ukuncedisana neentsapho ezisokolayo,” utshilo uMthembu. 
IButterworth Hawkers Association yaziwa kakhulu ngokubinza okanye ukuncedisa kumakhaya asokolayo eMnquma, ingakumbi kwindawo yoogobityholo eyaziwa njengeSkeit. 
Ixesha elininzi amalungu alo mbutho akhupha kuwo empokothweni imali xa enceda iintsapho zakhona. 
UMthembu uthi rhoqo ngeyoMnga ingakumbi ngosuku lweKrisimesi, iintsapho ezisokolayo ziye zibonakale nakuthathatha ukuba azithathi ntweni nto leyo abafuna ukuyiguqula kulo nyaka.“NgeyoMnga sakuthengela abo bangathathi ntweni izipho kunye nento esiwa phantsi kwempumlo,” uqhube watsho. Umsitho ubanjwa minyaka le, kwaye abo bangenelayo baqala kwiminyaka esezantsi uyokuma kumashumi amabini ananye.NangoMgqibelo uza kuqhuba ngaloo miqathango lo msitho uxhaswa yiKhanya FM ngokuwupapasha emoyeni. Ukanti zikhona neevenkile zaseGcuwa ezixhasa lo msitho, nangona kunjalo, uMthembu uthi nabo basanqwenela ukuncedisa basenalo ithuba lokwenza njalo. 
Umsitho uza kuqalwa ngoonomngqushwana ngentsimbi yeshumi elinanye kusasa ngoMgqibelo kude kufikelele ixesha labadala. Emnyango kungenwa ngemali engange R30 logama abantwana bezakungena ngeR15. 
Kwalapha kuwo umsitho kuza kubakho nooDJ abaza konwabisa uluntu kude kuse kube yiCawe kusasa.",Umsitho woonobuhle baseGcuwa ngoMgqibelo!
"Xa uthetha ngobukhosi kuninzi lwabaNtsundu baseMzantsi Afrika banamhlanje bakujonga njengomntu okhuthaza uburhovu kuba iinkosi kwabhalwa zonke izinto ezimbi ngazo ngabeLungu ababezisondeza kwimibutho yabaNtsundu eyayisilwa ingcinezelo yamaBhulu eMzantsi Afrika. 
 Iinkosi zazotywa njengabaxhaphazi babantu ingakumbi amabhinqa ezaziwenza amakhoboka okuthwalwa nawesithembu.  
Iinkosi kwakusithiwa zihlutha abantu imihlaba, futhi zibanyobisa iimali ezinkulu. Iinkosi kwakusithiwa ziimpimpi zamaBhulu nezeenkokheli zamaphandle. 
Abantu abangahambisaniyo nengcinezelo yeenkosi kuthiwa batywatyushwa ngemvubu ngokuthi bahlutywe babethwe apha ezimpundu, okanye batshiselwe imizi betyholwa ngobugqwirha. 
Loo nto ke yenziwa yabetheleleka yangqinwa nazizifundiswa eziNtsundu ezininzi kuba imfundo yazo ixhomekeke kwinto ezikakazwa ngayo ngumLungu. 
Apha kuthethwa ngoKumkani Victor Poto Ndamase wesizwe samaMpondo aseNyandeni, nokomkhulu lakhe liseLibode. UPoto ngomnye wabafundi bokuqala ukufunda kwaNokholeji emva kokuba evuliwe ngo1916. 
UNkosi Ndamase wasebenza kwiBhunga eLikhulu laseMthatha nalapho wawenzela into enkulu uMzantsi Afrika ngokuphakamisa isindululo sokuba kuxhaswe ngemali abantwana abaNtsundu ukuba bafundele ubugqirha ngaphakathi kweli lizwe, bayeke ukuya kufunda ngaphandle. 
Abantwana abaNtsundu babencediswa ngemali ngabefundisi abaMhlophe ukuba bawele baye kufunda ubugqirha phesheya eBhilitane. Ababefunda eMelika babencediswa ngemali yiCawe yemidaka yaseMelika ekuthiwa yiAME. 
Ingxaki eyayikho kukuba abanye babo babetshipha bangabuyeli eMzantsi Afrika ukuza kutyala izakhono. 
Ngeso sizathu iBhunga Elikhulu laseMthatha layithathela kulo indima yokufundisa abaNtsundu ubugqirha ngaphakathi eMzantsi Afrika, khona ukuze kuqaliswe eFort Hare amabanga okuqala obugqirha. Babesithi ke abo bafundi baphume apho baye kugqibezela eWits Medical School eRhawutini. 
Iphephandaba ‘Umthunywa’ ngomnyaka wowe1938 labhala inqaku elithi, “Ingqeqesho Yamagqirha aNtsundu” lathi: “Kuyawuvuyisa wonke umzi ukuva ukuba uRhulumente ude wayinika ingqalelo into yokuba amagqirha aNtsundu enzelwe ilungelo lokuqeqeshwa kweli laseAfrika. Ibiyintsokolo kumzi oNtsundu ukuba xa afuna ukufundisela abantwana bawo ubugqirha anyanzeleke ukuba ubathumele ngeendleko ezinkulu ezingenakuthwaleka phesheya kolwandle. 
Le mpinzana ikhoyo yamagqirha abantu inxalenye isesemfundisweni kwiiYunivesithi  zaphesheya eNgilani, eSkotlani naseMelika. Mhla kubhalwa, kubaliswa indlela eyafunda ngazo, koze kuvele izimanga zonyamezelo nomonde womAfrika ngenxa yokuthanda nokunxanelwa le mfundo ebunzimeni nasebuhlwempini obukhulu. 
Ikomishini yeMicimbi yaBantu iyaleze ngokushushu ukuba kwenziwe nguRhulumente amalungiselelo okuqeqeshela ubugqirha obuzeleyo kwaNokholeji eFort Hare. URhulumente siva ukuba uyayisabela le ndawo, ngathi uzimisele ukwenza isiqalo. 
Esi sikhalo somzi sidala, siyavuya ukuba sibekwe ngokucacileyo ngamalungu epalamente yabaNtsundu kwamhla yaqala ukudibana ePitoli. 
Isindululo sikaNkosi Poto sokuba amagqirha aNtsundu aqeqeshwe kweli lizwe sixhaswa ngaba: Num. C. Sakwe, R.S.V. Thema, Dr Dube, nabanye, sawezwa saze sayomeleza iKomishini yeMicimbi yaBantu ukuba isiyaleze kwiRhuluneli njengoluvo lwamaAfrika. 
UNokholeji uye ethabatha indawo emfaneleyo phakathi kweekholeji zeli lizwe. Siyathemba umzi uyaqonda ukuba imfundo yematriculation iphelisiwe ukuba mayifundelwe khona kuba ziyandiswa izikolo eziza kuthabatha imfundo ephakamileyo (secondary education). Kuyathembeka ukuba kuya kuhlonyelwa le yobugqirha obuzeleyo.” 
Koogqirha abaNtsundu bokuqala abafunde ngaphakathi eMzantsi Afrika singabalula aba: uGqr. Siwalala Hermanus waseTranskei; uGqr. Wonga Mbekeni waseTranskei; uGqr. Mafu Dotwana waseTranskei; uGqr. Jojo waseTranskei; uGqr. Victor Tyamzashe waseQonce; uGqr. Chonco waseNatal; uGqr. Gordon Mabuya waseTembisa eGoli, eRhawutini; uGqr.  George Mtutuzeli Funiselwa Mbolekwa waseTranskei; uGqr. James Lowell Zwelinzima Njongwe; uGqr. Lionel Majombozi. 
UGqr. George Mtutuzeli Funiselwa Mbolekwa: Iphephandaba laseMthatha ‘Umthunywa’ ngenyanga kaJulayi ngowe1955 labhala lathi: “UGqr. George Mbolekwa ufunde ngeScholarship seTrasti, ungugqirha wesibini ukufumana esi Scholarship.  
Omnye phambi kwakhe yayinguGqr. Siyolo Nyoka waseDikeni ogqibe kunyaka ophelileyo. 
UGqr. Mbolekwa wazalelwa eKhobonqaba waza wakhulela eMonti. Imfundo yakhe ukuya kuthi ga kwimatriki uyifumene eWelsh High School. IMatriki yakhe wayipasa emagqabini waza waba ngumntwana wokuqala ukufumana loo nyhweba eWelsh High School. Ucele iScholarship seTrust waza wasifumana waya kwaNokholeji apho athe wadlulela eWitwatersrand. 
UGqirha Lionel Majombozi wafunda amabanga aseprayimari nawasesekondari eNxukhwebe eBhofolo. Ngowe1938 wapasa imatriki. Ngowe1939 wafunda eFort Hare apho wafumana isidanga seB Sc. Emva koko wafumana i ‘scholarship’ waza waya kufunda kwiWitswatersrand University Medical School ngowe1942 wafumana isidanga iMB Bch. 
UGqirha Khwezi Makidiza wazalwa ngenyanga kaAgasti ngowe1925 ezalelwa eMpuma Koloni. Wafunda waphumelela isidanga seB Sc eFort Hare, uphinde wafunda waphumelela isidanga seMB CHB ngowe1952 eUniversity of the Witwatersrand. Wavula igumbi lakhe lokuxilongela eLibode kumaMpondo kaNdamase eNyandeni. 
UGqirha Lindiwe Piliso, yintombi yakwaNyawuza, kwaFaku, kwaThahla kaNdayeni kwaziQelekazi kwaRhubuluza ngesisu, abavimba ixhegwazana lisifa yindlala. Le ntombi yaba ngomnye wabantwana abaNtsundu abathi baqeqeshelwa ubugqirha ngaphakathi eMzantsi Afrika.  
Uthe akuba egqibile ukufundela ubugqirha waqeshwa njengogqirha wokuqala oNtsundu kwisibhedlele iElliot Hospital phaya eMthatha. Yayinguye yedwa ugqirha oNtsundu kweso sibhedlele abanye bonke iingoogqirha abaMhlophe. 
UGqirha Lindiwe Piliso wendela kwilizwe elingaphandle koMzantsi Afrika elalibizwa ngokuba yiSierra Leone, esendela kwindoda egama linguMjali Bacqur Chuma.",Igalelo lekumkani yamaMpondo eyayinguvulindlela wakwaNokholeji
"Ushiyeke engenakhaya ongenabazali uSiphosenkosi Ntlanganiso, 32, waseChiken Farm kude kufuphi naseMdantsane emva kokuba obevana naye nokwangummelwane wakhe ethe wamtshisela ikhaya kuba efuna iiteki zakhe ebemcele ukuba amvasele zona. 
UNtlanganiso uthi kwakukudala elumkiswa ngabahlali ngalo mmelwane wakhe nowaziwa ngokubandlongondlongo ekuhlaleni, kodwa kuba encedwa nguye amaxesha amaninzi bekungekho lula ukohlukana naye kuba yena akaphangeli. 
Uthi namhlanje sele ezibona engenakhaya nje kungenxa yeteki kuphela. UNtlanganiso akaphangeli, wayeka ngenxa yokubanengxaki yokungaboni kakuhle ngamehlo. Usoloko encedwa ngummelwane wakhe ngemisetyenzana efana nokulungisa imoto, ukumvasela kwanokumenzela lo nto acele ukuba ayenze emva koko abhatalwe. 
Oku kuza emva kokuba ngoMgqibelo kwiveki ephelileyo kule nyanga, uNtlanganiso wacelwa ngummelwane wakhe, abantanganye, nosebenza ngokuqhuba izithuthi ekubeni amvasele iiteki zakhe. Emva koko baya eEducation Village beyokulungisa imoto nekulapho athi ingxaki yaqala khona, babe behamba nentokazi encuma nomrhanelwa. 
UNtlanganiso uthi ngethuba bengaphakathi emotweni, yena nentokazi yomrhanelwa bencokola, umrhanelwa wangena sele enyola uNtlanganiso esithi bancokola ntoni, ufuna ukwenzani kwisithandwa sakhe. 
Ixhoba lithi zange lilwe kuba lixhomekeke ekugodukeni kwangomrhanelwa, lanyamezela. Ekufikeni kwabo eChiken Farm, umrhanelwa waphinda wangena esiqwini kuNtlanganiso embetha, emthuka ngokokutsho kwexhoba noluntu lubukele, ekwamtyhola nangokubane nto yokwenza nesithandwa somrhanelwa. 
“Wandiqusha ngeplanga umzimba wonke endibiza ngazo zonke izithuko,  esithi ufuna neteki yakhe yeR1500. Iiteki ndandizisile ukugqiba kwam ukuzivasa, andizazi ezi wayezifuna. Nalapho zange ndilwe. Ndathi ndisangqengqile ndimamele iintlungu zokubethwa, ndeva umsi kanti ngummelwane wakhe uwise ucango kwigumbi lokuphekela, emva koko watshisa ilaphu lefestile ndabe ndikhona ngaphakathi. Umlilo wanwenwela esofeni esezantsi kwefestile, beza abantu, xa kugalelwa amanzi ngabamelwane wanga ugalelwe iparafini,” kutsho uNtlanganiso. 
I’ solezwe lesiXhosa lifike okaNtlanganiso ephelele kwezo zisesiqwini  iimpahla nathi uziphiwe,  yona indlu sele kushiyeke uthuthu lweempahla zangaphakathi. Uthi akakhuphanga nenye into ngaphakathi endlini kamamakhe. Umlenze wakhe wasekunene utshile nawo ngethuba ezama ukubaleka. 
“Yhini umzi kamama! Ndishiywe ngumama owabhubha yiCovid-19 ebendihlala naye apha. Andiphangeli, ndayeka ngenxa yamehlo, ndincedwa yipeyi, bendincedwa nangulo unditshiseleyo. Ndicela uncedo kuye nabanina ngekhaya lam!” utshilo uNtlanganiso. 
Uthi utata womrhanelwa uthe makayomvulela ityala unyana wakhe kuba akwenzileyo akwamkelekanga. Ityala livuliwe kwisikhululo samapolisa eScenery Park neliphantsi kophando lwabecuphi, nangona engoneliseki esithi liyacotha kuba umrhanelwa akakabanjwa kwaye ubungqina wabusa bonke. 
Uthi uyayazi ukubanjwa kwakhe akuzubuyisa khaya lakhe kodwa igama lokuba ubanjiwe lakumonelisa. 
UNtlanganiso uhlaliswa ngumhlali uToneka Sikotshi nomthathe ngaphandle kokujonga inzuzo. 
Uthi ikomiti kwakunye noceba banalo ulwazi ngokwenzeke kuye kuba bayile ukuyokujonga nangona benganikezanga nto ibambekayo okwangoku. 
UNontlalo Ntlanganiso ongusisi wexhoba, ozihlalela nomyeni wakhe, uthi okungabonwabisiyo kukungade kubanjwe komrhanelwa. Uthi bona bashiyeke bengenakhaya, abangaziyo nabo ukuba lakuze livuswe yintoni kuba abaphangeli. 
UNtlanganiso uthi iimpahla zokunxiba azilindele ebantwini zininzi kwaye uyabulela ngenkxaso.",Uzibona engenakhaya ngenxa yeeteki!
"Usapho lakwaStuckman luziintlaba zahlukane kwaye kuthe kwakubhubha abantu balapha abadala, inkulu yomzi uMike yabona ilithuba lokuba ingcibe imihlambi eyalanayo. 
Umbuzo ngowokuba ke ezi nzame zokwenza ubunye kusapho zakuphumelela kusini nanjengoko uMike evelelwa ngamabibi anokubeka umtshato wakhe noJessica emngciphekweni. 
Futhi ingaba yintoni le iqulathwe kumyolelo katata kaMike, neyenza ubani othuke emva kokuba idizwe ligqwetha lomfi. 
Abathengisi bemidlalo yeqonga baqhele ukuthi “konke kuza kuvela kungekudala”. 
Konke oku kuqulathwe kwifilimu ethi The Ground Under, eyenziwe phantsi kwesisekezelo sobuqhula, nebhalwe nguLukhanyo Bele waseMdantsane, nosele eneminyaka elishumi ehlala eAustria, apho asebenza khona njengomlingisi kwimidlalo yeqonga. 
Le filimu, ekulindeleke ukuba ibe kanti iyabukelwa kweyeDwarha, yenziwe ngexesha lokuvalwa kweentshukumo ehlabathini (lockdown). 
Bekungekho qela lifotayo kule filimu. Abadlali bazishicilele ngokwabo into ayenza uBele abengumdaka wokuqala ukwenza oko. Kwankqu nale filimu ingayeyokuqala ukuveliswa ngolu hlobo. 
Ebalisela I’solezwe lesiXhosa eseAustria, uBele uthe: “Siye sadibana kuZoom, apho abadlali bebeye bamamele khona imiyalelo ngethuba bezishicilela kwiimfonomfono zabo. Mna nomhleli uStephen besiye sithathe ezona ndawo zishicileleke ngcono emva kokukhetha.” 
Le filimu iqale emva kwenyathelo likaTim Greene owakhweba abadlali kuFacebook ngexesha leLockdown eMzantsi Afrika ze wafumana ngaphaya kwezicelo ezingamakhulu amabini. 
Abadlali bale filimu balishumi. UBele uthi okwangoku isephantsi kokuhlelwa. 
sithandiwe.velaphi@inl.co.za",Bazishicilele ifilimu ngeLockdown
"Emva kwexesha elide engafumani mdlalo, ngoku uXolisani “Nomeva” Ndongeni uzakufumana ithuba.  
Le mbethi manqindi yakwaBhaca iphoxeke ngomzuzu wokugqibela ngethuba kumiswa umlo wayo kwinyanga ephelileyo eKapa – apho kwakulindeleke alwe khona. Abaphathi bakhe zange baphumle ukusukela ngoko.  
Kugqityiwe ngoku, uNomeva uzakuqubisana kwibhanti le IBO Lightweight nembethi manqindi yaseGhana egama lingu-Emmanuel Tagoe – obaliswayo kwicala lokubetha amadoda azigxama kuyo.  
Naye yimbethi manqindi elichule kakhulu uNomeva, futhi esebenza ngokuzimisela ngamaxesha onke – kodwa kufuneka athi esiya kuTagoe abe ezilungiselele ngokupheleleyo.  
UTagoe ulwe imilo engamashumi amathathu anesixhenxe, ubethwe kanye qha. Phakathi kweembethi manqindi azibethileyo kukho uThompson Mokwana noMzonke Fana balapha eMzantsi Afrika.  
Kodwa lo nto ingamnceda uNomeva, ngoba le mbethi manqindi iyaziwa indlela esebenza ngayo. 
 “Ukuba ufuna ukuba yintshatsheli kufuneka wenze le nto ifunekayo,” utshilo uColin Nathan. 
pedro.mapelo@inl.co.za",UNomeva ulungiselela ukuya eGhana!
"Nangona iNkulumbuso yeli phondo uOscar Mabuyane ebeyicacise kakuhle into yokuba akukho lusapho luvumelekileyo ukwalusa abantwana ngeli xesha leCovid-19.  
Usapho lakwaNgesi KuMatyhantya eCacadu, luthi luvalelekile kuba lufuna ukukhupha uSiviwe Ngesi, 26, esuthwini kuba eligqibile isiko. 
Utata walo mkhwetha uMongezi Matebese uthi akakhange eve nokuva ukuba kukho umqathango othintela ukungena kwabantwana esuthwini.  
“Simngenise ngomhla weshumi elinesithoba kule nyanga yoKwindla, ngoku siyigqibile into ebesingayo esuthwini. Asikwazi kumkhupha umntwana kuba kuthwa kutsho umthetho, ubuphi lo mthetho ngoku besingenisa umntwana?” kubuza uMatebese.  
Ukusukela ngomhla wamashumi amabini anesixhenxe kule nyanga izinto zimile kuzwelonke emva komyalelo kaMongameli uCyril Ramaphosa. 
 “Asali ukuthobela umthetho, kodwa kutheni singakhange siyaziswe lo nto? Lo mntwana kufuneka aye kukhangela umsebenzi eKapa emva kokugqiba eli siko, ngoku ubambezelekile,” kutsho uMatebese. 
 Ngethuba lifika I’solezwe kule ndlu akukhange kubonakale zimpawu zokuba kukho ulwazi, imfundiso okanye inxaxheba karhulumente malunga nesifo iCovid-19. 
USiviwe uyakungqina oku. “Hayi asinazo izikhuseli zezandla neso singxobo sempumlo nomlomo, asikhange sibe naso.” Ucoceko, ukukhusela nokuthintela zezinye zeendlela abathi bakhuselwe ngazo abakhwetha kwizifo ezingenelelayo, kodwa akukho zimpawu zoko kwibhoma kaSiviwe. 
UMatebese unyanzeleke ukuba athathele kuye uxanduva lokukhathalela unyana wakhe emva kokuba ethe wabalekwa likhankatha kusuku lokuqala.  
“Asisazi isizathu sokuba ikhankatha lisishiye, kuba emva kosuku lokuqala usixelele ukuba akazukuqhubeka nomsebenzi, ndanyanzeleka ukuba ndize kunceda umntwana ngokwam.” Isiko lokwaluka lelona siko libulele abantwana abaninzi kweli phondo ukusukela emva konyaka ka1994, imiqathango emiswayo ukunqanda ukubhubha kwabakhwetha ayibuyi naziphumo zihle. Olu sapho lubongoza urhulumente ukuba enze inyoba yokuba likwazi ukukhupha umntwana esuthwini ngaphandle kwemibhiyozo nenkcitho yabantu abaninzi. Ukanti uMphathiswa weNtsebenziswano noRhulumente uXolile Nqatha uthe asikho isicwangciso sokulwa nezi ngxaki zasebakhwetheni ngeli xesha kuba iNkulubaphathiswa ibiluthintele ulwaluko.",Uvaleleke ebakhwetheni ngenxa yeCovid-19!
"Ziyaqhuba ngokusebenza iinkosi kwisixeko saseKapa nangona zisalindele ukwamkelwa ngokusemthethweni ngurhulumente.  
Iphulo lokumiliselwa kweenkosi eNtshona Koloni lixhokonxwe bubukho beziduko ezinebango lobukhosi ngobuzwe bazo.  
Isizwe ngasinye savela nebango laso lobukhosi, nophando eliye lasenza ngobu bukhosi.  
Isizwe samaXesibe sesinye sezizwe ezinelibango, nesinobukhosi obuphehlelelwe ngonyaka ka-2013 ziziswenye zeenkosi zamaXesibe eziphuma kwiphondo leMpuma Koloni.  
Zilishumi elinesine iinkosi ezathi zamiselwa, nezikhokelwe nguNkosi Mali Hoza “Aah! Laduma.” Usomlomo wesisizwe kweli phondo uNkosi Zolile Feni “Aah! Gcinumthetho” uthi badibana rhoqo ngemicimbi eyahlukileyo nabanqwenela ukuba urhulumente abanike amagunya asemthethweni, ukuze basebenze bavuselele izithethe namasiko akwantu apha ezidolophini nanjengoko kusenziwa emakhaya.  
Uthi nangona kunjalo sebeqhuba imisebenzi efana nokuqinisekisa ukuba isiko lolwaluko lenziwa ngendlela efanelekileyo, ngokuthi abantu abanamakhwenkwe azakoluka baxelele inkosi ukuze yona idibane nengcibi namakhankatha aneziqinisekiso ezisemthethweni zokwenza lo msebenzi.  
Ukwathi bayazama ukulwa nomkhwa wabafana abenza nzima amantombazana ze bangafuni kuhlawula.  
Uqhube wathi “Sinayo intsebenziswano nabasemthethweni, ingakumbi ekusombululeni imbambano zasekuhlaleni. Nangona singangeni kwezopolitiko kodwa siyasebenzisana nooceba beeWadi.”  
Uthi ubukhosi bufana nqwa nesithunzi somntu buhamba nomnikazi wabo, kwaye amasiko nezithethe zenziwa naphina apho kukho umntu. 
Nangona kunjalo uthi banesikhalo sokungafumani sibonelele senkxaso kurhulumente ngomsebenzi wabo abawenzayo njengoko kusenziwa kwamanye amaphondo, kodwa banethemba lokubonelelwa xa bethe bamkelwa ngokusemthethweni.  
OkaFeni ulebele ngelithi ziinkosi zodwa ezinokudibanisa isizwe sibe yimbumba yamanyama, kwaye kungekudala bazakungenelela kumcimbi wemihlaba kweli phondo. 
Iinkosi zaseKapa ziquka: 
ULaduma, Ngqangiyathethwa, Gcinumthetho, Langaliyakhanya, nezinye *Kwiphepha 4  funda ngembali yazo…",Zikhona iinkosi eKapa
"INTOKAZI ebiyintombi nto ikhala ngemvumi yegospile uDumi Mkokstad ukuba ummithisile wagqiba wamnyanzelisa ukuba asikhuphe isisu. 
UNomfundo Ngcobo (21) waseSipingo Hills ekumazantsi eTheku, uthi sele bevumelene nosapho lwakhe kwelokuba uMkokstad kufuneka ahlawule. 
Uthe bavumelene nonina ekunye namanye amalungu osapho kwelokuba kuzokumele azokohlawula umonakalo kwaye ahlambe nomzi. 
Uthe wayengazange alale nomntu oyindoda ngethuba elala noMkokstad odume ngokucula iingoma zegospile aze akhase phantsi. 
“Sahlangana noDumi kuFacebook ngeyeThupha nyakenye. Saqala saba ngabahlobo saphela sesidyola. Wandisa apho ahlala khona eMusgrave. Endlwini safika umntakwabo ehleli nentombi yakhe. Sahlala kancinane nabo basishiya sobabini. Kulapho ke uDumi wandithatha wandiphosa ebhedini, wandikhulula, wagqiba walala nam. Ndamcenga ukuba afake ikhondom, wandibuza ukuba uzokulala njani nentombi nto ngekhondom. Wandivisa ubuhlungu obusisimanga. Emva koko walala ejonge phezulu ebile emanzi tixi,” kubalisa uNomfundo. 
Uthi emva koko bahlala kancinane, uDumi wamkhapha, wamshiya kwiiteksi eziya eMlazi, wamnika i-R100, kodwa wayala. 
“Besisoloko sinxulumana njengabantu abathandanayo. Ndimndwendwela nakwi-studio sakhe esiseWest Walk. NgeyoMsintsi siphinde sahlangana eflethini yakhe, sabelana ngesondo kwakhona. Ndamcela kwakhona ukuba afake ikhondom, wala, wathi xa sele efika kuvuthondaba uzokuchithela ngaphandle, kodwa akakwenza oko. Wathi mandithenge iipilisi ekuthiwa zii-Morning After, ndazithenga, kodwa azandinceda ngoba ndakhulelwa nangona ndandiziselile ezi pilisi.” 
Uqhube wathi wadlulwa lixesha lokuya exesheni, wathenga ikiti yokuvavanya ukumitha, wazihlola kodwa ayavela eyokuba ukhulelwe. 
“Ndamxelela uDumi ukuba ndikrokrela ukuba ndikhulelwe. Wathi mandiye kugqirha. Ndafumanisa ukuba ndinenyanga ndikhulelwe. Ndamxelela uDumi ngokukhulelwa kwam, yangathi ndithi makanditye. Wathi mandikhuphe isisu ngoba ngeke amondle umntwana. Wandiyalela ukuba kuzakufuneka ndiyosikhupha eWest Walk. Wathi mandiyokubuza yimalini ukusikhupha, kwathiwa yi-R500. Ndamxelela wandithumelela iR700 ndasikhupha.” 
I’solezwe lesiXhosa linayo imiyalezo ebhalwe ukuba iphuma kuDumi. 
Omnye wayo ngowe-R700 ofakwe nge-eWallet. 
Emva koko bamuncu ubudlelwane babo. UNomfundo uthi izinto zonakele emva kokuveza ukuba ukhulelwe. 
Udize ukuba uDumi ebesele engayibambi iminxeba yakhe. UNomfundo uthi ngethuba exelela uDumi ngokukhulelwa kwakhe wathi akamfuni umntwana ngoba omnye anaye wamfumana ngolu hlobo. 
Kukrwecwa uDumi Mkokstad, uqale wathetha kakuhle ingekabuzwa ekaNomfundo. 
Asakubuzwa ngalo mcimbi uvele watshintsha esithubeni, wacela ukuba athunyelwe i-e-mail ukuze aphendule kuyo, waze wacima naloo fowni engaphendulanga. 
Imiyalezo ayithunyelelweyo khange azidine ngokuyiphendula. 
Umanejala wakhe, uMxolisi Mhlongo, uthe ayizokuphefumla ngcono singqale ngqo kuDumi.",Uthi uDumi Mkokstad wamkhuphisa isisu!
"Iqela loMzantsi Afrika lebhola ekhatywayo, iMamelodi Sundowns, livale umlomo abalandeli be-AS Vita Club abebeyifungele phambi kwalo mdlalo obutak’iintlantsi. Amasandawana abethe i-AS Vita Club ngo’3-1 kumdlalo weCaf Champions league obubukelwe ngabantu abaninzi eStade des Martyrs la Pentecote ngale ntlwa yanamhlanje eDemocratic Republic of Congo. Amagowuli weDowns afakwe sisitshovutshovu esiqale umdlalo namhlanje, u-Anthony Laffor, kwalandela uYannick Zakri noSibusizo Vilakazi. La manqaku mathathu afunyenwe yiSundowns ayibeke phezulu – ngoku izakulinda umdlalo olandelayo kungekho xinezelelo lungako xa idlalela ekhaya. Kulo mdlalo kuye kwanyanzeleka uPitso Mosimane asebenzise abadlali abafana noMotjeka Madisha noLucky Mohomi abangenawo kakuhle amava kwimidlalo yeCaf Champions League ngenxa yokwenzala kwabadlali bakhe.       Iintshatsheli ze-Afrika, iMamelodi Sundowns ne-AS Vita Club zinkulene kwanzima kwisigaba sokuqala esiphele ngo’1-1 kungekho efuna ukoyiswa. Iqela loMzantsi Afrika liphokophele phambili kuqala kulo mdlalo futhi kucaca ukuba injongo yalo inye: kukuphumelela umdlalo qha. Phaya emva uThabo Nthete noMotjeka Madisha baqinisekise ukuba bavala onke amazibukho – logama uTebogo Langerman noThapelo Morena beqinisekise ukuba bayancedisa xa kuhlaselwa yiSundowns. Nangona iSA Vita ibidlalela ekhaya – kodwa ayikwazanga ukuyongamela iDowns njengeqela elidlalela phambi kwabalandeli balo. Ngokuhamba kwexesha iVita ibenamaxesha okuyixakekisa iDowns phaya emva – kodwa ifike uDenis Onyango ethe qwa. Ngomzuzu wamashumi amabini anesine, u-Anthony Laffor, uvalele igowuli emnatheni ngentloko kwathi cwaka. ULaffor ebeyinkathazo kwiVita – kodwa ebencediswa nguSibusiso Vilakazi noYannick Zakri. Emva kwegowuli, nayo iVita ifumene elokulinganisa ngonyawo lukaSidibe.    kwisigaba sesibini i-AS Vita Club ayikwazanga ukuyibamba iMamelodi Sundowns enyuse umgangatho womdlalo noxa iimeko ebidlalela kuzo bezingaqhelekanga. Umdlalo omhle weSundowns noxinizelelo olufakwe nguLaffor ekinene, uPercy Tau obengumtshutshisi, uSibusiso Vilakazi noLangerman lukhokelele kumagowuli amabini weDowns. Kwimizuzu engephi siqalile isigaba sesibini, uZakri ukhabe ibhola entle emva kwethuba alinikwe ngabadlali beVita phambi kweepali. Emva kwakhe kulandele uVilakazi ngegowuli lesithathu. Impumelelo yayo iDowns iyifumene le mpumelelo nangona abadlali bayo abaphambili bebengekho ngenxa yokwenzakala. Amava aqokelelwe ngabadlali beSundowns kwimidlalo yeCaf Champions League kunyaka ophelileyo abancedile namhlanje xeshikweni bebethela kowayo i-AS Vita Club ethanda ukuba yingxaki kwamanye amaqela kolu khuphiswano.           AS Vita Club: Lukong, Baemeto, Ngonda, Obama, Kasereka, Munganga, Atuba, Ikanga, Etekiama, Sidibe, Mukoko. Mamelodi Sundowns: Onyango, Nthethe, Madisha, Morena, Langerman, Mohomi, Vilakazi, T. Zwane, Laffor, Tau, Zakri.     
Iqela loMzantsi Afrika lebhola ekhatywayo, iMamelodi Sundowns, livale umlomo abalandeli be-AS Vita Club abebeyifungele phambi kwalo mdlalo obutak’iintlantsi. Amasandawana abethe i-AS Vita Club ngo’3-1 kumdlalo weCaf Champions league obubukelwe ngabantu abaninzi eStade des Martyrs la Pentecote ngale ntlwa yanamhlanje eDemocratic Republic of Congo. Amagowuli weDowns afakwe sisitshovutshovu esiqale umdlalo namhlanje, u-Anthony Laffor, kwalandela uYannick Zakri noSibusizo Vilakazi. La manqaku mathathu afunyenwe yiSundowns ayibeke phezulu – ngoku izakulinda umdlalo olandelayo kungekho xinezelelo lungako xa idlalela ekhaya. Kulo mdlalo kuye kwanyanzeleka uPitso Mosimane asebenzise abadlali abafana noMotjeka Madisha noLucky Mohomi abangenawo kakuhle amava kwimidlalo yeCaf Champions League ngenxa yokwenzala kwabadlali bakhe. 
  
  
  
Iintshatsheli ze-Afrika, iMamelodi Sundowns ne-AS Vita Club zinkulene kwanzima kwisigaba sokuqala esiphele ngo’1-1 kungekho efuna ukoyiswa. Iqela loMzantsi Afrika liphokophele phambili kuqala kulo mdlalo futhi kucaca ukuba injongo yalo inye: kukuphumelela umdlalo qha. Phaya emva uThabo Nthete noMotjeka Madisha baqinisekise ukuba bavala onke amazibukho – logama uTebogo Langerman noThapelo Morena beqinisekise ukuba bayancedisa xa kuhlaselwa yiSundowns. 
Nangona iSA Vita ibidlalela ekhaya – kodwa ayikwazanga ukuyongamela iDowns njengeqela elidlalela phambi kwabalandeli balo. Ngokuhamba kwexesha iVita ibenamaxesha okuyixakekisa iDowns phaya emva – kodwa ifike uDenis Onyango ethe qwa. Ngomzuzu wamashumi amabini anesine, u-Anthony Laffor, uvalele igowuli emnatheni ngentloko kwathi cwaka. ULaffor ebeyinkathazo kwiVita – kodwa ebencediswa nguSibusiso Vilakazi noYannick Zakri. Emva kwegowuli, nayo iVita ifumene elokulinganisa ngonyawo lukaSidibe. 
  
 kwisigaba sesibini i-AS Vita Club ayikwazanga ukuyibamba iMamelodi Sundowns enyuse umgangatho womdlalo noxa iimeko ebidlalela kuzo bezingaqhelekanga. Umdlalo omhle weSundowns noxinizelelo olufakwe nguLaffor ekinene, uPercy Tau obengumtshutshisi, uSibusiso Vilakazi noLangerman lukhokelele kumagowuli amabini weDowns. Kwimizuzu engephi siqalile isigaba sesibini, uZakri ukhabe ibhola entle emva kwethuba alinikwe ngabadlali beVita phambi kweepali. Emva kwakhe kulandele uVilakazi ngegowuli lesithathu. Impumelelo yayo iDowns iyifumene le mpumelelo nangona abadlali bayo abaphambili bebengekho ngenxa yokwenzakala. Amava aqokelelwe ngabadlali beSundowns kwimidlalo yeCaf Champions League kunyaka ophelileyo abancedile namhlanje xeshikweni bebethela kowayo i-AS Vita Club ethanda ukuba yingxaki kwamanye amaqela kolu khuphiswano. 
 
  
  
  
  
 AS Vita Club: Lukong, Baemeto, Ngonda, Obama, Kasereka, Munganga, Atuba, Ikanga, Etekiama, Sidibe, Mukoko. 
Mamelodi Sundowns: Onyango, Nthethe, Madisha, Morena, Langerman, Mohomi, Vilakazi, T. Zwane, Laffor, Tau, Zakri.",IDowns iyihlaze kowayo iVita Club namhlanje!
"Ukhuphiswano lukaTelkom lukwesona sigaba sibalulekileyo. Ngempelaveki, amaqela amane aza kulwela ukudlulela kwisigaba sokugqibela seTelkom Knockout ekhatshwa zizigidi ezine zeerandi (R4-million).  
Abantu abaninzi abangakwazanga ukuya eMpumalanga baza kuthi ntsho amehlo abo kumabonakude xa iMaritzburg United idibana neKaizer Chiefs emdlalweni oza kuba nomtsalane eMbombela Stadium ngentsimbi yesithathu ngeCawe.  
Okunika umdla kakhulu kukuba umqeqeshi weChiefs, uErnst Middendorp, wayengumqeqeshi weTeam of Choice owayihlangula isengxakini kwiminyaka emithathu edlulileyo.  
Ngoku iMaritzburg iphantsi kwesandla sikaEric Tinkler oyisindise ezembeni kwisizini edlulileyo kodwa ngokungafaniyo nezinye iisizini – isiqalo sayo sibe sihle kule sizini. 
 Usihlalo weMaritzburg, uFarook Kadodia, uxelele iMecury okokuba iqela lakhe lingayibetha iChiefs. 
“Asizizo iintshaba kodwa asingabo abahlobo ebaleni. Sinomsebenzi ekufuneka siwenzile. Ndithetha nanini na noMiddendorp kodwa ndakuthetha naye ngoku emva komdlalo ngeCawe. Amakhosi adlala kakuhle, nayo iMaritzburg iqhuba kakuhle. Siyasivuyela isigqibo seChiefs sokusa umdlalo eMbombela Stadium. Akululanga kuthi maqela aselunxwemeni. Kodwa ndicinga ukuba singayibetha iChiefs siye emdlalweni wokugqibela weTelkom Knockout,” utshilo uKadodia ekuqaleni kwale veki.  
Amakhosi aya emdlalweni ephantsi koxinizelelo ngenxa yabalandeli abalangazelela indebe abayigqibela kusekho uStuart Baxter.  
Iqhuba kakuhle ke kambe iChiefs kule sizini. Ukubetha kwayo iMaritzburg kungakhuthaza abadlali ngakumbi.  
Iqela likaMiddendorp liya eMpumalanga liqhwalela ngenxa yokungabikho kwabadlali abafana noDaniel Akpeyi, uErick Mathoho noWillard Katsande abanqunyanyisiweyo. 
Amakhosi aya kufumana ithuba lokugweba indlala ukuba aphumelele ngeCawe.  
Ngaphandle kwamathandabuzo, uMiddendorp unomnqweno wokuphumelela indebe ngokuba lo nto ingaqinisa ubuhlobo phakathi kwakhe nabalandeli abangamginyi ncam.  
Isekela-mqeqeshi, uShaun Bartlett, uthi iChiefs inabo abadlali abaza kuvala iindawo zabadlali abangekhoyo.  
“Umdlalo uza kuba nzima. Kodwa senza iinguqu sidlala neChippa United saphumelela ngo’2-0. Sinabo abadlali abakulungeleyo ukwenza umsebenzi,” utshilo uBartlett ethetha neentatheli emva komdlalo weDiski Challenge.",‘Singayibetha iChiefs kwiTelkom’
"IINTATHELI zephephandaba iDaily Dispatch eMonti zikuchaze kwayintlungu ukuphathwa kakubi ngumqeshi wazo, iTiso Blackstar Group, zisithi ukusebenzela le nkampani kufana nqwa nesihogo kuba akukhathalelwanga mvakalelo yamntu. 
Kule veki iintatheli zaseTiso Blackstar, kuquka noogxa bazo beSowetan eRhawutini, bangenele ugwayimbo besithi bafuna kupheliswe ukucalulwa kwabantu ngenxa yebala kule nkampani. 
Ezi ntatheli zikhalazela ukungahlawulwa bhonasi iminyaka emihlanu, ukungonyuselwa mivuzo kulo nyaka kwanokungalingani kwemivuzo phakathi kweentatheli ezimnyama nezo zimhlophe. 
Ukugwayimba kwabo kuqhokre kakhulu imveliso yeDispatch, nanjengoko iphephandaba langoLwesibini belithundeza ubhityo kuxonyezelelwe umtyangampo weendaba ezingenanto yakwenza nendawo elithengiswa kuyo eli phephandaba. 
KwiDaily Dispatch eBeacon Bay, ngoMvulo nangoLwesibini, iintatheli kwanoogxa bazo abafana nabafoti kwanabakhwezeli, beziphethe amaphekepheke, idolo liphezulu isitsho ingoma. 
Amanye wala maphekepheke, xa etolikwa ngesiXhosa, afundeka ngolu hlobo, “Kukwahele eTiso”, “Kudala sibika amabali wabanye abantu, ngoku lixesha lokuba sibike awethu”, “Amandongomane yinto yeenkawu”, “Hlonipha iintatheli zethu”. 
Intatheli esingenakuyichaza ngegama ithe: “Into esiyifunayo kukuhlawulwa ngendlela eyonelisayo umsebenzi esiwenzileyo. Sincama iintsapho zethu sisebenzela iDaily Dispatch, kodwa akukho mbuyekezo yokusikhuthaza.” 
“Abanye kwiintsapho zethu bade bangaqondwa naxa besithi abanamali, kucingwe ukuba bayaxoka xa besithi abanamali. Andikhathalelanga nokuba bangandigxotha mna, kuba ndilwela amalungelo oluntu,” kutsho le ntatheli. 
Enye intatheli ithe: “Kukho abantu abamhlophe apha enkampanini abarhola ukodlula oogxa babo abamnyama, ube umsebenzi omninzi usenziwa sithi zintatheli ezimnyama.” 
Uqhankqalazo lwangoLwesibini lungenelelwe nangamalungu wamaKomanisi aseMpuma Koloni. 
Imanyano yezi ntatheli zingenele ugwayimbo i-Information Communication Technology Union (ICTU), ityhola iTiso Blackstar ngokungaxabisi amalungelo wabasebenzi bayo. 
“Abakhathali abaphathi beTiso Blackstar, bathi nokuba bangahamba abo bangenele ugwayimbo. Bathi intatheli yinto echolwa esitalatweni,” kutsho uMongameli we-ICTU uMoeketse Lepheana. 
Kodwa uSekela Mlawuli kwiTiso Blackstar uMoshoeshoe Monare ukuphikile oku esithi: “ULepheana yindalo yakhe ukubaxa izinto. Ngabasebenzi bethu aba, hayi nje amalungu akhe, asoze sithethe into enjalo ngabo. Ukuba uthi kukho umanejala okanye igosa elithethe lo nto, makeze nobungqina.” 
UMonare uthi abo bangenele ugwayimbo bagwayimbele ibhonasi, hayi ezinye zezinto eziphakanyiswe ngethuba logwayimbo, watsho esithi kusemdleni wabo wokuba izinto zisombululeke. 
“Abantu xa bekugwayimbo baphakamisa izinto ezininzi. Ngokolwazi lwethu nangokwesetifikethi seCCMA ugwayimbo lumalunga nebhonasi, kwaye sifuna ukuyibethelela eyokuba aziyo nyani iingxelo zokuba iTiso Blackstar ayiyihlawuli ibhonasi. 
“Ibhonasi asiyihlawuli nje kuphela, kukho izinto ezilandelwayo phambi kokuba siyihlawule kwaye ndingaqinisekisa ukuba bakhona abantu abakhe bayifumana ibhonasi eTiso kunyaka ophelileyo emva kokulandela le miqathango,” utshilo uMonare.",Iintatheli zeDispatch: ‘Sisebenza esihogweni’
"Kugquba umoya omhle kwandlunkulu weSafa emva kokuba iqela lesizwe lebhola ekhatywayo liphumelele umdlalo obalulekileyo ekuqaleni kwale veki. UMzantsi Afrika wenze imbali ngokubetha iGhana ngo’1-0 emdlalweni obumhle eFNB Stadium ngongcwalazi ngoMvulo. Igowuli abaphumelele ngalo aBafana Bafana lifakwe nguBongokuhle Hlongwane – isiququ sefolosi esidlalela iMaritzburg United. Kanti kwiveki ephelileyo ngoLwesihlanu, uMzantsi Afrika ubambene neqanda neZimbabwe emdlalweni obuseHarare emalanga. Imidlalo kaGroup G yomibini edlalweni nguMzantsi Afrika ihlahla indlela eya kwitumente yehlabathi (Fifa World Cup) eza kusingathwa lilizwe laseQatar kunyaka ozayo. Nangona ukuya eQatar ingasiyiyo into esemqoka kuHugo Broos njengokuba ezama ukwakha iqela elitsha – kodwa uzingomba isifuba ngomsebenzi owenziwe ngabadlali bakhe ekuqaleni kwale veki. 
Ebeqala ukuxhuzula imikhala njengomqeqeshi waBafana Bafana, ngethamsanqa ukwazile ukuqokelela amanqaku amane emidlalweni emibini. “Ndiyavuya futhi ndiyaziqhenya ngento endiyibone isenziwa liqela lam ebaleni namhlanje,” utshilo uBroos emva kokuba iqela lakhe loyise iGhana enomkhwa ombi wokuthanda ukuwusokolisa uMzantsi Afrika. “Senze inkqubela ebonakalayo evekini nje enye. Into endiyiqapheleyo ngokuya iqela belidlala eZimbabwe kukuba abadlali bebengazithembanga futhi ibingekho intshisakalo yokuphumelela. Kodwa into endiyibone emdlalweni wanamhlanje yahlukile. Sidlale umdlalo omhle kakhulu ngokuzithemba. Ndibone iqela elidlalela ukuphumelela futhi eliziqoqoshileyo kakhulu. Sifumene amanqaku amane endaweni yamanqaku amathandathu. 
“Ezintsukwini ezidlulileyo bendithe, ukuba singafumana amanqaku amane, ndakuvuya – kodwa bekufanele siyibethile iZimbabwe saze sadlala ntanganye neGhana. Kwenzeke izinto eziphambeneyo kwaye ayindiphathi kakuhle lo nto,” utshilo uBroos. Kwinyanga ezayo, uMzantsi Afrika uza kuqubisana neTopiya (Ethiopia) emidlalweni emibini kwaye kufuneka uphumelele ukuze wandise amathuba okuya eQata. “Sakubona ukuba sakuhamba kangakanani xa kuphela ugqatso. Kufuneka banikwe ithuba lokudlala abadlali abasakhulayo. Xa be benganikwa, amava baza kuwathatha phi? Umzekelo: uEthon Brooks udlale kakuhle kakhulu namhlanje. Kwiinyanga ezizayo siza kubona abanye abadlali ithuba lokudlala. Ukuba lo nto ingaphumelela, ndingavuya ngoba yinto endifuna yenzeke apha eMzantsi Afrika,” utshilo uBroos. UMzantsi Afrika uthe ngcu phezulu emva kokubethwa kweZimbabwe ngo’1-0 yiEthiopia.",Hugo Broos: Senze inkqubela ebonakalayo kule veki
"Usomashishini waseDutywa owaziwa kakhulu ngokunceda ulutsha kwezemidlalo, utat’uMthetheleli Ngumbela, ungene tsotsololo emahashini.  
Lo somashishini, odume ngokunceda, usungule itumente yamahashe kwilali iBhomela – apho bekukhuphisana kuyo amahashe needyoki ebezisuka kwiidolophu ezahlukeneyo kwiphondo leMpuma Koloni nakwamanye amaphondo.  
UNgumbela waziwa kakhulu ngegalelo lakhe elibanzi kumdlalo weqakamba kweli phondo nakuMzantsi Afrika ngokubanzi – kodwa ngenxa yehashe, * -Andazi – lelali yaseDutywa elathi lazenzela imbali phambi konyaka ophelileyo ngokutshatshela kwiBerlin November – le nkonde yaye yavakalelwa. Kungenxa yeso sizathu esabangela abone kufanelekile ukuba asungule itumente yamahashe eDutywa. 
NgeCawe, abantu baseDutywa bebephume ngobuninzi beyo kuzonwabisa ngemidyarho yamahashe aphalayo naphalayo abekhuphisana. Nangona imidyarho ingagqitywanga kwimpelaveki edlulileyo – kodwa impumelelo yolwa suku imonwabise kakhulu utat’ uNgumbela kwaye uthembisile ukuba uzakwenza ngakumbi kwixesha elizayo. 
“Into eyenzekayo, ndabizwa ngumasipala kukho umcimbi anawo ngenye imini. Kuthi kuloo mcimbi kuchazwe ukuba bekukho umdyarho eBerlin kwaye kwaphumelela ihashe lalapha eDutywa. Yeyona nto eyandenza ndithi xa kukho ihashe laseMbhashe elibethe onke amahashe elizwe lonke, ndathi makubekho into endiyenzela abantu apha eMbhashe. Kaloku kufuneka umane ubuyisela loo tiki unayo apha ebantwini. Yaqala njalo ke le nto. Ndithe ndakubona abantu abaninzi kangaka, ndathi kulo nyaka uzayo kufuneka ibe mibini imidyarho. Kuyabonakala ukuba abantu bayayithanda into efana nale,” utshilo uNgumbela. 
Ngenxa yobuninzi bamahashe nokukhawuleza kwexesha, kuye kwanyanzeleka ukuba kumiwe ngenxa yobumnyama.",UNgumbela ungene tsotsololo kumdlalo wamahashe
"Amabhinqa aselula anxilayo emva koko asetyenziswe ngamadoda akwezopolitiko ukufezekisa iminqweno yawo, makuliwe.  
Le yindlela abona ngayo imeko yezopolitiko yanamhlanje uBhelekazi Mabandla (35), unondyebo weANC eMonti, kwaye uthi oku kufuneka kutshintshiwe.  
“Abantu abatsha ababhinqileyo abaliboni igalelo lokuzibandakanya nezopolitiko. Nkqu nam, njengebhinqa eliselitsha kwiANC, ndiyanqwenela ukuyitshintsha le ngcingane yokuba ukuze ufumane isikhundla kufuneka ulale (namadoda) okanye wenze izinto ezithile ukuze ufumane isikhundla. “Sibona amabhinqa amatsha enxila esenziswa izinto ezigwenxa ngamadoda akwezopolitiko, kwaye akukho mntu uthethayo ngale nto,” kutsho uMabandla.  
UMabandla uthi umkhwa wokusetyenziswa kwamabhinqa ngamadoda ezopolitiko uthe gqolo ukuthobela phantsi isidima samakhosikazi. “Ngamanye amaxesha sibona amabhinqa esetyenziswa ngoosopolitiki abalwa amadabi abo.  
Le nto kufuneka itshintshe futhi itshintshwe sithi mabhinqa. Amadoda akwezopolitiko kufuneka siwacele umngeni sibuze ukuba kutheni engasikhuseli.  
“Ukuba uyakhathala ngobuwena njengebhinqa, uyakuyazi ukuba akulunganga ukusetyenziswa ngamadoda afuna ukufezekisa iinjongo zawo zezopolitiko,” utsho uMabandla.  
UMabandla uyibona ipolitiki njengethuba lokutshintsha iimpilo zoluntu, kwaye uthi uzimisele ukulidlala eli galelo.  
“Mna ndikwipolitiki ukuze ndenze utshintsho kwindawo endingqongileyo. Ndenze izifundo ezoyamene nezopolitiko eThabo Mbeki African Leadership Institute (Unisa) kuba bendifuna ukuziqwalasela ngenye indlela ezopolitiko.” UMabandla uthi amakhosikazi, nokuba kukowuphi umbutho wezopolitiko, kufuneka adlale indima kwiindawo akuzo.  
“Le nto yokuba ezopolitiko yindawo yamadoda isikakhulu, kufuneka itshintshiwe ngabantu abangamakhosikazi,” utshilo uMabandla.  
Uvale ngelithi  ipolitiki sele iyinto yemihla ngemihla, kungoko ubani kumele azibandakanye abenolwazi ngokumngqongileyo. 
UMabandla ebethetha kumthandazo wamanina ale zone eMonti ngempelaveki.",‘Masilwe ukusetyenziswa ngamadoda kwezopolitiko’
"Xa nina ningaboni ngasonye pha kowenu nenza njani? Nihlala phantsi niwushukuxe umba kude kuvele isisombululo okanye kuvela kungabikho ucenga omnye?  
Elowo azihambele eyakhe indlela? Njengokuba iminyaka iye ihamba siye sibona umkhwa omtsha xa umntu okanye abantu bengakholisekanga yinto ethile, sibabona besiya kwammelwane beyokucela isisombululo seengxaki zasendlini. 
Yinto ekhulayo le nethanda ukuxhaphaka kwiqonga lezopolitiko, xa elowo ingenzekanga intando yakhe umbone eyokwenza isimbonono kwiinkundla zamatyala.  
Ukuba ingqondo yam icinga kakuhle ingathi liqela le-Democratic Alliance elayenza yaxhaphaka le nto, belithi lakubethwa yivoti kwindlu yowiso mthetho ubabone bebalekela kwiinkudla zamatyala ukuzama ukuba nelizwi elivakalayo.  
Ithe yakumane iphumelela kwezinye izinto enkundleni sabona namalungu athile ombutho olawulayo ezeka emzekweni. 
Ndiza kubuya ndithethe ngale yamalungu eANC nokuquqa iinkundla mvanje, kodwa eyona mna indikhathazayo yile yokuba lo mkhwa ngoku ungene waphelela nasezinkozweni zamaKrestu.  
Kule veki iphelileyo besisothuswe ludaba lokuba amalungu eZion Christian Church (ZCC) eBotswana amangalele uBhishopu wawo uBarnabas Lekganyane kunye nabo akhokela nabo.  
Le nto yokuba amakholwa anyusane esehlisana ezinkundleni zamatyala iqheleke xa sukuba kukho uqhekeko kusiliwa ngobutyebi nobunini bezakhiwo zebandla elo, kodwa kwesi sihlandlo akunjalo.  
La makholwa khange avane ngento yoburhulumente bebandla baze babhenela ezinkundleni zamatyala. Ukugqibela kwam ke ukulilandela eli tyala, la makholwa aseBotswana ebegunyazisa ukuba uBhishophu wabo makaphoswe kwesimnyama isisele. 
Andiyazi nokuba mhlawumbi ndim ozifunda goso Izibhalo Ezingcwele na, kodwa kwabaseKorinte bokuqala, kwisahluko sesithandathu ukuqala kwisahlukwana sokuqala siphele kweseshumi elinanye; apho uMpostile uPawulos uthethisa enqanda amakholwa ukuba mawangasani ezinkundleni zamatyala.  
Xa usifunda esa sicatshulwa kuyacaca lubala ukuba into yokuba amakholwa aquqisane ezinkundleni zamatyala lo nto inxamnye nomthetho kaThixo. Xa kengoku isoyisa amakholwa le Bhayibhile yabo kuza kubekisela phi kuthi? 
Ndiyafuna ke ukuthi xana izinto ezifana nezi zisenzeka kwezopolitiko nasezinkonzweni ngokubanzi lo nto ithetha ukuba idemokhrasi iyakhula, kaloku yeminye yemigomo yolawulo lwentando yesininzi ukuba sonke siyalingana phambi komthetho; kwaye xa ubona ukuba ayanyhaswa amalungelo akho ungabalekela kumthetho wesizwe kwiinkudla zamatyala eli. 
Sibonile xa bekusonyulwa usihlalo omtsha weANC kweli phondo uOscar Mabuyane ukuba abo bebengakholwanga seso sigqibo bakhawuleze bakrweca iinkundla zamatyala, sakhatywa ke isicelo sabo kwaphela into ebithethwa. 
Ingaba ngoku le sele iyindlela esenza ngayo izinto sakunganeliseki? Sekwabanzima na ukuba izinto zobukhaya bethu sizishukuxe singakhange sibize mntu wangaphandle azokusilamlela?  
Yhini le ingaka icaca ukuba endaweni iinkundla zamatyala zihoye izikrelemnqa, izidlwengu, namasela, kufuneka zihoyene nokungamamelani kwaye nokunganeliseki kwethu?  
Noko bantu bakowethu ingqondo mayisetyenziswe, simamelane singakhange sibe sichithe ngexesha leenkundla zamatyala zeli lizwe.",Amaaandla! Ayingowethu!
"Akukho bani ukhathalayo  xa amadoda engenabantwana kuba uhlobo azibalula ngalo amadoda eluntwini aluqanyangelwanga ekubeni ngutata ngokufanayo xa kuthelekiswa nasekubeni ngumama kubantu ababhinqileyo. 
 Asilohlobo lokubona izinto oluhambelana nemeko yokulingana ngesini ke olo. Nangona kunjalo, ukuba uyindoda exhalabileyo kukuba imbewu yobudoda bakho sele iyintloya nje… Woga! Yima kancinci! Kanene yimfeketho yantoni le ndiyicingayo? Ukuba uyindoda, ewe kakade, awubinaxhala ngemeko yembewu yakho yobudoda okanye ukuba unayo inzala kusini na . Asinto ifane yenziwe ngamadoda leyo yokuxhalaba.  
Endaweni yokuxhalaba, siye xa sisengamatyendyana abafana sinqwenele okokuba singabi nanzala, nto leyo engathi isivumele okokuba sinkcenkceshele nje imbewu ngaphandle kwexhala lokokuba kunganesivuno esiphazamisana nolonwabo lwethu emva kweenyanga ezilithoba. Apha ekukhuleni kwethu, kuyenzeka okokuba sixhalatyiswe luhlobo nobungakanani bemitsi esiyenzayo xa sukube kutsitywa iziko, kukungomeleli okanye ubude besagweba esiqule ngaso, nokunye nokunye. Into yokokuba imbewu yobudoda sele iyintloya nje, okanye ukuba sempilweni nokomelela kwabaya nojubalala, akufani kusenze sicinge kabini de singehlelwa bubuthongo.   
Uphando lwam apha ezirhangeni xa ndincokola namadoda afumana unyango (kunye namaqabane awo) lundichazela okokuba uninzi lwamadoda alufane luxhalatyiswe kukungabi nabantwana. Nditsho nalawo axilongwe ngoogqirha afunyaniswa enengxaki, isiqingatha esivisayo kuwo siyaphika okokuba kukho into engalunganga kwinzala yawo. 
 Ukususela apho, azibona njengabantu abafanayo nje namanye amadoda, abantu abanengxakana nje ngohlobo abaphila ngalo ezinjengokutshaya nokusela kakhulu, okanye ababona okokuba ubukhulu bengxaki bukumaqabane abo, hayi bona. Nditsho nakwimbinana yamadoda ekuvumayo ukuba iyakhathazwa kukungabinabantwana, uhlobo acinga ngalo nohlobo athetha ngalo kubonakalisa ubuchule bengqondo obunentekelelelo ukuze akhusele isidima sawo sobudoda.   
Endikuqwalaseleyo kukuba, nangona ababhinqileyo abangakwaziyo ukuba nabantwana bekholisa ukuyifukama ngaphakathi le ingxaki ,  ngohlobo oluzibeka ubutyala bokungagqibeleli ekubeni ngamaqabane, amadoda wona ayikhabela pha kude lo meko yokungafumani bantwana ,  ngohlobo nje olufana nomqhubi wemoto yomdyarho ongenangxaki emva kwevili, kuphela nje ophoxwa kukungasebenzi kakuhle kwenjini yemoto okungaphaya kwamandla akhe. Konke oku kumenza umntu ondim akhe abuye umva, azikise ukucinga ngale meko .  
Ukungafumani bantwana. Nditsho nkqu igama eli aliyichazi ngokuthe ngqo imeko. Alithethi ncam le nto ekukhangeleka liyichaza. Akufani nemeko exilongiweyo kwabonakala okokuba awunakufumana bantwana. Kaloku, ukungafumani bantwana ayisikokuxilongwa ncam ze kufunyanwe unobangela wesigulo ngaphezulu kokokuba iluhlobo esithi sijonge ngasemva ze sichaze ubume bemeko yangoku esizifumana sikuyo. Akudli ngokukhonjwa kwisizekabani esithile, yaye iimpawu zako ziba kukusilela kwento ethile, ukusilela kokudlulileyo, ukulungiselela ikamva ngento ethile. Intlungu ehambelana nale meko ikwanjalo ukuba yinqontsonqa. 
 Abantu abaninzi bakhe bahlangabezana nentlungu apha ebomini: balahlekelwa ngabosapho ababathandayo, baqhawukelwa likhonkco lomtshato, okanye kwaphela ubudlelwane kwabebethandana nabo. Intlungu ke leyo, amaxesha amaninzi, icacile yaye ayiphithenanga. Le yona intlungu, enye leya kungancokolwayo ngayo, ayinasiganeko nasiphelo. Yintlungu etsho emongameleyo ufike amehlo akhe emana ukuthi gwantyu iinyembezi. Yintlungu yokungafumani bantwana. Amaqabane anale ntlungu asoloko ebopheleleke ngokuhlala ethembeni lokokuba obhinqileyo angamitha nanini na , kodwa kusuke kungabikho njalo. Amatyeli ngamatyeli. Ze bazibone besentlungwini yokulahlekelwa . Kodwa ke, umbuzo uthi: balahlekelwe yintoni? Akukho sisu sichithekileyo, akukho sana oluye alwalunga, ngoko ke akukho nto iyintlungu ihambisana nokulahlekelwa ephathekayo. Kuyingxaki ke xa sukuba kungekho siganeko simileyo esikhumbulekayo esingathi sincedisane nokokuba umntu azinikezele ngentliziyo yakhe yonke ukuhoyana nobo buhlungu, xa kungekho ndlela yokukhomba ngqo entweni uthi “le, yile nto endiphulukene nayo”, kuba kaloku kuthi kungabikho mphini ubambekayo wokuzamisa uqunge intlungu leyo. Kuthi kusakungabikho siganeko saziwayo esithi simisele iingcinga kwabanye yokokuba amaqabane la agutyungelwe yintlungu, intlungu yabo ibe yesemfihlakalweni, ze ngamanye amaxesha ibe yethandabuzekayo, ibe yelambathayo: intlungu le ingaba yesekelezelwe elizeni ngaphandle nje kwemijikelo  yokuzama kunye nethemba kunye nokuzama kwakhona kunye nethemba elilonzizayo  , kunye nokuba sentlungwini okukhangeleka kuyintlekisa. Nangona kukhangeleka kuziintloni kwabaninzi ukuthetha ngalo mba, ndicinga okokuba ukuzisizela ufele ngaphakathi ngoyena mtyholi mkhulu.  
Ukuthetha ngale ntlungu ineembuso ngeembuso kwabanganenkxaso novelwano kusengaba lelona nyathelo lokuqala ekuthezeni amandla umvandedwa nesizekabani esenza umntu abe likheswa: ukuthetha kubahlobo, kubamelwane, kumalungu osapho nawo asentlungwini efanayo engathethekiyo ube wena ungayazi nokuyazi lo nto. 
 Ukuthetha phandle kungathi kuze neenguqu kunye nesisombululo xa sithi sijongane nobunjalo bemeko yokungafumani bantwana ngokuthi sinyanzelise abasemagunyeni – kwezopolitiko, kwezonyango, kwezorhwebo, nakwezenkcubeko – bavuke emaqandeni abolileyo malunga nale meko enobuzaza entlalweni yethu.",Inzala emadodeni
"IKOMKHULU lamaXhosa aliwuvali umlomo yimbeko nobubele elibufumene ngethuba lotyelelo lalo eZimbabwe kwiveki ephelileyo. 
IKumkani yamaXhosa uMpendulo Zwelonke Sigcawu, ephelekwa nguNkosana Xhanti Sigcawu, bebetyelele kwiKomkhulu lamaXhosa aseZimbabwe iNgxingweni eMbembesi kwiphondo iMatabeleland apho bekubekwa ngokusesikweni uNkosi Dumisani Ndondo. 
UNkosi Dumisani ngunyana wenkosi ekhothamileyo uNkosi Michael Ndondo. Umsitho wokubekwa kwale nkosi ubuzinyaswe ngabaphathiswa bombuso kaMongameli Robert Mugabe kwanabantu bezoshishino. 
Kwaba baphathiswa singabalula uAbednego Ncube, wophuhliso lamaphandle kwanokugcinwa kwamafa nenkcubeko yesizwe, kwano-Obert Mpofu wezothutho nophuhliso lweziseko. 
UNkosana Xhanti Sigcawu uthi bachithe iintsuku ezintathu eZimbabwe.  
“Samkelwe ngobubele obukhulu. Bekumnandi ngendlela emangalisayo. AmaXhosa aseZimbabwe anebhongo kakhulu ngathi,” utsho uSigcawu. 
USigcawu uthi uNkosi Dumisani bamphe izipho ezifana nesidanga sakwaXhosa kwanentonga. “AmaXhosa aseZimbabwe asawagcinile amasiko akwaXhosa. Iyasivuyisa lo nto njengeKomkhulu lamaXhosa,” utshilo uSigcawu. 
IKomkhulu lamaXhosa eNqadu kuGatyana linonxibelelwano namaXhosa aseZimbabwe. Ngonyaka ka2011, uSigcawu wachithela iKrismesi eZimbabwe nala maXhosa.  
Iqela lebhola ekhatywayo lamaXhosa aseZimbabwe, likhe latyelela eNqadu ukuza kuthabatha inxaxheba kwitumente eyenziwa nguSigcawu. 
sithandiwe.velaphi@inl.co.za",UZwelonke wamkelwe ngobubele eZimbabwe
"BANGAPHAYA kwamawaka amahlanu (5 000) abantu baseNelson Mandela Bay abangaphulukana nemisebenzi yabo xa urhulumente engasiphumeza isibhengezo sokufaka irhafu yeswekile kuTshazimpuzi wonyaka ozayo. 
Oku kuthethwe ngusihlalo weCoca-Cola Beverages Africa uPhil Gutsche. UGutsche ekunye neenkokeli ezikwicandelo leziselo ezineswekile bebebambe indibano eBhayi apho bebexoxa ngenyathelo lokuphikisa lerhafu yeswekile. 
Amanye amashishini athe azimasa le ndibano yiBeverages Association of South Africa (BevSA), iLittle Green Beverages yaseBuffalo City kwaneTwizza yakuKomani. 
Ngethuba esenza intetho yohlahlo lwabiwo-mali ngenyanga yoMdumba, uMphathiswa wezimali uPravin Gordhan wabhengeza ukuba ukuqalela ngomhla wokuqala kwinyanga kaTshazimpuzi. Injongo zale rhafu kukwehlisa ubuninzi beswekile obusetyenziswa ngabantu baseMzantsi Afrika. Urhulumente ukholelwa ukuba ukuxanda komzimba (obesity) bubangelwa yiswekile eninzi emzimbeni. 
Le rhafu kulindeleke ukuba ibekumashumi amabin ekhulwini (20%) kwaye iingxelo zithi ingazisa ingeniso yeebhiliyoni ezisixhenxe (R7bn) ngonyaka. 
UGutsche uthi xa ingaphunyezwa le rhafu, uqoqosho lwaseMpuma Koloni lizakuchaphazeleka kakubi. “EMpuma Koloni iqondo lentswelo-ngqesho liphezulu. Ukuphunyezwa kwale rhafu kuza kwenza imeko ibembi nangakumbi,” utshilo uGutsche. 
KuMzantsi Afrika uphela, imisebenzi engama-60 000 ingalahleka ngexa yale rhafu ngokokutsho kukaGutsche. 
Uthi irhafu yotywala necuba ayinokufaniswa nerhafu yeswekile. “Utywala buselwa ngabantu abadala, futhi kwanecuba litshaywa ngabantu abadala, kwaye ubuninzi babo bayazithengela. Kodwa isiselo esinganxilisyo sona siselwa nangabantwana abancinci abangekho kwibakala lokuziselela,” utshilo uGutsche, esithi abayamkeli le rhafu futhi bazakwenza konke okusemandleni kubo ukuyiphikisa. 
UGutsche exhaswa ngumlawuli weBevSA uMapule Ncanywa, uthi ubuninzi okanye i97% yeengxaki zokuxanda komzimba wabantu akubangelwa yiswekile emzimbeni. 
Umlawuli wezimali kwaTwizza uNico de Jager uthi malunga ne-815 yemisebenzi kuKomani ingalahleka xa inokuphunyezwa le rhafu. NgoMvulo umhla wama-22 kule nyanga, ezinkampani zizakubhalela urhulumente ziphikisa le rhafu.",Amashishini ayakhala ngerhafu yeswekile
"Kukhangeleka ngathi angatyikitywa lelinye iqela elilahlekelwe ngumqeqeshi kwiveki ephelileyo uSerame Letsoaka. Lo mqeqeshi obexhuzula imikhala kwiGolden Arrows, kuvaka ukuba uthetha-thethana neBlomfontein Celtic eqhagamshelene naye emva kokumka kwakhe kwiqela ebeliqeqesha laseKZN izol’elinye.  
ULetsoaka uxelele i-Arrows ukuba uyayishiya [ngoLwesibini] ngenxa yeengxaki zosapho lwakhe oluseRhawutini. Kodwa iingxelo zithi angabhengezwa yiBloem Celtic kungentsuku zatywala.  
ISiwelele ikhangela umqeqeshi omtsha emva kokukhulula kwayo uClinton Larsen kwiveki ephelileyo ngenxa yokungaqhubi kakuhle kweli qela laseFree State.  
Emva kokuhamba kwabaqeqeshi ababini kule veki yodwa – kubonakala ngathi zingakhona ezinye iinguqu kumaqela ePSL ungaphelanga lo nyaka.IMaritzburg United kuvakala ukuba ifuna uClarsen okanye * -Eric Tinkler – onekamva elingacacanga kwiPirates.",Ufunwa ngapha nangapha uLetsoaka
"Ibuyele kwindawo yesithathu iPlatinum Stars kwiPSL emva kokuba izuze amanqaku apheleleyo ngoMvulo. 
 IDikwena yothuse AmaBhakabhaka xeshikweni iwabetha ngamagowuli amabini kwelinye [2-1] kumdlalo wePSL eRoyal Bafokeng Stadium. Ibuyele endaweni yayo iPlatinum emva kokulahlekelwa kwimidlalo emibini yonke phambi kwalo iwuphumeleleyo ngoMvulo.  
Iqela likaCavin Johnson lidlale kakuhle futhi bekucaca mhlophe ukuba liyifundile indlela iPirates edlala ngayo. Siphele isigaba sokuqala ihamba phambili iDikwena. 
 Omnye wabadlali abakhathaze iBucs ngumdlali owayesuka kuyo, uNdumiso Mabena.  
Lo kaMabena ufake ibhola entle kakhulu ngesithende esishiye uBrighton Mhlongo esisifu ngumsindo. Eli qela laseMntla Ntshona linethuba lokudlala kwiCaf Confederation Cup ukuba iphela isizini likwindawo yesithathu. Uyivuyele le mpumelelo kakhulu uMabena watsho encoma oogxa bakhe ngokuzimisela. “Yah! Njengokuba izicwangciso zethu zingahambanga kakuhle, sifuna ukudlala kwiConfederation Cup,” utshilo uMabena.","Ifuna ukudlala imidlalo yeCaf, iPlatinum"
"Iqela lebhola ekhatywayo laseNtshona Koloni, iStellenbosch, libe ngumqobo namhlanje endlela yeKaizer Chiefs eya kwiTop 8. Emva kokubetha i-Orlando Pirates ngo’1-0 phambi kwekhefu leFifa neWydad Casablanca ngo’1-0 emdlalweni weCaf Champions League kwiveki ephelileyo, Amakhosi aye emdlalweni wanamhlanje ukuzithemba kufunqukile. Ngelishwa lawo, aye abambana neStellenbosch ngo’2-2 emdlalweni obutshisa bhe eFNB Stadium ngorhatya namhlanje. 
Ingqungqumbana ekhutheleyo, uNkosingiphile Ngcobo, uphantse wasonzakalisa iStellies ngethuba ibhola yakhe ibetha epalini emizuzwini yokuqala kwisigaba sokuqala. Nakwelakhe icala uDaniel Akpeyi uye wasebenza ngethuba evala ibhola ebikhatywe nguStanley Dimgba. Kuyiwe kwixesha lokuphumla iStellenbosch sihamba phambili ngegowuli elifakwe nguNathan Sinkala ngentloko. 
Emva kwemizuzu embalwa kwisigaba sesibini, uGavin Hunt ufake abadlali abafana noKhama Billiat, uLeonardo Castro noWillard Katsande. Umdlalo uye watshintsha, kwangoko kubekho iintshukumo. Amakhosi adlale umdlalo ongcono esebenzisa uSamir Nurkovic phambili. UCastro ufake ngentloko igowuli lokulinganisa emva kokufumana ibhola ebisuka kuReeve Frosler. 
Ufake igowuli lesibini uPhathutshedze Nange emva kokuba uDaniel Akpeyi ephume epalini akayifumana ibhola. Emva kwemizuzwana, uNgcobo ufake elokulinganisa. Kude kwaphela ixesha kungekho qela elikwazileyo ukufumana igowuli lempumelelo. Umqeqeshi weStellies ugoduke ephoxekile ngoba abadlali bakhe bebenalo ithuba lokuphumelela umdlalo. 
Kaizer Chiefs: Akpeyi, Frosler, Ngezana, Mathoho, Cardoso, Katsande, Parker, Ngcobo, Mashiane, Manyama, Nurkovic. 
Amalalela: Khune, Mphahlele, Castro, Billiat, Baccus, Sasman, Kambole, Zuma, Matsheke. 
Stellenbosch: Stephens, Macheke, De Goede, Robertson, Van Heerden, Van Rooyen, Jabaar, Sinkala, Du Preez, Dimgba, Mendieta. 
Amalalela: Langeveldt, Mbekile, Brenner, Nange, Scott, Msengi, Johnson, Skelem, Mthethwa.",iStellenbosch FC ayivumanga iChiefs ingene kwiTop 8
"Inkulumbuso yaseMpuma Koloni uOscar Mabuyane uthi ukutyelela kwakhe ikhaya labantwana abakhubazekileyo eMonti ngoMvulo, usuku lwakhe lokuzalwa, kumenze wachukumiseka. UMabuyane utyelele iCanaan Care Centre eBunkers Hill apho achithe usuku lwakhe lokuzalwa nabantwana abakhubazekileyo. Ebephethe ikeyiki kwakunye nezinye zezinto ezisetyenziswa kubomi bomhla nezolo bababantwana. Abantwana abagcinwa kweli khaya bayaxhuzula, ubuninzi babo. Abanye abakwazi kuhamba nakuziyela kwizindlu zangasese.  
Encokolela I’solezwe lesiXhosa uMabuyane uthe: “Ndiqaphele nto, ukuba kule nto yethu yothetha ngokubandakanya wonke umntu, siye sibenayo le nto yocinga ukuba abantu abakhubazekileyo ayingobantu abagqibeleleyo.” 
“Uyibona ke le nto naphaya eburhulumenteni, ngokuthi urhulumente wethu asilele, ukuqinisekisa ukuba uyakwazi ukugcwalisa izithuba ngokomyalelo nomyinge wabantu abakhubazekileyo. 
 
“Into endiyiqaphelayo kukuba abamama bakhathalela ababantwana, bakwenza oku ngenxa yothando hayi ngokuba befuna umsebenzi. Andiqondi ukuba umntu ofuna umsebenzi angayihlalela le meko. Lithandazwe nomntu ozinikele kwinkonzo yesizwe umntu ononyamezela oku,” utshilo okaMabuyane. 
Uthi olu suku aluchithe nababantwana asokuze aphinde alulibale. “Ndiziva ndithobeke kakhulu namhlanje (ngoMvulo) ukuba usuku lwam lokuzalwa ndizokulichithela kwaba bantwana. Inentsingiselo kakhulu kum lo nto. Ihlaba ngaphakathi entliziyweni kum,” utshilo uMabuyane. 
Umanejala weCanaan Care Centre uEleanor Saayman uthi bachulumance kakhulu kukutyyelelwa yiNkulumbuso. “Ukuza kwabelana nathi ikeyiki yakhe ibeyinto enkulu kakhulu kuthi. Isothusile kakhulu,” kutsho uSaayman, othi baqale ngo2006 ukusebenza kweli khaya. 
USaayman uthi ubuninzi babantwana abakwiziko labo bayaxhuzula, ze abanye babenesimo ekuthiwa yiCerebral Palsy (ukungasebenzi kwamalungu athile omzimba). Abantwana abakweliziko bangamashumi amahlanu anesibhozo, bejongwe ngabasebenzi abangamashumi amane anesithoba. 
Abantwana abakweli ziko beze ngenxa yemiyalelo yoogqirha, bambi ngokwezigunyaziso zeenkundla logama abanye besisiwa ngabazali babo. 
UMabuyane uthembise ngokuphinda abuye kwakhona kweli khaya, ethembisa ngengqwalasela yeemfuno zalo.",UMabuyane uchithe usuku lwakhe lokuzalwa nabantwana abakhubazekileyo
"Inkokeli yeDA uMmusi Maimane unqumamise uHelen Zille kwiinkqubo zalo mbutho kulandela umbhalo kuTwitter owawubhalwe ngulo kaZille etyibela inkqubo yobukoloniyali. 
Ngenyanga yoKwindla kulo nyaka uZille, okwayiNkulumbuso yaseNtshona Koloni, wabhala kuTwitter wakhe encoma inkqubo yoontamo-lukhuni. “Abo bacinga ukuba inkqubo yobukoloniyali yayigwenxa kuphela, cinga ngokuzimela kwengalo yomthetho, uqoqosho lwezothutho kwanemibhobho ehambisa amanzi,” kwabhala uZille kuTwitter. 
Ebhengeza isigqibo sesigqeba esiphezulu seDA uMaimane uthi bahleli kwindibano yeentsuku ezimbini eRhawutini bexovula imiba eliqela edla uMzantsi Afrika kuquka nalo mbandela kaZille. 
“Akukho mathandabuzo kwinto yokuba umbhalo kaZille [kuTwitter] ulihlazile igama lethu eluntwini. Siphila phantsi kwenkqubo yedemokhrasi ecekeceke efuna abammeli boluntu ukuba bachule ukunyathela ingakumbi kumba wemisindo esekhoyo eluntwini ngenxa yengcinezelo nefuthe layo. 
“Njengenkokeli yombutho, kumoxhekeke kum ukwakha kwakhona intembeko yoluntu. Ndimcelile uNkosazana Zille ukuba axolise kubantu baseMzantsi Afrika nakwiDA. Ngelishwa khange avume. Endaweni yoko, uNkosazana Zille uqhubekile engcolisa igama lombutho ngeengxelo ezigqumelela esizama ukuzuza njengombutho,” kutsho uMaimane. 
Esi sigqibo seDA akukho nto siyithethayo ngesikhundla sikaZille njengeNkulumbuso yaseNtshona Koloni, into ethetha ukuba uzakuqhuba esebenza kuso logama enqunyanyisiwe kwiinkqubo zombutho.",UZille unqunyanyisiwe kwiinkqubo zeDA
"Umdlali ogibiselayo weProteas uDale Steyn ubengumdlali ophambili kumdlalo wesibini wovavanyo ubuphakathi kweProteas neNewZealand.  
USteyn ubuyise iinkumbulo ezimnandi zeminyaka elithoba edlulileyo. NgoLwesibini ibilityeli lamashumi amabini anesithandathu apho athe wafumana oothinti abahlanu, kumdlalo omnye wovavanyo. 
IProteas iphumelele ngemitsi eyi’204 kumdlalo wayo wesibini wovavanyo ubudlalelwa eSuperSport Park ngoLwesibini. Le mpumelelo ithetha ukuba iProteas iphumelele kolu luhlu lemidlalo, kuba umdlalo wokuqala uphele ebambene la maqela omabini. 
Nokuba ngubani na obenamathandabuzo mayelana nomcimbi kaSteyn, ngokuqinisekileyo ngoku uzifumene iimpendulo. Zonke izakhono zakhe nje ngomgibiseli uzibonakalisile kulo umdlalo.  
Ukwazile ukuwisa oothinti abathathu ngebhola ezintathu kumangelo esibini, kwibhola zakhe ezilishumi elinanye. UVernon Philander naye usebenze kakhulu kuba uwise uthinti kaKane Williamson weNew Zealand. 
INew Zealand bekusasele ixesha elininzi ukuba inganikezela, kwaye emva kokuphulukana nomdlali wayo ophambili khange izibekele phantsi izamile ukuxhathisa, inyamezele. 
USteyn naye uzivumile emva kwalo mdlalo ukuba, olona bizo lwakhe lukwimidlalo yovavanyo, kwaye kwiqela lesizwe iProteas. 
“Ndiyakonwabela ukudlala imidlalo yovavanyo. Ndiyayithanda kwaye ndicinga ukuba yeyonanto ndandidalelwe yona,” utshilo uSteyn.",USteyn uphinde wazibonakalisa kwiProteas
"UMRHANELWA onama29 eminyaka ubudala kulindeleke avele kwinkundla kamantyi waseMqanduli kusasa namhlanje [Lwesihlanu] , umhla wama30 kweyoMsintsi, ngamatyala amabini okubulala nelokudlwengula. 
Oku kuza emva kokuba kufunyenwe umzimba wenina elinama56 eminyaka ubudala, nomzukulwana walo oneminyaka emithathu (3) ezelwe kwilali yaseUpper Cezu eMqanduli. 
Othethela abakwantsasana, uCol Priscilla Naidu uthi, uNothando Bhavu nomzukulwana wakhe oyintombazana bebelele kubusuku bangoLwesibini ngethuba umrhanelwa ekhaba ucango lwavuleka wangena. 
UCol Naidu ubalisa uthi lo mama uye warhuqelwa kwigumbi lokuphumla, nalapho kutyholwa ukuba uye wadlwengulelwa khona ze wahlatywa ngemela. 
Kukwatyholwa ukuba umrhanelwa akaphelelanga apho, uthe akugqiba ngomama waqonda ngqo egumbini lokulala wakrwitsha umntwana onguAchumile Bhavu de wawunabel’ uqaqaqa. 
“Malunga nomkhono phambi kwentsimbi yesibhozo ngale ntsasa [Lwesibini], abahlali babikele amapolisa ngesi senzo sokubulala sikhohlakele kangaka. Ngethuba amapolisa eqhuba nophando kwindawo yexhwayelo, umrhanelwa, okwangummelwane wexhoba uye wabanjwa. Indlu yomrhanelwa iye yagqogqwa ze kwafunyanwa isixhobo esisetyenziswe kwesi senzo  kwaneempahla ezinegazi,” kutsho uCol Naidu. 
UNaidu uthi umrhanelwa ubanjwe ngoko nangoko ngesi senzo. 
UMkomishinala wamaPolisa wePhondo, uLt Nomthetheleli Mene, uncome ukusebenzisana kwabahlali namapolisa ukuqinisekisa ukubanjwa komrhanelwa.",Umakhulu (56) ugwintwe nomzukulwana (3)
"iNkosikazi yegqala lomzabalazo elaseka umbutho wePAC uZondeni Veronica Sobukwe (89) oyinkosikazi kaMangaliso Robert Sobukwe sele enenyanga ezimbini elinde isazisi sakhe. 
Eli qhawekazi lomzabalazo liphila ubomi obungalifanelanga ngenxa yemeko ezingentle entlalweni yakhe.  
Ukusukela oko kuqale lonyaka umama uSobukwe ungene ephuma kwisibhedlele saseRhafu ngenxa yokugula okubangelwa kukuguga.  
Evakala edanile ngenxa yoku unyana wakhe uDinilesizwe Sobukhwe uthi kudala bezama ukuba afumane isazisi sakhe.  
“Ayikho into esingayenzanga ukuqinisekisa ukuba uyayifumana incwadi yesazisi yakhe kwisebe lezekhaya apha eRhafu, kodwa kude kwangoku akakayifumani,” kutsho unyana kaRobert Sobukwe, uDinilesizwe. 
 Kutyelelo leliphephandaba lokugqibela kwikhaya lakwaSobukwe eRhafu lo mama wayegula ngenxa yesisu esachazwa ngokugqirha ukuba kukusilela komzimba okubangelwa bubudala.  
“Emva kokuba benizile ukuza kumbona ungene esibhedlele izihlandlo ezininzi kuba sele emdala noko ngokufane ahlaselwe nayinto enganamsebenzi. 
URobert Sobukwe nguye owasungula umbutho wePAC ngonyaka ka1959 emva kokushiya umbutho wolutsha leANC. 
USobukhwe uhleli iminyaka esixhenxe esiqithini eRobben Island ngenxa yezimvo zakhe zopolitiko ingakumbi kumcimbi wobunikazi bomhlaba kweli.  
Le nkosikazi yazimanya ngeqhina lomtshato noSobukwe ngonyaka ka1950 baza balizwa ngabantwana abane. Abantwana bakhe kunye noRobert Sobukhwe nguMiliswa, Dinilesizwe, Dedanizizwe noDalindyebo. 
Ngenyanga yokwindla ngonyaka ka1960 uSobukwe wakhokela idabi lokutshiswa kwamapasi bebonisa ukungathobeli kwabo urhulumente woontamo-lukhuni. 
Ongumphathi we-ofisi yesebe lezekhaya eRhafu uMorne Whiteboy uthi alixhomekekanga kubo ixesha lokubuya kwesazisi somntu. 
“Thina sithatha inkcukacha zomntu sizithumele kwisixeko sasePitoli, ngabo ke abathi benze owabo umsebenzi, kuze ngenxa yawo kulibaziseke ixesha lokuphuma kwesazisi somntu, lo mcimbi awuxhomekekanga kuthi konke,” ucacise watsho uWhiteboy. 
Evakalisa intlungu yakhe ngenxa yoku unyaka kauDinilesizwe uthi badane kakhulu koku.  
“Siyadana kakhulu yindlela urhulumente wethu asiqhuba ngayo, noko isazisi lilungelo nje elifana namanye asikwazi kwenza nto ngaphandle kwesazisi sakhe umama,” uthethe watsho uDinilesizwe Sobukwe.  
UDinilesizwe uthi silahlekile isazisi sakhe esidala umama uSobukwe kungoko engenaso esitsha, waza wenza esinye.",Akanancwadi yesazisi unkosikazi kaRobert Sobukwe
"Umqeqeshi weqela laseZimbabwe, uJoey Antipas uqeshwe njengomqeqeshi oyintloko weqela laseThekwini, AmaZulu izolo. 
Lo mqeqeshi uzakuxhuzula imikhala kwisizini ezayo kwaye ungena endaweni kaSteve Barker. UDelron Buckley uzakuqhubekeka njengebambela mqeqeshi kuSuthu kude kuphele ke sizini, ngelixa * -Antipas kulindeke ukuba aqale umsebenzi wakhe ngomhla wokuqala kweyeKhala. 
U-Antipas uphumelele indebe ezimbini njengomqeqeshi, ngelixa ekwiMotor Action kwisizini ka2010 nakwiChicken Inn kwisizini ephelileyo. “Sele siwugqibe wonke umsebenzi odibene neempepha nomhlekazi uJoey Antipas kwaye siyavuya ngokuqeshwa kwakhe,” utshilo umlawuli weqela uLunga Sokhela.",AmaZulu anomqeqeshi omtsha
"INZALELWANE yaseMdantsane eMpuma Koloni, uLusindiso “Jojo”  Zondani, uza kudlala kumdlalo weSABC 3 – Isidingo. 
Ngokutsho koMpapashi weSidingo, uCatherine Sidyiyo, uZondani uza kudlala indawo kaShaun Mazibuko oyintatheli yeOnTV. 
Ngaphandle kokudlala indima emfutshane kwiGenerations, uZondani waziwa kakhulu kwintengiso yakwaChicken Licken (The legend of Big John) neyathi kamva yasuswa koomabonakude ngenxa yesikhalazo sokuba ayinambitheki. 
Uphinde wenza enye yeBudget Insurance kwakunyaka ophelileyo.  Kodwa noxa kunjalo, uZondani, 32, ucinga ukuba icandelo lobugcisa ayilo lelamafokofoko. 
“Kunzima ukufumana owona msebenzi kweli candelo. Ngoko ke xa ube nethamsanqa lokuwufumana uvele ungazazi nokuba mawuthini,” 
Uthi uyavuya ngokufumana le ndima kwiSidingo kwaye oku kuthetha ukuba kukhona into eqaphelekayo kumsebenzi wakhe. 
“Ndingumntu okholelwa kakhulu kuMdali, kwaye konke oku kubhalwe yena (uThixo). Ndenze iodishini yale ndima, ndathathwa kwangoko,” kubalisa uZondani. 
Eli tyendyana lithi kususela liselula lalizifela ngobugcisa kodwa lingazi ukuba oku kungabeka isonka etafileni. 
Uthi kwakungekho mntu amaziyo apho ekuhlaleni owayeziphilisa ngezobugcisa, de utata wakhe nabanye abantu abaziyo bayinxalenye yendumasi yomdlalo Ityala Lamawele. 
“Kwangoko ndaye ndanethemba lokuba nam ngenye imini ndiza kuba ngumlingisi ophambili,” kubalisa uJojo, neligama aziwa ngalo. 
UJojo waye wazibandakanya neqela lenkcubeko laseZwelitsha eQonce elalibizwa iZUCS. Apho kwakudaniswa, kulingiswa eqongeni kuculwa, bekhokelwe ngumdlali kwiTyala Lamawele owayesaziwa njengoPhekeza. 
Waye kwakhona waqeshwa njengemvumi eyayincedisa (back up) iimvumi ezifana noThandiswa Mazwai, Camagwini, Thembisile Ntaka, Asanda Bam noSomizi – ebonakala kumawonga afana neGauteng Sports Awards, Drum Darlings Awards njalo njalo. 
UJojo uthi unethemba lokufumana ithuba elide kwiSidingo. 
“Okwangoku bathi yindima yexeshana, kodwa likhona ithemba lokuba ingolulwa, ngoko ndityikitye isivumelwano sonyaka nabo,” kutsho uJojo encumile.",Ityendyana laseMdantsane kwiSidingo!
"INKULUBAPHATHISWA uOscar Mabuyane uthi ngoku kufikelelwe kwinkcochoyi yentsholongwane yeKhorona, watsho ebongoza uluntu lwephondo ukuba malungaxhaphaki edolophini ukunqanda ukunwenwa kwalo bhubhane. 
  
NgoLwesithathu, iMpuma Koloni ibike ulosuleleko lwabantu abayi-1 654 ukuya kwi-29 340. Abantu ababikwe njengababhubhileyo ephondweni ngoLwesithathu bebelishumi elinesixhenxe, into ebeka iphondo kwindawo yesibini elizweni ngabantu ababhubhileyo abayi-439. Abantu abasele bephilile yile ntsholongwane ephondweni bayi-14 384, ngokweenkcukacha zangoLwesithathu. 
  
UMabuyane uthi: “Siyabongoza sicela kubantu bakuthi ukuba siyeke ukugcwala ezidolophini kuba xa sigcwele kwezi ndawo, maninzi amathuba okosulelana ngale ntsholongwane. Sikwazile ukuyinqanda le nto ngeemini ze nkamnkam, kwaye nangoku singakwazi.” 
  
Ulumkise ngelithi ngoku sikwixesha elibi ngokwale ntsholongwane. “Ngoku sifika kwixesha elinzima apho sisondele kwinkcochoyi yale ntsholongwane. Eli lixesha apho amanani okosuleleka kwabantu aza kwanda khona, apho abanye kungenzeka basishiye kulo mhlaba. Oku singakunqanda ngokunciphisa ukosuleleka yile ntsholongwane,” utshilo uMabuyane.","Mabuyane: ‘Sifikelele kwinkcochoyi yeCovid-19, masinqabe edolophini’"
"Indawo yolonwabo nekhuselekileyo phantsi kweliso elibukhali laseMdantsane, eMonti ibizwa Mthombo’s Palace. Le ndawo yasekwa ngo1995 iyindawo yentselo eGompo, isekwa nguMthombowosindiso Nkula, emva kokufumana ingozi eyabangela abenesiphako somzimba. 
IMthombo ihamba phambili eMdantsane  kwaye yaziwa njengendawo yokutyela ese ‘kasi’, nangokuthi ithwale oosaziwayo bomculo, imidlalo nabezopolitiko, ukubalula uJackson Mthembu, Baleka Mbete, kwakunye nabakhenkethi kwilizwe jikelele. 
Ikwatshatshele ekuphekeni ukutya kwesintu okufana nomleqwa, intloko yegusha, amanqina weenkukhu zesiXhosa, nokutya okuqhelekileyo okufana nentlanzi, irice, nemifuno etsala umdla, konke oku kulungiswa ngabapheki abaphum’ izandla nabaqeqeshekileyo. 
Kwabafuna ukubamba imibhiyozo, iimini zokuzalwa, iimini zabathandanayo, ukuzisa abakhenkethi, nabafuna ukuzipholela bengaphazanyiswa – bamkelekile eMthombo. 
Umnqweno kaMthombowosindiso kukwandisa iMthombo, ukuze ikwazi ukuthwala umthamo ongaphezulu kunangoku.",Bonke baquqa kuMthombo waseMdantsane
"“Ukuzinikela nokusebenza nzima kuko okubangela impumelelo ekwiqondo eliphezulu xa uyazi into oyifunayo”. Oku kuthethwe nguNoel Dube oyinzalelwane yelizwe laseZimbabwe ophumelele isidanga sobunjineli kwezokwakha kwiyunivesithi yaseWalter Sisulu ngethuba esamnkela isidanga sakhe (Btech Civil Engineering).  
Okona kutsale amehlo ngomsebenzi wale ndodana kukuba uphumelele emagqabini kwizifundo zakhe ngelona qondo liphezulu(Cumluade). 
UDube sele esebenza nje- ngenjineli esaqalayo kwinkampani yakwa GVK-Siyazama, kwaye uneenjongo ezibanzi. “Ndisebenza kule nkampani eLusikisiki, apho sizama ukuguqula impilo yabantu sisenzela ukuba ilizwekazi leAfrika liguquke,” utshilo uDube.  
Lo kaDube ulandele ekhondweni likayise uBrighton Dube okwasebenza njengenjineli yezokwakha naye. 
Ethetha ngale mpumelelo yonyana wakhe uBrighton Dube uthi, bayavuya kakhulu belikhaya lakwaDube ngenxa yomsebenzi owenziwe ngunyana wabo. 
 “Sikhwele inqwelo moya sisuka eZimbabwe, besingenakwenza oko sisiza kuthweso zidanga oluqhelekileyo, kodwa uhlobo aphumelele ngalo lulo olusiqhube ukuba sibone kunyanzelekile ukuba sibeyinxalenye yokuvuyisana naye,” uthethe watsho uDube. 
Lo ka Dube uthi, kwaqala yena ukufunda kweli loMzantsi Afrika kungoko ethathe isigqibo sokuthumela unyana wakhe kweli.  
“Ndilazi kakuhle eli loMzantsi Afrika, ndifunde apha isidanga sam sobunjineli kwezokwakha kungoko naye ndimkhuthaze ukuba azekufunda apha,” uthethe watsho uDube. 
Le ndodana ithi ijonge ukudlala indima yayo kuphuhliso nokuvuselelwa kweziseko eziphambili kwilizwekazi lase- Afrika. 
“Kubantu abasesikolweni ndingathi okubalulekileyo kukuba bakhethe kakuhle xa bekhetha izifundo zabo abazakuzilandela, kodwa okona kubalulekileyo kukusebenza nzima,” utshilo uDube.  
Ingxelo ithi, uDube wabonisa umdla omandla kwasekuqaleni kwizifundo zezibalo nenzululwazi ngethuba ebesafunda kumabanga aphantsi.  
“Lo mfana uncedwe sisiseko asifumene kumabanga aphantsi kwisikolo saseZimbabwe iPumula, kodwa enye yezinto, ungumntwana othobekileyo,” ucacise watsho uDube. 
UNoel Dube uthi uzakufunda kwakho ukusukela kunyaka ozayo kwinqanaba elingasetla.  
“Ndizakwenza iMtech kunyaka ozayo kwakwiCivil Engineering kuba ndifuna ukuzixhobisa ngoku lisekhona ixesha,” utshilo uDube.  
Iyunivesithi yaseWalter Sisulu iqhuba uthweso zidanga ukusukela kwiveki ephelileyo.",Uphumelele emagqabini kwezobunjineli owaseZimbabwe
"Emva kokugwetywa yiWorld Rugby kwisithuba seeveki ezimbini ezidlulileyo, uRassie Erasmus wathi uza kubhena. Kodwa emva kweveki, uye wagqiba kwelokuba asamkele isigwebo asinikwe ngumbutho olawula ubhoxo ngobunjalo baso. Kwiinyanga ezigqithileyo, uErasmus wathawuziswa emalahleni yiWorld Rugby ngenxa yokugxeka kwakhe usompempe wase-Australia ogama linguNic Berry kwintetho eshicilelweyo – apho wayebhenca khona intaphane yeempazamo awazenza emdlalweni owawuphakathi kwathi kwaMabhokobhoko neBritish & Irish Lions ebezize eMzantsi Afrika kulo nyaka. OkaErasmus watyatyekwa ngezityholo zokophula umthetho nokungaziphathi kakuhle. 
Isono sakhe yaba kukuba ngusiputsu onceda abadlali ngokubanika amanzi endaweni yokuhlala endaweni ekuhlala kuyo abaqeqeshi nezikhulu zombhoxo. URassie Erasmus wagwetywa isigwebo seenyanga ezimbini engabandakanyeki ezintweni zombhoxo neenyanga ezintandathu engathath’ inxaxheba emidlalweni. Abantu abaninzi bamxhasa uRassie ngelithi konke awakuthetha ngosompempe yinyaniso – kodwa kucacile ukuba uye wabona ukuba makasamkele isigwebo. Eyona nto ecacileyo kukuba amathuba okuphumelela kwesigwebo sakhe kwiWorld Rugby ambalwa kakhulu. Endaweni yokucutha isigwebo, iWorld Rugby ingamthi nka ngesigwebo eside esinokubangela angabikho kwitumente yehlabathi ngonyaka ka-2023. 
Iingxelo zamaphaphendaba angempelaveki zithi uRassie uyekile ukubhena kuba efuna uphele umlo ophakathi kwakhe neWorld Rugby. Nangona AmaBhokobhoko ephantsi kwesandla sikaJacques Nienaber – kodwa uRassie Erasmus usenefuthe kakhulu kwaye nobukho bakhe buyamnceda umqeqeshi. Noxa engazukuthatha nxaxheba, uRassie uza kuhamba neqela lesizwe kunyaka ozayo. UMzantsi Afrika ufinca unyaka usahleli phezulu kumanqwanqwa ombhoxo wehlabathi nangona ubethiwe yiNgilane emdlalweni wokugqibela wotyelelo lwaseYurophu – apho ubethe khona amazwe afana neWales neScotland.",Kutheni uRassie Erasmus ekhethe ukurhoxisa isibheno sakhe?
"NgoLwesihlanu wale veki iphelileyo besimincile silindele iziphumo zikaStandard & Poor wasemaNgesini, iziphumo zabo bezizakuchaza ukuba ingaba uMzantsi Afrika ukwisimo esihle sokushishina namanye amazwe omhlaba na. 
 Bekukho nencoko yokuba umgangatho wezoqoqosho uzakuthotyelwa kwinqanaba lenkunkuma. Ngethamsanqa akwenzeka oko.  
Kodwa sinikwe isilumkiso sokuba imo yethu yezoqoqosho isenokuthotywa ukuba phaya kweyoMnga asenzi zinguqu zifanelekileyo kwezoqoqosho lwethu. Eyokuba ithetha ukuthini na lo nto yenye. Ingaba ithetha ukuba singagxothi abaphathiswa bezezimali? Okanye? 
Ingambi into yokuba sizibone sikwisimo esifana nesaseZimbabwe apho imali yethu ingenaxabiso. Iingcali kwezoqoqosho kufuneka ziqale ukubhala ngale miba ukuze nabantu ngokubanzi bacacelwe ukuba zithetha ukuthini.  
Okwangoku kukhangeleka ngathi amazwe angaphandle alawula ipolitiki yeli lizwe ngokuthi aligrogrise ngokulithoba umgangatho. Umzekelo ukuba sizama iinkqubo zembuyekezo yomhlaba nokuguqula ezoqoqosho ngokobuhlanga singazibona sisebungciphekweni.  
Ukuba kungakho imfazwe okanye iziganeko ezixhalabisa oongxowa abatyala imali kweli laseMzantsi Afrika, singazibona sisengxakini. 
Yiyo ke lo nto iingxelo ezithi kukho izigrogriso zobunqolobi eMzantsi Afrika zisothusa mpela.  
Njani ukuba emva kwesibhengezo sikaStandard & Poor sokuba kukho uzinzo kwezoqoqosho kweli kusuke kuthi gqi iingxelo ezithi iBhritane ikhuphe isilumkiso kubemi bayo abaseMzantsi Afrika sokuba balumkele abanqolobi 
Izwe laseBhritane linenkxalabo ngabemi balo abalapha. Nezwe laseMelika likhuphe isilumkiso esinje besithi iKapa neRhawuti zezona zinokuhlaselwa. 
 Kufuneka ziphandwe ezi zinto. Bafuna ntoni abanqolobi kuthi? Kutheni ingathi sithotyelwa ngenkani ngoku yiBhritane neMelika?",Singena phi kumxholo wabanqolobi?
"Ijonge emagqabi imbongi yomthomyana yeMpuma Koloni uLizo Ndobe emva kokufumana ithuba lokuzibonakalisa kumsebenzi wakhe wokubonga kumaqonga ahloniphekileyo kwihlabathi. Le mbongi yesiNtu ivela kumela uMzantsi Afrika kwizizwe ezimanyeneyo (UN) njengembongi ephume izandla ngenyanga ka- Canzibe kunya ophelileyo. 
Ngethuba ethetha nephepha-ndaba I’solezwe lesiXhosa uNdobe uthi uzimisele ukuya phambili nopmsebenzi wokuxhobisa isizwe ngemibongo. Phaya ndandibonga ndiyinxalenye yembongi zehlabathi ezazichasene nengxaki yokubukulwa kwabantu abaphuma kumanye amazwe kulo mazwe bakuwo kuquka no Mzantsi Afrika,”Utsho uNdobe. 
 Ngenxa yokuqava komsebenzi wokubonga kwakhe kwakunyaka ophelileyo ufumene isimemo esisuka kwilwizwe lase Zimbabwe ukuba aye kukrazula ebonga khona.”Andizange ndide ndiye eZimbabwe kuba ndaye ndaxakekiswa zizifundo andakwazi ukuphumelela kodwa babendimema emva kokuba bendibone kwinkqubo yezizwe ezimanyeneyo,” uthetha atsho uNdobe. 
Njengembongi zakudala uNdobe ubonga iNkosi yamaBhala uNkosi Mwelo Nonkonyana kwimisitho yakomkhulu namhla ngesisusa esithile kwelekhaya lakwa Bhala naphia apho ahamba khona.  
“Ndim obonga uNkosi Mwelo Nonkonyana wamaBhala emaMpondweni, kwaye ndinemibongo emininzi kakhulu endiyibhalileyo,” uthethe oko uNdobe. Le mbongi itshile kwimisitho emininzi ephambili ephondweni ityhalwa yimvakalelo njengazo zonke imbongi ezithiziqatyelwe yile mvakalelo.” 
Ndiqale ukubonga ngonyaka ka 2002 ndibukele amaqela omculo ahlukileyo kweli, ndaqala ndisesikolweni ukuba ndisenza into enzingayaziyo nam ukuba ndandise nzani ndaxelelwa sendigqibile ngabanye abafundi notishala wam ukuba ndisuke ndadanduluka ndibonga,” utsho uNdobe.  
Uthi ukusukela ngoko akazange aphinde ayeke ukubonga esidlangalaleni ingakuymbi xa kukho inkokheli okanye into embangela usizi nemvakalelo. Lembongi ithi isajonge ukuhambela phambili nokubonga kumaqonga aphezulu. 
Ikhona imiqobo ebangela ukungakhuli kulomkhakha wokubonga kwaye uLizo ulelinye lamaxhabo ezimeko.”Ndizibone ndivinjwa ithuba lokubonga ekuqaleni kwalonyaka kufakwa umntu owayengamelanga ukuba ungene kwakhutshwa mna, kodwa ezo zinto azinakundenzanto ndiyaphambili,”itsho imbongi.",Imbongi kaNkosi Mwelo Nonkonyana
"Akafuni ukuyifaka engqondweni u-Alfred Ndengane, odlalela iBloemfontein Celtic, into yokufunwa kwakhe yi-Orlando Pirates. UNdengane ngomnye wabadlali abaziintsika kwiqela likaVeselin Jelusic kwaye ukwangumdlali okwaziyo ukudlala kwiindawo ezahlukeneyo kwiCeltic. Phambi kokuvalwa kwenyoba yokuthenga abadlali ekuqaleni kwalo nyaka, uNdengane yayingomnye wabadlali abagacelwe yiPirates – kodwa zange aye kuyo kuba abaphathi besithi ngekhe balidilize iqela isizini iphakathi. ICeltic yaphetha ikhulula uKabelo “Skipper” Mahlasela owathathwa yiKaizer Chiefs yona eyakhulula uLorenzo Gordinho. 
“Ndiyawazi lo mba wePirates – kodwa okwangoku ndisengumdlali weCeltic. Yinto enkulu kubo bonke abadlali ukudlalela iqela elikhulu – kodwa ndinexesha elide ngoku ndise bholeni, izinto ezinjalo andizivumeli zindiphazamise. Into esengqondweni yam ngoku kukudlalela iCeltic siphumelele nemidlalo,” utshilo uNdengane. 
Abadlali bePirates abaqhuba kakuhle kule sizini bayayiveza into ethi umqeqeshi wabo, uMilutin Sredojevic, uthanda abadlali abadlala kwiindawo ezininzi ebaleni. UThabo Matlaba ngoyena mdlali osele esetyenziswe kwiindawo ezahlukeneyo kule sizini. Isivumelwano sengqesho sikaNdengane siphelelwa ngo-2019 kwiCeltic.  
Lo kaNdengane kulindeleke enze indima ebonakalayo xa iqela lakhe, iBloem Celtic, lidibana neRichards Bay FC kumdlalo weNedbank Cup ngentsimbi yesithathu eDr Molemela Stadium emalanga ngeCawe. “Kunzima, ukuba bendizikhethela – ngendithathe iqela elidala kwiPSL. Kodwa ke akukho nto esinokuyitshintsha ngoku. Sidlala neRichards Bay edlala kwiNFD. Amaqela adlala kwiNFD anamandla, anento yokufuna ukubonisa ubungcono bawo xa edlala namaqela akwiPSL. Akululanga ukudlalela eBloemfontein, lo nto baza kuyiva kubo,” utshilo uNdengane.",UNdengane uyibethisa ngoyaba eyePirates!
"IBhunga lamaSilamsi eMzantsi Afrika (Muslim Judicial Council in South Africa) liveze inkxalabo yalo zizigrogriso zohlaselo lobunqolobi ezikhutshwe ngumzi wozakuzo waseMelika naseBhritane kwiintsuku ezimbalwa ezidlulileyo. 
“Njengenkolo yobuSilamsi eMzantsi Afrika, ukhuselo nokhuseleko lwabantu abahlala kweli lizwe lubalulekile. 
“Ezi zilumkiso zingabangela ukungcikivwa nokuhlolwa kwabantu benkolo yobuSilamsi kweli lizwe,” litshilo eli bhunga kwingxelo yalo. 
Ngokwezizigrogriso, eyona ndawo ibingalixhoba lohlaselo ludederhu lweevenkile eRhawutini naseKapa. 
Eyona nto ingumnqa kwezi zilumkiso, kukuba zenzeka kwiveki apho kuza kuqala khona itumente yebhol’ ekhatywayo yamazwe aseYurophu (EURO 2016). Ngethuba lohlaselo lobunqolobi eBelgium nenyanga yoKwindla kulo nyaka, oongqondongqondo bohlaselo lobunqolobi i-ISIS (Islamic State of Syria and Iraq) balumkisa ngelithi ixhoba labo elilandelayo yiEURO 2016. 
Ngokomthombo weendaba osuka kwijelo iThe Verge, ilizwe laseFrance izolo lisungule iqhosha lefowuni (Smartphone App) elineengcebiso zokhuseleko kubantu abazakubukela iEURO 2016, eqala ngomso. 
Izolo, isithethi sesebe lobudlelwano behlabathi uClayson Monyela uthe: “UMzantsi Afrika uzithathela ingqalelo zonke izigrogriso zohlaselo lobunqolobi, kodwa kwesi isihlando sifumanise ukuba akukho sihlahla kwezi zilumkiso.”",AmaSilamsi axhalabile zizigrogriso zobunqolobi
"Umqeqeshi weBafana Bafana, uShakes Mashaba, ubhengeze iqela lakhe labadlali abazakuthi baqubisane neGambia ngomhla wesine kwinyanga ezayo kumdlalo wokuzibekela indawo kwi 2017 AFCON.  
UMzantsi Afrika ukwindawo yesithathu kuGroup M, kodwa amathemba okuya kwitumente ye-Afrika ezayo ambalwalwa. Nangona kunjalo, uMashaba uthi makuyiwe phambili.  
Uphantsi koxinizelelo olumandla uMashaba emva kokuba iqela lakhe lingakwazanga ukubetha iCameroon kwimidlalo emibini edlulileyo.  
Owokuqala waphela ngo’2-2, omnye ngo’0-0. wenze iinguqu uShakes kwiqela lakhe elitsha. Kukho abadlali abafana noBrighton Mhlongo, Ramahlwe Mphahlele, Diamond Thopola, Teboho Langerman noDean Furman kanti noKeagan Dolly ubuyile.  
Ingxaki akuyo uyayazi ukuba akusoze kubelula ukuphuncula kuyo uShakes. “Enyanisweni sisengxakini kodwa kufuneka siye phambili. Savuma ukuba imidlalo esayidlala neGambia neMauritania yasichana. Kodwa okubalulekileyo kukufumana amanqaku kule midlalo iseleyo,” utshilo uShakes. Bafana Bafana: 
Oonozinti: Itumeleng Khune, Jackson Mabokgwane, Brighton Mhlongo 
Emva: Ramahlwe Mphahlele, Diamond Thopola, Thabo Matlaba, Erick Mathoho, Sifiso Hlanti, Rivaldo Coetzee, Teboho Langerman 
Esiswini: Andile Jali, Thulani Serero, Thapelo Morena, Mpho Makola, Mandla Masango, Hlompho Kekana, Keagan Dolly, Dean Furman, May Mahlangu 
Iifolosi: Thamsanqa Gabuza, Sibusiso Vilakazi, Ndumiso Mabena, Thobani Mncwango",UShakes akafuni ukulahla ithemba
"ABASETYHINI ababini, uFlorida Owusu kwakunye noAbongile Tyusha, abaneminyaka engama28 bobabini, neyayingabasebenzi kwibhanka yakwaABSA eGqeberha bajongene nothotho lwezityholo. 
Esi sibini sathatha imali engangesigidi seerandi, kwaye sikwajongene namatyala amathathu, elobuqhophololo, ubusela,  kwanelokwehlisa imali ngomlenze. 
Ingxelo ithi esi sibini phakathi konyaka ka2019 kwakunye no2020 besisebenza kwibrantshi kaABSA esePatensie. Emva koko uTyusha waye wathunyelwa kwibhanki yaseDutywa. 
Ingxelo iqhuba ithi baye baqhubekeka nalo mkhuba ngoku sele bohlukene bevula ii-akhawunti ngamagama abantu ababhubhayo nabangabemi baseChina nesele zaphelelwa iimpepha zabo zokuba kweli. 
Isithethi seGunyabantu lezoTshutshiso, uLuxolo Tyali, uthi esi sibini sasebenzisa iiakhawunti zaba bantu kuba bebona ukuba azisasebenzi ixesha elide. Emva koko bazithumelela imali ephakathi kweR4 500 ukuya kwiR370 000 kwiiakhawunti zabo zokwenene. 
La manina mabini ayinikiwe yinkundla ibheyile yewaka (R1000) ngethuba evela enkundleni ngoLweihlanu. 
Baza kupinda bavele kwakhona ngomhla wama31 kule nyanga sikuyo, apho baza kube bekhangela amagqwetha aza kuthi abamele.",Amanina amabini antyumpantyumpeka kwityala lobusela!
"Nangona ekhutshiwe emdlalweni ngenxa yobushushu bomdlalo uBenni McCarthy – kodwa wonelisekile yimpumelelo ezuzwe liqela lakhe kwidabi laseKapa. ICape Town City ibethe i-Ajax Cape Town ngo’1-0 kumdlalo obushushu ngendlela emangalisayo eCape Town Stadium ngale njikalanga yanamhlanje. Phantsi kwalo ngqatsini yelanga, iCity ibethe i-Ajax ityeli lesine kwimidlalo yonke edlalwe ngala maqela ukusukela kwisizini edlulileyo. Igowuli ekuphela kwalo namhlanje emdlalweni elifakwe nguCraig Martin linike iCape Town City amanqaku amathathu ayigcine kwindawo yesibini kwiPSL emva kweMamelodi Sundowns ehleli enkcochoyini. 
Kuyiwe kwixesha lokuphumla kungekho qela likwazileyo ukubhalisa ebhodini emva kwesiqingatha ebesithande ukuba shushu ebaleni. Amakhwenkwe kaBenni McCarthy ngawo alawule umdlalo ekhokelwa yinjineli uTeko Modise esizikithini sebala. Abadlali beCape Town City baquqe bebuyelela kwiipali ze-Ajax – kodwa eyona nto incomekayo kukuba bakwazile ukumelana nazo zonke ezo bhola bezisuka macala onke. Nangona idlale phantsi koxinizelelo i-Ajax, ekuhambeni kwexesha abadlali bayo baye baswabuluka batsho bakwazi nokunikelana ngebhola. YiCity ekwazileyo ukudala amathuba kwisigaba sokuqala emdlalweni – kodwa ayikwazanga ukusebenzisa nelinye. Iqela likaMuhsin Ertugral liye lonzakaliswa kukukhutshwa kukaGerald Takwara ngekhadi elibomvu phambi kokutshintshwa kwamacala. 
Ekubuyeni kwawo la maqela ekhefeni athathe apho ayeke khona kwisigaba sokuqala. Kumzuzu wamashumi amahlanu ananye, uCraig Martin ubhakuzelise umnatha ngebhola ayingqube ngentloko emva kokufumana ibhola ethe gqi phezulu kwicala lasekunene. Ngenxa yelanga ebeligqatse ubhobhoyi, isantya somdlalo siye sehla kwisiqingatha sesibini – kodwa wona umgangatho khange wehle konke konke. UMuhsin ufake uFagrie Lakay endaweni kaMorris. Nayo iCape Town City ikhuphe uRoland Pustche, yafaka uLyle Lakay. Umdlali ohlaselayo uThabo Nodada okhe wafumana ithuba lokufala igowuli lesibini leCity kumzuzu wamashumi amathandathu anesibini – kodwa ibhola akakwazanga ukuyilawula kakuhle ngentloko. 
Xa kudlala la maqela mabini waseKapa isoloko imimoya iphezulu, uMcCarthy uye wakhutshelwa ngaphandle kushuyeke imizuzu elishumi phambi kokuphela komdlalo. Kude kwase kugqibeleni i-Ajax ingakwazanga ukusebenzisa nalinye ithuba kwewafumeneyo emdlalweni. Ngoku ithe finini endaweni yokugqibela kwiPSL emva kokuba iBidvest Wits ibethe iBloemfontein Celtic ngo’1-0 kumdlalo wePSL odlalelwe eBidvest Stadium izolo ebusuku. 
Cape Town City: Stephens, Mkhize, Johannes, Edmilson, Fielies, Nodada, Putsche, Martin, Modise, Patosi, Obinna. 
Ajax Cape Town: Petersen, Kammies, Booysen, Outtara, Lebusa, Malepe, Mdabuka, Takwara, Julies, Morris, Ndoro.",ICape Town City ziinkunzi emva kokuphumelela idabi laseKapa
"Iqela lebhola ekhatywayo laseMzantsi Afrika lilwe kwamdaka iisali ukuze lifumane inqaku elinye emdlalweni weCAF Champions Leagues. EZimnyama zibambene ngamagowuli amabini macala (2-2) neqela laseZimbabwe ekuthiwa yiFC Platinum emdlalweni obutak’ iintlantsi kaGroup B obubanjelwe e-Orlando Stadium izolo ebusuku. Amagowuli ahlangule i-Orlando Pirates afakwe nguThembinkosi Lorch nefolosi u-Augustine Mulenga umdlalo usiya ekupheleni. Umdlalo wayizolo uya kuhlala ukhunjulwa njengeminye yaloo midlalo iPirates ezibonakalise kuyo ukuba iyakwazi ngokwenene ukulwela indawo eyifaneleyo. 
Unozinti weBucs, uWayne Sandilands, ebematasatsasa kwakwimizuzu yokuqala emdlalweni ngenxa yokuxheshwa kweqela lakhe yiPlatinum, into ebangele kwanzima kakhulu koogxa bakhe ukudlala umdlalo odibeneyo. UNever Tigere ubhakuzelise umnatha ngebhola ebethe ku-Alfred Ndengane emzuzwini wamashumi amabini anesixhenxe kwisigaba sokuqala somdlalo. URainsome Pavari ufake elesibini emva kokoyisa uNdengane ngamandla phambi kokuya ekhefini. Ngelo xesha abadlali bePirates bebezama – kodwa iPlatinum ibivale mba emva futhi iyingozi xa isiya phambili. 
Kuye kwanyanzeleka uMilutin Sredojevic axoze omnye umphini kwisigaba sesibini ngoba iPlatinum ibisele iwugqibile owayo umsebenzi. Ukhuphe uMusa Nyatama, endaweni yakhe wafaka uThamsanqa Gabuza obetyhala noJustin Shonga noMulenga ngaxeshanye phambili. Emva kwemizamo yabadlali bePirates – uLorch ude walifumana igowuli lokuqala. Kuthe xa kushiyeke imizuzu emithathu kuphele umdlalo, uMulenga ufake igowuli lokulinganisa. Ngoku iPirates ihleli kwindawo yesithathu kuGroup B, ishiywa yiHoroya ngenqaku elinye ekunyanzelekileyo iyibethe emdlalweni olandelayo ukuze iye phambili kwiChampions League. 
  
Orlando Pirates: Sandilands, Jele, Ndengane, Marcelo (Mulenga), Maela, Lorch, Mlambo, Nyatama (Gabuza), Mahachi, Memela, Shonga. 
Amalalela: Mabokgwane, Munetsi, Mobara, Mabaso, Makola, Mulenga, Gabuza. 
FC Platinum: Mhari, Bello, E. Moyo, Maduviwa, Sadiki (Stima), K. Moyo, Madzongwe, Tigere (Chafa), Kutsanzira, Pavari, Chikwende (Madhanaga).  
Amalalela: Madhanaga, Taitamba, Dube, Chideu, Stima, Tizayi, Murwira.",CAF Champions League: EZimnyama zilwe kwamdak’ iisali emdlalweni wayizolo
"IMVUMI yeMaskandi, INkunz’ encane, ingene estudiyo yenza ingoma iphandlwe bubuhle bukaLisakhanya Pepe ongumsasazi weendaba zesiXhosa kumabonakude. 
Le mvumi ikhuphe icwecwe elitsha elithi ‘Lisakhanya’ –  elithiye ngalo msasazi. 
Eli cwecwe lineengoma ezilishumi ezinjengoNdasebenza, Isono, Magomanzi, Lisakhanya, Bagwazana bodwa, Phindile, eMbizana, Ntombemhlophe nezinye. 
INkunz’ encane, 29, egama lokwenene linguSilungile Mralatya, ngunyana wegqala lemvumi yeMaskandi uNkunzemdaka. 
INkunz’ encane ibhala le ngoma emva kwethutyana iman’ ukubhala ngoLisakhanya kumaqonga onxibelelwano, imncoma kwaye isithi uLisakhanya linenekazi engathanda ukulazi ngcono. 
“Into ebangele lo nto kungokuba bendihleli ndizincokolela ndisithi ndiyamthanda, ndimane ndimxhoma kuFacebook, abantu baze bathi ngeke lo sisi uyamthanda,  kutheni ungaqambi ingoma ngaye, kwasukela apho ke,” INkunz’ encane ibalisela I’solezwe lesiXhosa. 
Eli cwecwe lilandela ingoma yeNkunz’encane ethi Ndimkhumbul’ uZintle. Lowo nguZintle Mbusi woMhlobo Wenene FM. 
“Yindlela endibahlonipha ngayo ngokuba bangabantu ulutsha olujonge kubo,” kucacisa le mvumi. 
Le nzalelwane yaseMbizana ithi yenza oku kuba neemvumi zaseKZN ziyabahlonipha abantu abadumileyo kwela phondo kwaye ziqamba iingoma ngabo. 
Kweli cwecwe iNkunz’ encane isebenze noQhoshangokwenzakwakhe waseKZN  kunye noNtombemnyama waseMatatiele. 
Uthi uncoma ubuhle bukaLisakhanya kule ngoma ethi Lisakhanya, waze wakhetha ukubiza necwecwe kwangaye. 
“Ndimncoma ubuhle bakhe nokuthi xa ehamba uhamba kamnandi. Ubuhle bakhe buyingxaki.” 
Eli cwecwe liza kufumaneka kwiivenkile zomculo kungekudala.",Imvumi ephandlwe ngumsasazi yenze icwecwe
"Lishumi elinanye labaqhubi bezithuthi abathe babanjwa ngamapolisa aseGcuwa, ebambisene namagosa ezendlela aseMnquma, ngobusuku bangoLwesihlanu nangoMgqibelo kule mpelaveki ngokuqhuba bephantsi kwempembelelo zotywala kwidolophu yaseGcuwa nanjengoko ibiyimpela veki ebixakeke ngamandla.  
Aba barhanelwa baye bagcinwa into engangee- yure ezine kwisikhululo phambi kokuba bakhululwe ngebheyile yeR2000 umntu emnye.  
UKapteni Jakson Manatha wamapolisa uthi, aba barhanelwa bazakuvela kungekudala kwiinkundla zamatyala aseGcuwa.",Ishumi elinanye libanjelwe ukunxila
"Umqeqeshi weChippa United uhleli ngempund’enye emva kokunwenwa kweendaba ezithi angagxothwa yiChippa United. Iingxelo zithi abaphetheyo kwiChippa United babambe intlanganiso namhlanje – apho kuxoxwe ngeziphumo ezifunyenwe liqela kwimidlalo emithathu edlulileyo. IChippa United idlale imidlalo emithathu qha kule sizini. Ibethwe kwimidlalo emibini – yaze yadlala ntanganye kumdlalo omnye. Kwimpelaveki egqithileyo, iChippa United ifumene inqaku layo lokuqala kule sizini emva kokudlala ntanganye ngo’2-2 neBlack Leopards kumdlalo obumhle kakhulu eSisa Stadium. 
Yintlal’isenzeka kwiChippa into yokugxothwa kwabaqeqeshi, qho xa izinto zingahambi kakuhle – igxotha umqeqeshi ngokukhulu ukukhawuleza. Kwisizini egqithileyo, uDan Malesela, wagxothwa nguChippa Mpengesi emva kwemidlalo emithathu. Endaweni yakhe kwangena uTeboho Moloi owagxothwayo naye izinto zakungamhambeli kakuhle. Ngale ntlwa, uMalesela uxelele iMetro Sport ukuba uvile ngeendaba ezithi angagxothwa. “Akukho nto ithethiweyo kum, bendisebaleni namhlanje ekuseni. Emalanga ndibaxelele abadlali ngale nto. Ndiqhelile ukuba kwesi simo, ndilindele nantoni na engenzeka,” utshilo uMalesela ethetha kwinkqubo kaRobert Marawa. 
Ingxelo epapashwe yiSoccer Laduma ithi kuvakala ngathi ngu-Eric Tinkler ongangena kwisikhundla sokuqeqesha kwiChippa United. UTinkler akanalo iqela ukuseka oko wabeka phantsi kwiSuperSport United ekuqaleni kwalo nyaka.",UDan Malesela uhleli ngempund’enye kwakhona kwiChippa United
"Amagosa ezokhuselo abambe abarhanelwa abathathu eTlokwe kulandela izityholo zobuqhetseba nobuqhophololo ekukholeleka ukuba zenzeke kwinkampu yomkhosi ekule ndawo ngo2008.  
Isithethi somkhosi weli (South African National Defence Force [SANDF] uBrigadiya Xolani Mabanga uthi abarhanelwa babanjwe emva kophando oluthathe ixesha elide. “Olulwaphulo-mthetho lenzeke ngethuba kwakukhutshwe ithenda (tender) yokuba kufakwe icingo lokubiyela inkampu,” utshilo uMbananga. Ababarhanelwa bavele kwinkundla yamatyala yobuqhopholo yasePitoli ze banikwa ibheyile. Akukhange kucace ukuba ibheyile yeyamalini kwaye nomhla wokuvela kwabo kwakhona ubungekaziwa ngethuba sipapasha inqaku.",Amagosa omkhosi abanjelwe ubuqhophololo
"Ngenxa yemeko embi kwisibhedlele saseHewu kumasipala waseEnoch Mgijima, abasebenzi abaqeshelwe ukucoca bathatha uxanduva lokugqithisa ukutya kubaguli.  
Oku kwenzeka nangona kuchasene nemiqathango yezempilo, nanjengoko abacoci basebenzisa amachiza ayingozi ukuba angasondela ekutyeni. 
 Esi sesinye sesibhedlele ezilishumi elinesine ezikwimeko embi phantsi kolawulo lwesithili saseChris Hani phantsi komphathi onguNomeko Khiza.  
Umsebenzi waseHewu ongavumanga negama lakhe uthi badiniwe yimeko embi esikuyo esi sibhedlele.  
“Apha siqeshelwe ukucoca, kodwa sizibona sigqithisa ukutya kubantu abagulayo, siyoyika kuba asikhuselekanga, zininzi izifo ezikhoyo ebantwini,” uthethe watsho umsebenzi.  
Uthi xa besenza umsebenzi wokucoca iindonga ezindala ezibonakala ukuba zagqityelwa kudala ukuhoywa abanazo izixhobo zokubakhusela.  
“Esi sibhedlele sakhiwe ngonyaka ka1989 nguLennox Sebe, yonke into ibolile, kodwa le yokungabikho kwabongikazi nabanye abasebenzi ibeka iimpilo zethu esichengeni,”utshilo omnye umsebenzi.  
Zilali zomasipala waseEnoch Mgijima ezingaphezu kweshumi elinesihlanu ezigalela abantu abagulayo kwesi sibhedlele yonke imihla.  
Indlala, ukungabikho kwezixhobo zokusebenza, iingubo zokulala ezikrazukileyo, neempahla zokunxibisa izigulana zezinye zengxaki. 
Ngonyaka ka2016 abaguli kuquka nabasebenzi kwisibhedlele saseCala baxelela eli phephandaba ukuba esa sibhedlele sisebenza ngogqirha omnye kuphela. ULulama Maholwana (69) ngumhlali waselokishini eSada. 
 “Ndiyazibona zonke iingxaki zesi sibhedlele eyona indigqiba ngamandla kukuba ndakugqiba ukuba mdala kangaka ndifike esibhedlele ndixelelwe ukuba uGqirha akakho, kuba babini oogqirha abasebenza apha, inzima le nto,” uthethe watsho uMaholwana.  
Unobhala wombutho weAzanian Peoples Organisation eMpuma Koloni uZingisile Zakhe uthi baza kubhenela kurhulumente kazwelonke ukucela uncedo lokuba kuguquke imeko kwisibhedlele saseHewu.  
“Asinalo ithemba kurhulumente wephondo, siza kucela urhulumente kazwelonke ukuba angenelele ukusikhupha kule ngxaki, kudala abantu besenza imigushuzo, thina kwiAzapo asikholelwa kwimigushuzo sikholelwa ukuba makuxoxwe ngeengxaki zentlalo zisonjululwe ngokuthetha,” uthethe watsho uZakhe. 
 Ngenxa yezigrogriso abadibana nazo, abasebenzi kwesi sibhedlele boyikile ukuthetha ngokukhululekileyo. 
“Ngokomthetho wezempilo kumele ukuba sisebenzisa amachiza athile xa sicoca umgangatho, kodwa azikho ezo zinto apha, sihlamba ngamanzi angena nto, izandla zethu zingakhuselekanga,” utshilo umsebenzi. 
Kunyaka ophelileyo, ngabongikazi abakwikhulu namashumi amahlanu abathi baqhuba uqhankqalazo eBhisho benyanzelisa umphathiswa wesebe leMpilo eMpuma Koloni uGqirha Phumza Dyantyi ukuba abaqeshe.  
Inkulumbuso yeMpuma Koloni uPhumullo Musualle kwakunyaka ophelileyo wakhupha isigunyaziso sokuba kupapashwe uluhlu lwezithuba zemisebenzi ezikumakhulu amahlanu.  
Othethe egameni lesebe lezempilo eMpuma Koloni uSizwe Kupelo akazikhanyeli iingxaki kwizibhedlele eziquka iHewu.  
“Singatsho sona sikhona isikhewu kubasebenzi bokucoca kwisibhedlele saseHewu, kodwa lo nto ayithethi ukuba akucocwa, isibhedlele esi sikuluhlu lwezibhedlele eziza kuphuculwa, kuza kubiyelwa ngokutsha kwakhiwe neGuard House ekumgangatho wala maxesha,” utshilo  uKupelo.",Bagqithisa ukutya kubaguli abacoci eHewu
"KURHANELEKA ngathi inonyawo lwemfene indlela athe wabanjwa ngayo uSodolophu uNomasikizi Konza womasipala wengingqi iAmathole.  
Oku kuthethwe nguXhanti Ngxaso ongumququzeleli we-ANC kwisithili sase-Amahlathi, nokwangunobhala kwisebe lalo mbutho elikuQoboqobo.  
OkaNgxaso ukuthethe oku ngethuba amalungu nabaxhasi be-ANC bebengungelene ngaphandle kweMlungisi Community Commercial Park eCumakala, apho uKonza ebezakothula intetho yobume bomasipala wengingqi ye-Amathole. 
 Uthe i-ANC ikholelwa kwelokuba umthetho kufanele uyekwe uthathe indawo yawo, kwaye ngokwemithetho yeli uKonza akanatyala de inkundla ifumanise oko. Noxa kunjalo uthe, ixesha eli athe wabanjwa ngalo uKonza liyakrokrisa.  
“Iyathandabuzisa eyokuba ezi zityholo zivele xa kanye kusiyiwa kunyulo loorhulumente boomasipala. Siyayazi ukuba kukho abo banenjongo yokusengela phantsi iinkokeli zeANC, xa iqhubeka lento izakude yenzakalise umbutho. Kodwa ke sithi ukuba ooKhetshe bakholelwa ukuba kukho ityala mabaphande,” utshilo uNgxaso.  
Walile ukoyamanisa oku kwiingxelo zokungaboni ngasonye phakathi kweenkokeli zeANC eMpuma Koloni, kwanezo zalo mbutho kwingingqi Amathole. 
 UNgxaso uthe, uKonza ufumana inkxaso engagungqiyo kwisithili sase-Amahlathi, ngomsebenzi omhle awenzileyo kule minyaka mihlanu.  
Ibingumdudo wamasele noononkala ngaphandle kule ndawo, abaxhasi beANC negcuntswana labaxhasi be-EFF bebambe imingcelele yoqhankqalazo ephikisanayo.  
Abaxhasi be-EFF bathathe eli nyathelo ngelizokuchasa uKonza kulandela ukubanjwa kwakhe namanye amagosa alo masipala, kuquka nawe arhente yalo masipala iASPIRE.  
Obekhokele lo mngcelele uAyanda Mpeluza, utyhole i-ANC ngokuqesha abantu ngokutya nangezikipa ukuze bazophazamisa uqhankqalazo lwe-EFF.  
UMpeluza uthe, “Silapha ukuzokuchaza uKonza emva kokuba etye ngobuqhetseba imali yabarhafi ebalelwa kwizigidi ezintandathu, ngethuba kusenziwa unobuhle wezenkcubeko (Amathole Miss Heritage). Ayikokokuqala urhwaphilizo lusenzeka, umasipala we-Amahlathi lo azozifihla kuwo uKonza ubolile ngabarhwaphilizi.  
Umphicothi zincwadi ufumanise lo masipala ngenkcitho-mali engagunyaziswanga eyi-89 yezigidi zeerandi kuthengwe izityalo ngokungekho mthethweni. Siyi-EFF sifuna ukuthatha Amahlathi siphelise urhwaphilizo, sihambise iinkonzo eluntwini.”  
Ukanti abaxhasi be-ANC bebesithi bahamba noKonza ngelixesha ajongene nezityholo.",Barhanela unyawo lwemfene ngokubanjwa kukaKonza
"Umdlali ogibisela ngokukhawuleza weProteas, uKagiso Rabada, uhamba phambili kubadlali abatyunjiweyo kumawonga esizini ka-2016/2017, eCricket South Africa. 
Lo msitho kulindeleke ukuba wenzeke ngomhla wamashumi amabini ansithandathu eSandton Convention Centre, izakube ilusuku emva kokuba iCSA igqiba iminyaka engamashumi amabini anesihlanu. 
Igqiza leejaji kula mawonga sele sirhume uluhlu lamagama lokugqibela labantu abatyunjiweyo kulo msitho.  
URabada utyunjwe kula mawonga alandelayo: Umdlali wonyaka obalaseleyo woMzantsi Afrika, Umdlali weCastle Lager obalaseleyo wovavanyo, Umdlali wosuku olunye wonyaka. Iwonga le “KFC So Good” kunye newonga leRAM SLAM lomdlali ogibiselayo wonyaka. 
“Liwonga kum kwaye iyandonwabisa into yokunqwenelela abadlali abatyunjiweyo impumelelo, kulo nyaka nalapho sibhiyozela unyaka wamashumi amabini anesihlanu sikhona,” itshilo ingqonyela yeCSA, uHaroon Lorgat. 
“Kufuneka singabalibali abantu abasebenza ngokuzimisela kwiinzame zokuzama ukuba abadlali bethu bafumane amathuba badlale ngokuzimisela. 
“Ilizwe lethu liyaqhubekeka nokukhupha abadlali akakwinqanaba lehlabathi. Ubungqina kufuneka sincome indlela uQuinton de Kock, Kagiso Rabada, Temba Bavuma noTabraiz Shamsi abakhule ngayo kwiminyaka edlulileyo kwihambo yabo, ecaleni kwamagqala ethu * -AB de Villiers, Hashim Amla noDale Steyn. 
Igqiza leejaji eziza- kuchophela la mawonga ziquka * -Aslam Khota, uNeil Manthorp, uVictor Mpitsang, uHD Ackerman, uMark Boucher no-Andrew Samson. 
“Njengesiqhelo la mawonga kunzima ukuthatha isigqibo ngawo ngenxa yabadlali abo bakhuphisanayo,” utshilo uKhota.  
“Abadlali bethu abadala bakwindawo efanelekileyo ngokomdlalo, kwaye kukho abadlali abavelayo ababonakalisa italente.”",URabada angafumana kumawonga eCricket South Africa
"Usomashishini waseCala uLitha Ndabula ongumnikazi weshishini elibizwa ukuba yiVenclean Group eshishina ngezixhobo zokucoca, ukwiphulo lokuqaqambisa iCala neMpuma Koloni iphela kulandela ukuchongelwa kuluhlu lokugqibela loosomashishini abavavanywa kwiprojekthi yakwaSAB ebizwa njengeSAB KickStart Boost. 
Inkampani kaNdabula isebenza ngezixhobo zokucoca ngaphakathi ezindlini kuquka nokucoca iimoto. 
UNdabula, 33, ukuze abengomnye wabalishumi kukhuphiswano lweSAB KickStart, wancedwa kukungena kwakhe kumnatha wonxibelelwano ekhangela into enokuthi imgcine exakekile kwaye akhulise neshishini lakhe nangakumbi, kanti elo lithuba lakhe. Waye wagagana nokhuphiswano olu kanti neentsuku sele zimbalwa ukuba luvalwe ungenelo. 
Uthi kobo bunzima bokungabikho kwenetwork eCala, zabe neentsuku zihambile, imimangaliso yeenzeka kuba namhlanje ukuluhlu labokugqibela kukhuphiswano. ISAB KickStart ibifuna abantu abatsha abaphakathi kwama-22 ukuya kuma-35 eminyaka abakwezoshishino, ezakuthi ibaqeqeshe kwaye ibaphuhlise kumashishini abo. 
Uthi iVenclean yaqala kancinane njengoko waqala ngokuxhoma ibhodi kwidolophu yakhe, enombono ngeshishini eli, engekabinazo zonke izixhobo, kodwa abantu beza namacebo. 
“Ngokumane lowo nalowo endibuza ukuba ndingakwazi na ukwenza into ethile ndibe bendingekayicingi kwaye nezixhobo zingaphelelanga, yaba licebo kum. Ndingatsho ndithi iVenclean ikhuliswe ngabantu kuba ezinye zeembono zezabo.” 
IVenclean ayisafumaneki kwidolophu yaseCala kuphela,  inwenwele eCofimvaba kwakunye nase-Elliot: “Umnqweno ngoku kukuba ikhule nangakumbi kuthi kufika unyaka ka2019, ibe sele inabasebenzi abangamashumi amathathu njengokuba sisebahlanu okwangoku. Kwiminyaka emithandathu ezayo ibe sele isebenzisana neevenkile eziyi-25 kwaye isaziwa kulo lonke eli,” utshilo uNdabula. Uthi kuninzi okuhlukileyo ngelakhe ishishini kunamanye. Into eyohlulayo kukuba bebonke benza amashishini awohlukeneyo angafaniyo.Uthi kuninzi akufundileyo kule ndlela ayihamba noSAB KickStart. Banikwa uqeqesho kwisakhono sokuqhuba ishishini, ukulawula izimali, uhlobo lokuthengisa ishishini lakhe umntu, uhlobo lokuphatha abasebenzi kwanohlobo lokwenza udliwano-ndlebe. 
“Ndifunde ukuba imali uyakwazi ukuba nayo xa ukwezoshishino kodwa ungayazi ukuba mawuyisebenzise njani, ngenxa yabacebisi oko kundincedile.",Uphakamisa igama laseCala emva kokungenela ukhuphiswano
"AMAQELA ezemidlalo kuMasipala iBuffalo City athi iChippa United Training Academy “ayisoze iwubeke umcondo wayo” kumabala amabini aseMonti, iBuffalo City Stadium neJan Smuts. 
La mabala aphantsi koMasipala iBuffalo City, kodwa kuvele ukuba umasipala unomdla wokunika isivumelwano solawulo (lease agreement) kwiChippa United Training Academy kaChippa Mpengesi. 
Amaqela ezemidlalo athi eli nyathelo liza kwenza nzima ukuba afikelele kula mabala. Ngenxa yoku, la maqela, ephelekwa nangabantwana bezikolo, athe abamba umngcelele ngoLwesibini ukusuka eBuffalo City Stadium ukuya kwiHolo yeSixeko saseMonti. 
“Into ebangela ukuba sibambe lo mngcelele kukuba sibone isivumelwano solawulo lwala mabala (lease agreement) phakathi komasipala noChippa esithi uChippa uza kuhlawula iR3 000 ngenyanga isithuba seminyaka engamashumi amabini ([R3 000 x 12 = R36 000] [R36 000 x 20 = R720 000]),” utshilo uMzuvukile Tempi unobhala weBCM Sports Council. 
“Simbhalele umasipala sisithi asinakuyivumela le nto. Umasipala uye wasibiza esithi siza kuthethana. Kolu thethwano siqaphele ukuba sibizelwe into esele igqityiwe, yiyo le nto sigqibe ukuba masenze umngcelele,” kutsho uTempi. 
NgoLwesibini, la maqela ezemidlalo ebejolise ekunikeni uSodolophu uXola Pakati uxwebhu lwawo lwezikhalazo emva komngcelele. Kodwa uPakati akakhange aphume ayokwamkela izikhalazo zala maqela nangona nje ebekhona eofisini yakhe. 
I’solezwe lesiXhosa limbonile uPakati ekhwela emotweni yakhe ehamba, eshiya la maqela engxange kumasango kamasipala. Uxwebhu lwabahlali lunikwe uceba weEFF uPhindiwe Kaba, ngelithi makalinike ibhunga likamasipala. 
“Asothukanga yile nto yenziwe ngumasipala kuba kudala singahoywa ngumasipala ukusukela ngo2017,” utshilo uTempi. 
Isithethi sikaMasipala, uSamkelo Ngwenya, uthi bayayiqonda ukuba iphantsi koMgaqosiseko eyokuba abantu babambe umngcelele xa besiva kufanelekile, kodwa watsho ukuba wonke umntu ochaphazelekayo ebelinikiwe ithuba lokuphalaza izimvo zakhe. 
“Iyothusa into yokuba abantu beshiye iintlanganiso ebezijolise ukumamela bona, endaweni yokuba bafake izikhalazo zabo kwintlanganiso ebijoliswe koko, bagqibe kwelokubamba umngcelele. Bekungekho mfuneko yokuba uSodolophu atyeshele la ntlanganiso yayibekiwe, ayokwamkela uxwebhu lwezikhalazo,” utshilo uNgwenya.",‘Asoze awubeke umcondo wakhe apha uChippa’
"Emva kwexesha elide engadlaliswa, uEmiliano Tade, ucele uqhawulwe umtshato wakhe neMamelodi Sundowns. Ezi ndaba zibhengezwe yiSundowns ebutsheni bale veki kumakhasi wayo wonxibelelwano. UTade, 31, ofike eMzantsi Afrika wadlalela AmaZulu FC, utyikitywe yiSundowns emva kokwenza iziqwenga kwisithuba esingaphantsi konyaka. Isizini egqithileyo yePSL iphele engasalifumani ithuba lokudlala kwiSundowns – kanti nakule isizini, ebengabikho nakwiqela labadlali abangamalalela. Ngokwengxelo ekhutshwe liqela, uTade ucele ukukhululwa ngenxa yezizazu ezingachazwanga. “Ifolosi yeSundowns, uEmiliano Tade, ucele siqhawulwe isivumelwano sakhe sengqesho. Umongameli, isigqeba esilawulayo nabaqeqeshi bayalibulela igalelo elenziwe nguTade kwaye bamnqwenelela konke okuhle ebomini bakhe,” itshilo ingxelo ekhutshwe yiDowns. Akukacaci nokuba uza kuya kweliphi na iqela uTade – kodwa ngokomthetho, angabhaliswa liqela elitsha kunyaka ozayo xa kuvulwa inyoba yokuthengwiswa kwabadlali kwinyanga yokuqala. Nangona uTade wathathwa eqhuba kakuhle kakhulu esengumdlali waMaZulu – kodwa kwiDowns ufake amagowuli amabini kwimidlalo elishumi elinambini ayidlalileyo kwisizini egqithileyo.",UTade uwuqhawulwe umtshato obuphakathi kwakhe neMamelodi Sundowns
"Indoda enamashumi amathathu ananye yaseBhayi kulindeleke ukuba ivele phambi kweenkundla zamatyala aseBhayi kungekudala, emva kokuba ithe yabanjelwa ukuzama ukuxhomisa ivenkile ngompu wabantwana (ithoyi).  
Othethela amapolisa uWarrant Officer Alwin Labans uthi, lo mrhanelwa uqale ngokuthenga ukutya kwigaraji ethile  eGelvandale nalapho aye wakhupha lo mpu uyithoyi ekhomba abasebenzi. Ebeqale ngokukhupha imali kwi- ATM ekufutshane ngamakhadi ebhanka amaninzi, ubanjwe kanye ngelo thuba emva kokuba kuye kwatsalelwa amapolisa ngusisi obengaphakathi akubona irhaneleka le ndoda.  
Ubanjwe enalo mpu uyithoyi kunye nemela.",Ubanjiwe ogrogrise ngompu woonomngqushwana
"“Bendinganomdla wokubona lo mdlalo weqonga wenu ujikeleza lonke eli phondo laseMpuma Koloni. Ungapheleli apha eGinsberg, eQonce, ngoba ezi zizinto ekumele ukuba ziyafika nakwiilali zethu!” kutsho uPhumeza Skoti, oxelenga kwibhunga lokulondolozwa kwamagugu namafa eli. 
Oku ukuthethe emva kokubukela Uhambo – umdlalo weqonga odidiyelwe nguAyanda Fana – ngosuku lokubhiyozela ukuxhamla inkululeko kweli (27 Tshazimpuzi 2017). 
Cinga la malume wasoloko ezintyintya ngeenyembezi zikaViktoliya. 
Cinga la malume wasoloko ekhala ngeentsuku zakhe zomzabalazo. 
Cinga la malume ongazange afumane dumo emva kokulwela isizwe. 
Cinga la malume ongazange afumane msebenzi untonfontofo. 
Cinga loo malume, ekwisitulo esinamavili, ephila obobomi bokungabonakali elokishini. 
Lo mdlalo weqonga kukungqubana kwezizukulwana ezahlukeneyo; umfundi (odlalwa nguLupho Ngetu), ubhudas oziphandelayo waselokishini (odlalwa nguAyanda Fana) kunye nomalume lo oyingxwelerha yembali yoMzantsi Afrika (odlalwa nguJongile Hoza). 
Yinxubevange yomculo, umxhentso kunye nokulingisa okungayiwayo esinokuthi uthetha kakuhle ngakumbi nabantwana besikolo nabo banomdlwa kwimbali yengcinezelo kweli lo Mzantsi Afrika. Ithi qhwi qhwi kwiziganeko ezifana nenyhikitya yaseSharpeville, ukugwetywa kukaMandela, ukubhubha kukaSobukwe uhambe uhambe uzokuqhina kwintlalo yomntu ontsundu namhlanje. 
Ukushwankathela uluvo lwababukeli singathi bathe: “Indenze ndanomdla ngakumbi kwipolitiki ngenxa yendlela abayenze lula ngayo”, “ipolitiki ayinikisi mdla kodwa xa isenziwa kwiqonga, apha ekuhlaleni, uye ukwazi ukuphulaphula” kwakho nothe “ingxaki iqala pha esikolweni apho sifundiswa imbali engeyoyethu, ngoku siziqaphela ebudaleni ezi zinto zibaliswa apha kulo mdlalo weqonga, sifunde lukhulu!” 
Nangona uluvo olubalaseleyo luvakalise umbulelo kweli qela lidlale kulo mdlalo kuye kwakho noluvo oluthi “kudala siyibaliselwa le mbali, kutheni kungenziwa imidlalo yeqonga ezama ukuzoba ikamva lomntu ontsundu ngoku. Sakuhlala sixinge kule mbali de kube nini?” 
Esinye isigxeko esinokusibeka phambili ngumba wokuqaqambisa utywala nokuyenza into eqhelekileyo intselo kubantu bakuthi. Amanxila asiyonto isisiqhelo. Kufuneka siyilwe ngoba ikwalutshaba lwethu olutsha kwiindawo esihlala kuzo. Umalume lo kulo mdlalo weqonga, uye onwabise kwaye kuvakale ababukeli begigitheka qho xa izakuba lityeli lakhe lokulingisa ephethe ipatyupatyu lakhe lomdiliya omfaxangiweyo. Kuyafuneka ukuhleka ngoba kusikhulula kwintlungu egqithiswa ngulo mdlalo, kodwa abadidiyeli balo mdlalo bebenethuba lokuzekelisa ngobungantweni bomntu osela utywala. Kodwa utywala buphele buyeyona nto yonwabisayo negxininise isiqhelo sokuba inyani ifumaneka kumanxila odwa. 
Othethela iSteve Biko Foundation (SBF) nebisingethe lo mdlalo kwithiyetha yabo eseGinsberg, uXolisa kaPakati, uvale ngelithi “sile liziko sixhasa ngokunkcenkceshela uthando lwezenkcubeko nobugcisa njengezixhobo zophuhliso.” 
– Siliphepha siwunika iinkwenkwezi ezisixhenxe kwishumi (7/10).","Maluqhube Uhambo, le nkululeko igcigca igazi"
"Inkulumbuso yephondo leMpuma Koloni uPhumulo Masualle uthi akanaxhala ngozimele geqe abangele unyulo lomasipala kweli leMpuma Koloni.  
 UMasualle uthethe oku nje emva kokuba ethe wafaka ivoti yakhe kwisikolo samabanga aphantsi iBeacon Hurst kwa wadi 28.  
IMpuma Koloni inabagqatswa abangozimele geqe abangaphezu kwekhulu kwaye uninzi labo luphuma kumbutho we ANC. 
Iziko lovoto evote kulo lenkulumbuso liqale phambi kwentsimbi yesibhozo ukuvulela abavoti ukuba bangene bevotela amaqela abo.  
“Asinaxhala kuba siyayazi ukuba siwenzile umsebenzi wethu wokuqinisekisa ukuba iANC izakuphumelela kwiphondo lonke leMpuma Koloni, umsebenzi esiwenzileyo uyasingqinela,”uthethe watsho uMasualle.  
La Wadi yenye yeWadi eziphantsi kolawulo lombutho weDA, kwaye inkulumbuso iyakhala ngenkonzo kulendawo.  
UMasualle uthi akathandabuzi ukuba unqwenela utshintsho kulaWadi kuba azifumaneki inkonzo phantsi kombutho weDA. 
“Azange khe ndibizelwe nasentlanganisweni eshukuxa ingxaki zalapha ekuhlaleni, zininzi izinto ezifuna ingqwalasela apha kodwa uceba walapha akazange athethe nathi,” utsho uMasualle.  
Le nkulumbuso ithi kukho ingxaki zolaphulo mthetho kula Wadi kwaye nomgangatho wentlalo uyehla mihla yonke.  
“Ndinqwenela ukuba uphume lombutho ophethe ngaphandle kwamathandabuzo lonto ndiqinisekile ukuba ingasenzela inguqu enokwenza ngcono ubomi babantu,” uthethe watsho uMasualle. 
Ugqatso lushushu phakathi kombutho weDA kunye neANC kweli leMpuma Koloni ngoku kodwa kumasipala iNelson Mandela Bay.  
Le nkulumbuso isebenzise elithuba ukugqxeka iziganeko zolaphulo mthetho ezithe zaphazamisa intsuku ezimbini zokuqala zokuvoto labucala eNtabankulu.  
“Sidane kakhulu zingxelo zokuba kuphazamisekile ukuvota eNtabankulu,kwaye sizigxeka kangangoko ezi ziganeko zokuphazanyiswa konyulo,sithi umthetho mawudlale indima yawo,” utsho uMasualle.  
Le nkokheli ayiphiki ukuba ingxaki abadibene nazo bengumbutho weANC zibaphazamisile kumalungiselelo onyulo.  
“Sizisombulele ingxakana ebesinazo namalungu ethu,bakho ke abo bathe abaneliseka zizigqibo ezithile, kodwa siya kolu lonyulo siluqilima,” utshilo.",Ozimele geqe abazukuyishukumisa iANC
"UMfundisi Vuyisile Richard Nombombo uthi wadibana noNelson Mandela eNamibia ngo1990 wambamba ngesandla bahlala bobabini, kanti elo liqalo lothotho lwamaphupha anemiyalezo equlathe ikamva loMzantsi Afrika. 
UNombombo, we-Evangelical Methodist Church of South Africa eMonti, uthi kudala esehla esenyuka ezama ukudibana neenkokheli zeANC malunga nala maphupha kodwa nkqi ukwenzeka kwalo nto. 
“Lo mbandela wam uqala ngo1990, ndingekabi nguye uMfundisi. Ndandihlala eMdantsane, ndacelwa ngabefundisi ukuba ndibakhaphe besiya eNamibia kumsitho kazimelegeqe (independence) kweyoKwindla ngalo nyaka ka1990. 
Sasisiya kumsitho owawungqamene nokubekwa kukaSam Nujoma njengoMongameli wela lizwe. 
“Emva kokuba ndibaqhubele imoto abefundisi, sabe kanti siya ebaleni lokubekwa kukaNujoma njengoMongameli. Ndandingafuni ukuya kuba ndandiziva ndidiniwe, futhi ndiqonda ukuba iza kuba ndim kwakhona oza kuphinda aqhube xa sibuyel’ ekhaya. Kodwa abefundisi bandicenga ndade ndaya ke ebaleni,” kutsho uNombombo. 
UNombombo uthi ebaleni bafika bahlala kwindawo yabantu ababalulekileyo (VIP). 
“Ndandineentloni kuba ndandinganxibanga nakakuhle. Ndasuka apha kubo ndayokuhlala phezulu, ngakumda owahlula iiVIP kwakunye neenkokheli zehlabathi. Ngoku ndihleliyo kwakumane kufika iinkokheli, iyiloo ntswahla ebaleni. Kwafika uNujoma kwahlokoma ibala. Yheyi kwathi xa kufika utata uNelson Mandela nowakwakhe umam’ uWinnie, ndeva ibala lishukuma lonke. 
“UMandela wonyuka wazokuhlala apha ngakum, akaya kula ndawo yeenkokheli zehlabathi. Weza ngqo kum, wabulisa. Ndandothukile ndime ngenyawo, wandibuza ukuba kutheni ndingambuzi mpilo nje. Wandibuza isiduko nokuba ndingubani, ndamxelela,” kutsho uNombombo. 
Emva kokuba bebulisene uNombombo uthi uMandela wathi mabahlale phantsi bamamele izithethi. 
“Ndandothuke kakhulu kunzima nokumamela kakuhle. Emva kwentetho kaNujoma, kwabizwa iinkokheli zehlabathi ukuba zizokuxhawula uMongameli Nujoma, njengoMongameli omtsha weNamibia ekhululekileyo. Waphakama utat’ uMandela, kodwa into eyandothusayo kukuba wathi ufuna ukuhamba nam. “Ndamxelela ukuba ndihamba neebhishophu ezinkulu, kodwa wandixelela ukuba ufuna ukuhamba nam. Sahamba saya kuMongameli safika saxhawula. Andizazi nokuba ndafika ndathini kuNujoma.” 
Emva kwaloo mothuko wokuhlala noMandela nokuxhawula uNujoma, uNombombo uthi abefundisi babeqhula ngaye bambi, abo baseNamibia, bembuza ukuba ungubani kanye kanye. 
UNombombo uthi emva kweminyaka engamashumi amabini anesibini, ngo2012, elele kwakhe waphupha uMandela elele kwibhedi yasesibhedlele ehleli noThabo Mbeki kwakunye noJacob Zuma. 
“Xa ndingenayo nje uMandela wathi kum ‘bulisa abanye oomongameli’. Hayi ke ndabulisa. Emva koko wathi mandize kuye endiyalela ukuba mandithathe ioli ndimrabhe iinyawo. Ndenza njalo nam, emva koko wathi mandize neoli kuye, wayithatha wagalela kuye wandirabha izandla, wabe sele enditsala amalungu eminwe ewakrunqula. Xa egqibile wandirabha entloko. Ukugqiba kwakhe wayalela uMbeki noZuma bakhe baphume phandle, esithi ufuna ukuthetha nam. 
“Kum wathi kufuneka ndibesecaleni kukaZuma, ndimcebise ukuze ndithathe endaweni yakhe. Wathi kuza into embi eMzantsi Afrika kwaye kukho abantu kwiANC abamcebisa ngendlela engeyiyo uZuma. Wathi xa ndinokungena endaweni kaZuma kungangcono eMzantsi Afrika,” utshilo uNombombo. 
UNombombo uthi wakhe wahlala neli phupha, kodwa wothuswa xa unkosikazi wakhe emva kweenyanga ezimbini esithi uphuphe ixhego elineenwele ezimhlophe elinomsindo lisithi uNombombo wala ukuthunywa. 
Emva koku, uNombombo uthi waya kwabanye abefundisi wabaxelela malunga noku. 
“UMfundis’ uJezile wathi kum masiye eCalata House eQonce kwiANC. Saya kunobhala wephondo ngelo xesha, uOscar Mabuyane. Safika engekho kodwa sashiya iinkcukacha zethu. Wasifowunela uOscar wasinika usuku emasiye ngalo kuye. Saya nyhani ngolo suku, ndafika ndambalisela. UMabuyane wathi kum akadlulisi maphupha, futhi le nto ndiyithethayo kunganzima ukukholelwa kwalo nto. UMabuyane wasinika iinkcukacha zeANC kuzwelonke kwanakwiZakhiwo zoMdibaniso ePitoli.” 
Iinzame zikaNombombo zokubona uZuma zawa phantsi, kwankqu nangethuba wayeseNkandla, KwaZulu Natal. 
Ngonyaka ka2013, phambi kokuba abhubhe uMandela, wacela uNombombo ngephupha ukuba azokumthandazela eRhawutini. Nakweli ityeli uNombombo waya eRhawutini kwindlu kaMandela kodwa nkqi ukukwazi ukudibana noMandela. UMandela wabhubha kweyoMnga 2013. 
UNombombo uthi kwiinyanga ezine ezidlulileyo uphinde waphupha uMandela. “Wathi kum ‘nyana ndidiniwe ngabantu beANC’. Uthi iANC igcwele amasela. Ngoku athetha le nto ebehamba notat’ uOR Tambo. Uthe kum mandiseke umbutho wezopolitiko sele ewusikelele.” 
Emva kweli phupha uNombombo uthi wacinga ngegama lalo mbutho, bawuthiya ngeAfrican Democratic Front, kodwa waphinda waphupha uMandela eliphikisa eli gama. “Utat’ uMandela uthe kum ‘nyana ndilivile igama kodwa alizulunga, mayibe yiAfrican Democratic Congress’.” 
UNombombo uthi uphantsi kwalo malungiselelo okuseka le ADC.",UMandela uyaleza uMfundisi ngamaphupha
"IPHUPHA: Ndiphupha ndinyukwa yinyoka emlenzeni wasekhohlo, ifike engalweni indibhijele, kube khona abantu abafuna ukuyibulala suke bahlabe kum amanxeba amathathu angophiyo , umbala wenyoka uluhlaza namhlophe. 
IMPENDULO: Zama ukulungisa ukuhlala kuba kukho izinto ezikujikelezayo ezingentlanga. 
IPHUPHA: Ndiphupha ndikulomama kuphithizelwa, ekhona umama nomama wakhe abangasekho, kubekho lo tata uhleli ecaleni kwendlu uthi asondibona afune imali yakhe ndibe ndingamazi. Ndichole uswazi nentsimbi ndithi ndizombetha ke mna andazi mali yakhe. 
IMPENDULO:  Kufuneka wenze ibhekile uphe abantu bakowenu utywala besintu ukuze wena uzokufumana ezi ntsikelelo abantu bakowenu bafuna ukunika zona. Uhlobo iphupha elivela ngalo licacise mhlophe ukuba kwawena ungumntu onenkani ongazinakanga izinto zakowabo. 
IPHUPHA: Xa uphupha usimkelwa ziinwele? 
IMPENDULO:  Kuza kuba kubi kuwe mpela ikho lento ikhalazelwayo kuwe. 
IPHUPHA: Mna tata ndicela undicacisele, ndithanda ukuphupha ndingakwazi ukuwela umfula, futhi ndide ndivuke ndikhathazekile. Elinye iphupha ndithanda ukuphupha ndisesikolweni oko kodwa ndapasa. 
IMPENDULO:  Omabini amaphupha akho abonisa ukuba unobizo kodwa nangona kunjalo kukho intandabuzo emandla kuwe. 
IPHUPHA:  Molo tata, ndizingwa leli phupha, ingathi ndivela ecaweni suka kuthi gqi ootata ababini bathi kum nantsi inkonzo endifaneleyo, suka bolathe izambatho zeZion, athi omnye utata hamba uye kwaKokoyi uyokuthenga umOak, ndiye, xa ndifika ndiwubize nyhani uze, kodwa xa ndiqala ukuwubamba suka ujike ube yintonga eSilver, ingaba lithetha ukuthini eli phupha. 
IMPENDULO: Lubizo lwakho olo. Yenza ke ngokomyalelo. 
IPHUPHA: Camagu Tata, Ndicela undicacisele; utata wam uphupha ingathi mna ndixhelelwa ingwe. Ngoku uthi ingathi mna ndithi kwaba bantu bandixhelela le ngwe mabalixhele kakuhle ifele lentloko ngokuba ndiza kulinxiba. Ingaba lithetha ukuthini tatam? 
IMPENDULO:  Bubungangamsha obuzayo kuwe uzakuba yinto enkulu ekuhlaleni, emsebenzini okanye kwezoshishino. 
IPHUPHA: Ngiphuphe inyoka enkulu ensundu engathi ibihlala endlini ngase ngiyovula mina lana ibihlala khona, yathi iyeza kimina ngolaka kwaqhamuka umama wami ngingamlindele wayibamba. Ngiphushwe ngomunye umuntu ngilwa nabanye abantu. Ngiphuphe ngigibela ibhasi kodwa ngazithola sengehlile kulona ngoba kukhona lana bengizodlula khona umshayeli webhasi wangifonela wangazisa kuthi sebefikile, leli bhasi belinezingane zesikole. 
IMPENDULO: Oku kutsho ukuthi kunezinto zekhaya ekumele uzilungise ukuze kuzokwazi ukuba indlela yakho ibentle. Konke kufuna ukuba wena nabantu bekhaya lakho kuba ininzi ingxaki esekhayeni lakho malunga namasiko ekhaya. 
IPHUPHA: Molweni, ndiphuphe ndivuthulula impethu bezindihamba emzimbeni phezu kwempahla bendiyinxibile, like all over the body…. ngaba kutsho ntoni oko? 
IMPENDULO:  Kufuneka zivuthululwe kengoku ngokwenene, iphupha eli lizama ukubonisa ngemeko yakho engentlanga ukuzivuthulula ke kukuzikhucula wena ngokwendlela zesintu. 
IPHUPHA: Ndicela ukucaciselwa tata eli phupha lithetha ntoni. Ndingena ebhedini ngelithi ndiyalala, buze msinya ubuthongo ndive ukuba ndiyavuthelwa apha ngemva ezindlebeni zombini qha andivanga kakuhle kunelizwi elithetha ngokuba makuthethwe nomama othile ndiphelelwa ngumphefumlo ngathi ndiyafa. Ndiye ndakhwaza ndibuza ukuba ndivuthelelwa ntoni kanti ndithetha nyani wakhathazeka umyeni kuba nguye ebendinaye ebhedini. Camagu. 
IMPENDULO:  Iphupha lakho liqulathe umyalezo ngenyathelo ekufuneka ulithathile ngobomi bakho kwaye alingekwazi ukubhengezwa esidlangalaleni ungandibamba ecaleni okanye uthabathe iintonga ukuya kusabela kooSiyazi. 
IPHUPHA: Camagu Tata, ndicela ukubuza, ndihlutshwa liphupha elindikhathazileyo, ndisoloko ndiphupha utata wam exabana nam de ngamanye amaxesha andilimaze kabuhlungu okanye abe ephethe isikhali iyandihlukumeza lo nto kodwa usaphila. 
IMPENDULO:  Kukhona impixano ekufuneka niyilungisile nobabini okanye yena ihlebo leminyaka ekufuneka elidizile kuwe. Zama ke ukuthethisana naye nizokufumana isisombululo.",Inkcazelo yamaphupha
"Emva kokuba engakhange abizwe kwiSpringbok yapohela gungqu isizini ka2014, inzalelwane yaseQonce uNic Groom ubona ilixesha elifanelekileyo ukuba aqale uhambo olutsha. 
 NgoMvulo, iqela laseNtshona Koloni iStormers libhengeze ukuba uGroom uzakube elishiya ekupheleni kwale sizini, aye kuzibandakanya neqela laseNgilane iNorthampton phambi kokuba kuqale isizini ka2016/ 2017.  
Lo mdlali uneminyaka engamashumi amabini anesithandathu uzakuqala agqibezele isizini yeSuper Rugby, kwaye unethemba lokuba aphumelele enye itayitile eNtshona Koloni. Ukongeza kwiitayitile ezimbini zeCurrie Cup awaziphumelela esadlala kwiWestern Province. 
 UGroom uchithe ixesha elininzi kwiWestern Province phambi kokuba anyuselwe afakwe kwiqela labadala kwiStormers.  
Waqale wabonwa yiYunivesithi yaseKapa kwisizini yeVarsity Cup ka2011, udlale kwangalo nyaka mnye kwiStormers.",UGroom uyahamba kwiStormers
"Iintliziyo zabalandeli beMamelodi Sundowns zophukile kwakhona emva kokuba iqela labo likhutshwe yi-Al Ahly kwiCAF Champions League emdlalweni ophele ngo’1-1 emalanga namhlanje eLucas Moripe Stadium. Ayisikokokuqala uPitso “Jingles” Mosimane esophula iintliziyo zabalandeli beqela abekade eliqeqesha eMzantsi Afrika phambi kokuya kwelona qela elikhulu kwizwekazi le-Afrika. Kwiveki ephelileyo, iSundowns ibuyele ekhaya imisila iphakathi kwemileyo emva kokubethwa ngamagowuli amabini eqandeni emdlalweni ebuseCairo. Nangona kubenjalo, iqela laseMzantsi Afrika lidlale umdlalo obhetele kakhulu kune Al Ahly kwiveki ephelileyo, lo nto yamnika ithemba uManqoba Mngqithi. 
Nangona idlale kakuhle kwakhona iMamelodi Sundowns – kodwa iphumile kwiCAF Champions League emva kokuba ingakwazanga ukubetha iAl Ahly ngamagowuli oneleyo abenokuyisa phambili. Isigaba sokuqala siphele amaqela ebambene ngegowuli elinye macala. Iqela laseYiphutha libhakuzelise umnatha ngebhola efakwe nguYasser Ibrahim ngentloko emva kokuba iSundowns ingakwazanga ukuchitha [ibhola] endaweni embi. Aphendule Amasandawana ngebhola efakwe nguMosa Lebusa. Abadlali beSundowns baqhubele phambili besilwa futhi belawula umdlalo ngendlela encomekayo. UThemba Zwane, uSphelele Mkhulise, uGaston Sirino no-Aubrey Modiba ngabona badlali abebeyinkathazo kwi-Al Ahly ebivale mba emva. 
Ithe yakubona iSundowns ukuba inzinyelwe kukufumana igowuli lesibini, uMngqithi ufake uKermit Eramus noMauricio Affonso – abafike benza umahluko emdlalweni. UGift Motupa uphantse wayibeka endaweni entle iSundowns  – kodwa ibhola yakhe iphume ecaleni. Emva koko, uPeter Shalulile noLyle Lakay bazamile ukukhabela unozinti we-Al Ahly, uMohamed EL Shenawy, kodwa amalinge wabo akaphumelelanga. Ude waphela umdlalo kungekho qela elikwazileyo ukufaka igowuli lesibini. Ngalo ndlela, iAl Ahly indulele kwisigaba esiphambi kwamagqibelakankqoyi ngo’3-1. 
Mamelodi Sundowns: D.Onyango, Nascimento, Lebusa, Coetzee, Morena, Modiba, Jali, Mkhulise, Zwane, Sirino, Shalulile. 
Amalalela: Mweene, B. Onyango, Lakay, Affonso, Erasmus, Motupa, Maboe, Mudau, Mkhuma. 
Al Ahly: El-Shennawy; Ayman, Hany, Benoun, Yasser, Rabia, Dieng, El Soulia, Afsha; Salah, Sherif.",UPitso Mosimane ubophule iintliziyo abeSundowns ayikhuphe kwiChampions League
"Unamashumi amabini anesibini kuphela eminyaka – kodwa uAzinga Fuzile ubonwa njengenye yeembethimanqindi ezinekamva eliqaqambileyo eMzantsi Afrika.  
Njengokuba kuqala unyaka, kulindeleke uFuzile enze izimanga kwiqonga lamanqindi nanjengoko ejonge ukuzenzela igama kwi-IBF International Junior Lightweight.  
Kungokunje uFuzile ubila esoma enkampini – apho alungiselela itumente eququzelelwa yiRumble Afrika Promotions.  
URomulo Koasicha yindoda eza kuxhimfana noFuzile kwitumente enkulu ezayo emlweni we-IBF International.  
Umqeqeshi kaFuzile, uCollin Nathan, uthi uKoasicha uza kuyivavanya kakuhle imbethimanqindi yakhe elambele ukulwela intshinga yehlabathi kulo nyaka. 
“UFuzile yimbethimanqindi ekwizinga eliphezulu. Kunyanzelekile ukuba alwe neembethimanqindi eziza kuvavanya isakhono sakhe futhi neziza kumsondeza kwiphupha lakhe lokulwela intshinga yehlabathi. Ndikholelwa kwelokuba ukulwa nembethimanqindi enamava efana noKoasicha kuza kumnceda kakhulu. UKoasicha uza kumvavanya uFuzile,” utshilo uNathan.  
UNathan uthi eyona nto bayifunayo kulo nyaka kukubona uFuzile esilwela intshinga yehlabathi.  
“Asikhathali nokuba ulwe nayiphi na intshatsheli, kodwa sifuna ukulwela intshinga yehlabathi,” uNathan utshilo. 
UFuzile uyiphumelele yolishumi elinesithathu imilo yakhe kudidi oluphezulu. Kumlo wakhe wokugqibela wangqengqisa uIbraham Class waseTanzania kumjikelo wesixhenxe eOrient Theatre.  
Amaxhoba akhe aquka owayesakuba yintshatsheli yeIBF, uMalcom Klassen, awambetha wanikezela kumjikelo wesine.  
UKoasicha, 27, ubethwe amatyeli asixhenxe kwimilo engamashumi amathathu anesine. Uphumelele imilo engamashumi amabini anesixhenxe.  
Lo kaKoasicha ulwe neentshatsheli zehlabathi ezifana noVasly Lomachenko noLee Selby. 
isibhalo@inl.co.za",Ifuna intshinga yehlabathi inkampu kaFuzile
"KAPA: Ibizizijwili nje zodwa kumthandazo wentwazana eneminyaka emine ubudala efunyenwe iswelekile kwingingqi iZone 14 kwingingqi yaseTown Two, eKhayelitsha eKapa.  
Lo mthandazo ubuququzelelwe liphiko lamanina eAfrican National Congress kwaWard 94. 
U-Iyapha Yamile obeneminyaka emine ubudala waduka ngeCawe, ze umzimba wakhe wafunyanwa ngentseni yangoMvulo, sele ungenakusabela xa ubizwa. 
Lo mthandazo ububanjwe kwindawo ofunyenwe kuyo umzimba wale ntwazana nalapho umfundisikazi uNosipho Magcoba athuthuzele usapho ngelizwi leNkosi. 
Ubongoze amanina ebelapho ukuba aqiniseke ukuthandaza uThixo bakhalimele iziganeko ezikumila kunje.  
“Masithandazeni makhosikazi sifane namakhosikazi akudala ayethandaza kume imigodi, umntu makangahlekisi ngentlungu yomnye umzalikazi koko makathandazele ukuba uThixo amncede kuba amaxesha amaninzi abantwana bethu benza izinto ezisihlazisayo.” 
Uceba kwaWard 94 uPatrick Mngxunyeni, uthe: “Ndibulela ukuba abahlali badibane ngale ndlela badibene ngayo apha ukuze bakwazi ukukhalimela esi siganeko, asizokuyeka ukunxakama sisenza ingxolo sisithi inyala elinje ngeli lingaze liphinde lehle apha phakathi kokuhlala. 
Sifuna nabo baphakathi ekutyeni iziyobisi bakugqiba benze imikhuba ekumila kunje bayazi ukuba sikukuhlala asifuni kuyibona into enje. 
Asizokuphelela ukunxakama kule ndawo afunyenwe kuyo u-Iyapha kodwa sizakuya nakunozala wayo yonke le nto, kwaye sesiyazi ukuba unozala ziziyobisi.” 
OkaMngxunyeni uthi bazakungqala kwimizi ethengisa iziyobisi, abazokuyivumela ukuba iqhube ushishino logama ukuhlala kusonakala. Uthi bazakuqinisekisa ukuba abonwabi abo bazithengisayo kuba abazokusoloko bephakama mva sele konakele kwaye abazokulinda mapolisa baza kuwuphelisa nya umkhuba wokuthengiswa kwesiyobisi se-tik. 
Uthi “Ayiso siganeko sokuqala esi ukwenzeka kule ngingqi ngenxa ye-tik, qha bayathomalala xa kusando kwenzeka isiganeko ze baphinde baqalise ukuthengisa xa kuthe cwaka.”  
Uqhuba athi uyayamkela intsebenziswano yabahlali namapolisa nekhokelele ekubanjweni kwabarhanelwa ngokoyamene nesi siganeko.",Izijwili zezikhalo ngethuba kubanjwe umthandazo ka-Iyapha (4)
"Kuzawunyanzeleka iSuperSport United inyuse iikawusi kumdlalo olandelayo, kungenjalo, iyakuzibhaqa isengxakini emva kokudlala ntanganye kumdlalo namhlanje. Amatsatsantsa a Pitori akakwazanga ukufumana impumelelo kumdlalo weCAF Confederation Cup ophelele ebambene neZesco United ngo’0-0 eLucas Moripe Stadium ngokushwa nje. Iqela lika-Eric Tinkler lilo eliqale kakuhle emdlalweni – kodwa ibhola efakwe yifolosi, uBradley Grobler, ayivunywanga ngusompempe kumzuzu weshumi elinesine. Yona iZesco United ifumene ithuba – kodwa engakwazanga ukulisebenzi kumzuzu wamashumi amathathu anesithathu angakwazanga ukulisebenzisa uFackson Kampumbu. 
Isigaba sokuqala siphele kungekho qela libhalisileyo ebhodini, nakwisigaba sesibini kubenjalo nangona bekubonakala ukuba ayakhanuka ukufaka amagowuli. Ukuphela komdlalo olu hlobo kuthetha ukuthi iSuperSport United kufuneka izimisele ngakumbi kumlenze wesibini futhi ifake amagowuli ukuze iye kumjikelo olandelayo kolu khuphiswano. 
SuperSport United: Williams, Kekana, Daniels, Gould, Modiba, Letsholonyane, Furman, Phala, Mnyamane, Grobler, Brockie. 
Zesco United: Banda, Silwimba, Owino, Musekwa, Kapumbu, Chaila, Mtonga, Daka, Ching’andu, Kalengo, Were.",ISuperSport United abanjwe ngobhongwana yiZesco United koweCAF
"Ixhegwazana laseMvumelwano kuCentane lithe lakuva ukuba liyadlwengulwa ezinzulwini zobusuku bangoMvulo kule veki, lasebenzisa izinyo lalo lasiluma kanobom isidlwengu, nesithe kamva sabalekela ukuzophula. 
 
Noxa nje kungacaci ukuba esi sidlwengu silunywe ndawoni, isithethi samapolisa uKapteni Jackson Manatha singqinile ukuba esi sidlwengu silunywe kanobom leli xhegwazana. 
 
UManatha uthi eli xhegwazana belihleli lodwa emzini walo ngoMvulo, ze phaya ebusuku ngentsimi yeshumi elinanye leva ukuba kukho umntu olidlwengulayo. 
 
“Ekuphakameni kwakhe uye waluma umrhanelwa, ze wabaleka ngoko nangoko umrhanelwa,” utshilo uManatha. 
 
Kuye kwavulwa ityala lodlwengulo, ze kwabanjwa umrhanelwa. Umrhanelwa kulindeleke avele kwinkundla yakuCentane ngomso (Lwesihlanu).","Ulunywe lixhegwazana elidlwengula, wabalekela ukuzophula"
"INkulumbuso yaseMpuma Koloni uPhumulo Masualle,  uth’ iphulo  likarhulumente  wephondo  elithi  “simanxadanxada” liqhuba kakuhle,  watsho ehlaba ikhwelo kubantu bephondo ukuba bazeke mzekweni kweli phulo. 
  
UMasualle ebethetha noonondaba phambi kwentetho yakhe yobume bephondo eBhisho ngoLwesihlanu,  apho athe wadwelisa uthotho lwezinto ezenziwe ngurhulumente okhokelwa nguye ukuphucula iimpilo zabantu. 
  
UMasualle uthathe nyathelo limbi ngethuba esenza intetho yobume bephondo kulo nyaka, nalapho achithe ixesha lale ntetho eqaqambisa into yokuba liphantsi kolawulo oluluqilima eli phondo. 
  
Le Nkulumbuso ithi yonelisekile ngumgama osele uhanjwe ngurhulumente weli phondo nanjengoko usembindini wexesha leminyaka emihlanu olimiselweyo. 
  
Ethetha malunga nentengiso kanomathotholo ethi “simanxadanxada”, nejike yangundaba-mlonyeni kumaqonga onxibelelwano, uMasualle uthi uyavuya ngendlela amagosa akhe asabela ngayo kule ntengiso. 
  
“Ayindim ndedwa lo umanxadanxada, sithi sonke [bantu baseMpuma Koloni],” utshilo uMasualle, babe beyothula intsini abo bebephulaphule le ntetho yakhe eBhisho. 
  
Kwezemfundo, uMasualle uthi bayaqala ukubona iziphumo zezicwangciso zabo, esithi oku ngunobangela wokugqama kwabafundi bakaGrade 12 wonyaka ka-2016 abathe batshatshela kuMzantsi Afrika jikelele. Aba , bafundi baquka uSiphokazi Hlalukana waseHoly Cross Senior Secondary eMthatha, kwakunye noAnelisa Marwanqana waseMariazell Senior Secondary eMaluti. 
  
Kwezempilo, uMasualle uthi ukuyilwa kwenkqubo yezempilo engakhethanga hlwempu nasinhanha kuyaqhuba e-OR Tambo naseAlfred Nzo. Kulwakhiwo lwezindlu, lo kaMasualle uthi wonelisekile yindlela elisebenza ngayo isebe elikhokelwe nguMphathiswa uHelen Sauls-August, nanjengoko eli sebe sele lakhe izindlu ezikuma-38 345 ukusukela ngo-2014. 
  
UMasualle ukwaqhabele izandla iziko lezoshishino nophuhliso (IDZ) laseCoega eBhayi,  kwanelo laseMonti (East London IDZ) ngokudala imisebenzi esisigxina ekuma-18 216 ngonyaka ka-2016. 
  
Kwezolimo, uMasualle uthi bayiqaphele imbalela ethwaxa imimandla yephondo, watsho ebhengeza imali engange-R70 yezigidi zeerandi njengezakunceda amafama abetheke yimbalela. 
  
Kodwa nangona kunjalo amaqela aphikisayo ezopolitiko anikina iintloko ngentetho kaMasualle. UBobby Stevenson weDA, uthi iMpuma Koloni ayinalawulo oluluqilima. UStevenson uthi intetho kaMasualle igcwele izincomo endaweni yokuhlahla ukuba zizakusonjululwa nini iingxaki ezombethe iMpuma Koloni. 
  
UThando Mpulo weUDM uthi uyakwamkela ukubekelwa bucala kwemali yokunceda abantu abatsha, kodwa wagxeka uMasualle ngokunabi ngeengxaki ezombethe ezemfundo ephondweni.","Masibemanxadanxada sonke, kubongoza uMasualle"
"ABAQUQUZELELI bomnyhadala kamaskandi obubanjelwe eMonti kwimpelaveki esiyishiya ngasemva, abawuvali umlomo yinkxaso ebonakaliswe ngabathandi balo mculo. 
Ukusuka komncinci ukuya komdala – ntombi, mfazi, mfana, ndoda – abathandi bomculo kamaskandi bebezonwabele eBuffalo City Stadium kwiBCM Maskandi Music Festival ebisenziwa ngumasipala waseBuffalo City ngokubambisene neSaba Group of Companies kwanezikhululo zeSABC (Ukhozi, Umhlobo Wenene ne-trufm). 
Iimvumi beziquka uPhuzekhemisi, Shushu Baby, Nkunzemdaka, Ichwane leBhaca, Amawele kaMamTshawe, Mbuzeni, Khuzani, Ntombethongo, Butho Vuthela kwakunye namaqela emixhentso. 
Ethetha nabalandeli bakhe uZibokwakhe “Phuzekhemisi” Mnyandu uthe: “Kwakude kudala, abantu baseMpuma Koloni kudala bandixhasa emculweni. Ndiyanithanda xa niwuxhasa umculo kamaskandi, futhi nibahle bantu baseMpuma Koloni. Zikhona izizwe ezingabukeki kakuhle, njengam lo kuba ndimbi.” 
“Inga iminyhadala efana nale inqaqhubeka ihlale ikhona,” utshilo uPhuzekhemisi. 
Yena uShushu Baby, uthe: “Siyabulela kakhulu ngenkxaso yenu, masihlanganeni kwakhona kwiveki ezayo.” 
UNkunzemdaka yena uthe: “Siyabulela kakhulu kwiBuffalo City okanye kwiBuffaro City. Andohlukanisi noba yiBaforo City okanye yiBafolo City,” utshilo uNkunzemdaka, babe bephela abalandeli bakhe yintsini, emva kokuba ezixelile ukuba akayanga kuyaphi esikolweni.” 
“Siyalibulela eli thuba lokuba sibe lapha. UNkulunkulu uye wasixhasa. Sibulela nakubasunguli balo msebenzi abathe xa bebewuhlela bathi nokuba kunjani, baza kuwa bevuka ukuze umnyhadala uphumelele,” kutsho uNkunzemdaka. 
Othethela iSaba Group of Companies uSindile “Sir Jicks” Majikija uthe: “Ukuphuma kwabantu kulo mnyhadala kube ngaphaya kunokuba besicinga. Sivele sanentlahla kwaphuma abantu abatsha, into ebesingayilindelanga kumnyhadala kamaskandi. Besilindele inani elingaphantsi kweliya,” utshilo uMajikija. 
Izinto ezifuna ukuphuculwa ngomnyhadala? 
“Izinto esingaphucula kuzo, ngumba wokuthengiswa kwamatikiti. Abantu bathenga amatikiti ngemizuzu yokugqibela, bekwenza oko ngokuza emasangweni bafike singalunganga ngendlela.” 
UMajikija ukwacacise ngomba weemvumi ebezicula phezu kwamacwecwe (CD) azo. “Umntu obesebenzisa isiginkci neqela lakhe ibenguNtombethongo noButho Vuthela. Bonke abanye bacule phezu kwamacwecwe. Le nto ibangelwa yindlela esithethisana ngayo xa simema ezi mvumi. Ngokomzekelo xa imvumi iza kucula phezu kwecwecwe ingabiza iR20 000 ze leyo iza neqela (band) layo ibize iR45 000.” 
sithandiwe.velaphi@inl.co.za",Bonwabile abaququzeleli bomnyhadala kamaskandi
"Kulo nyaka uphelileyo sakhe sathetha ngoba abantu abasondeleyo kuthi asibaxabisi njengabo bakude kuthi. Uba kutheni nam andazi, mhlawumbi ngenye imini ndizokhe ndicele abafundi beli phepha uba bakhe bandibhalele bandixelele uba inoba lo nto ibangelwa yintoni. 
 Ingaba mhlawumbi ziingxaki esinazo zokungaboni ngasonye silusapho, okanye zizinto ezingapha kwamandla ethu? Zinto zini khona ezo? 
Kule mpelaveki sisuka kuyo ndikhe ndenza ixesha nosapho lwam, abantakwethu nodadethu. Kwafika into endakhe ndayiva ethi, thina bantu basebenza ngabantu singamachule ukufa xa siphethe imicimbi yangaphandle, kodwa sisilele kwabo sizalwa nabo.  
Ekuhlaleni kwam nosapho kuye kwenzeka izinto ezininzi kakhulu. Njengoba sikhula nje siya sisohluka mpela kubantu ebesingabo. Mhlawumbi ke nangenxa yeendawo esikuzo nabantu esihlala nabo njalo njalo. 
Into endiyifundileyo kukuba, kuthi bantu bangazalwa bodwa emakhaya inye into engasinceda; kukukhathalelana. Ngakumbi uba wena ungulo ukwazi ukwenza izinto zenzeke okanye lo unentsebenzo. Kweminye imizi kuyakwazi ukuba abantwana bonke babesezindaweni, babenemisebenzi.  
Kweminye ufumanise uba mnye lo usemsebenzini osisigxina. Lithiwa ndim, akhonto unokuze uyenze iphumelele, abo uzalwa nabo ungabaxhasi. Ndiyayazi uba zininzi izinto neemeko ezibangela ukuba abantu abazalwa kunye babe kanti xa kunamhlanje abathethisani.  
Nalapho, imeko enjalo ayonwabisi kwaye ixhomekeke kubantu abo babandakanyekayo ukwenza izinto ngendlela eyiyo. Izinto ezibangela intlupheko amaxesha amaninzi kuthi bantu bamnyama zizinto njeee ezilula, izinto ezifana nendlela esiphila ngayo. Indlela owenza ngayo izinto inegaleleo kakhulu kumntu ophela usibanguye. 
Ewe, abantu esizalwa nabo basivisa kabuhlungu, kodwa lo nto ayithi masibakhalale. Wayedla ngokuthi omnye umhlobo wam ongasekhoyo ‘umntu akalahlwa esaphila’. Ezinye zezinto eziye zatyhileka kum kukuba; uba ungumntu onoxanduva labantu ozalwa nabo inye into ongabanceda nongazinceda ngayo wena, kukubancedisa ukuphucula iimpilo zabo ngezakhono abazidingayo. 
Umntu kufuneka enze izinto ezimbini ukuze azimele; aye esikolweni okanye afune umsebenzi azenzele imali. Ngoba, uba awubancedisi kwenye yezo, uyakuhlala ungumthombo wemali naphakade. 
 Okwesibini, noba abantu esibathandayo (esizalwa nabo nabantwana bethu) singabathanda kangakanani soze sibaphilele. Sele umntu elunyukiswe ngezinto zonke ngandlela zonke, iimpazamo zona usezakuzenza. Ndicinga uba nabo kunyanzelekile bedlule kwimicelimngeni ethile ukuze bakhule babenobulumko.  
Ayikho lula ke le ndiyayazi, ndiyazela apha kum. Okuya umntu umbonisa, kokuya efuna ukuzivela. Okubalulekileyo kukuba singatyhafi, futhi singabanyanzelisi ngezinto ezithile kuba thina sesilumkile kodwa sibaxelele izinto ezizizo umntu azikhethele.  
Imandi ke into yokuba umntu abhatyaze ebomini ngezinto ebexelelwe ngazo kunoba uzisole sekungekho nto unokuyenza. Xa sele uzazi uba indima yakho uyidlalile, ubanoxolo ngaphakathi kungabikho nokuzisola.  
Indivisa kamandi nento yoba athi umntu enze izinto zakhe zokungamameli abuyele kuwe sele ezisola futhi ezazi uba uyibhude phi. 
Ndinayo into ethi impumelelo yethu ikwindlela ekuyiyo emva emakhayeni ethu. Abantu abaphuma kumakhaya ovanayo namanyeneyo, badla ngokuphila ubomi obumandi.  
Lo nto indenze ndicinge uba, abantu abayingxaki ekuhlaleni ngabantu abanengxaki emakhayeni abo.  
Xa wonwabe kowenu, ingayintoni ebangela ufike wenze ingxaki emsebenzini, eskolweni, naphi na apho uhamba khona? Ayidingi Rhulumente ke le, ifuna thina sithi ‘kwanele’ sitsho sisenza into ngalo nto. 
 Masikhulisane! 
Ngeenkcukacha: 079 284 1757, katomnoku@gmail.com",Abantu esizalwa nabo!
"Phakathi kwabadlali abaliqela abafunyenwe yiChippa United phambi kokuqala kwale sizini kukho uMahlatse Makudubela – omnye wabadlali abanokuyithatha ibhola yelizwe bayibeke kwinqanaba eliphezulu xa enokunikwa ithuba lokudlala. Lo mdlali ugaleleke kwiiChilli Boys kwiinyanga ezimbalwa ezidlulile ngemboleko esuka kwi-Orlando Pirates – apho angakwazanga ukufumana ithuba lokudlala phantsi kwabaqeqeshi abaliqela kwisizini edlulileyo. Nangona engekadlali kangako – kodwa yena uMakhudubela usendaweni emlungeleyo ngoba indlela adlala ngayo ihambelana ngqo nomdlalo weChiefs. Kukuye ke ukuba uyalisebenzisa ithuba alifumanayo kuTeboho Moloi. Phambi kwekhefu lemidlalo yeFIFA, uMakhudubela unikwe ithuba xeshikweni iChippa iqubisene neGolden Arrows kwaye uzimisele ukulisebenzisa kwakhona ithuba elivelayo. 
“Kube mnandi kakhulu kum xa ndifumana ithuba lokudlala. Lo izakundinceda ukukhulisa ukuzithemba kum,” utshilo uMakhudubela kwikhasi lomnatha leChippa. 
Le ndedeba uyakuvuyela kakhulu ukudlalela iChippa United nokudlala phantsi kukaMoloi ongene endaweni kaDan Malesela kwinyanga edlulileyo. “Kuyandinwabisa ukuba seBhayi. Zininzi izinto endizifundawo apha phantsi kwalo mqeqeshi. Kwabalula kum ukuza apha ngoba ndandisazi uMalesela. Yiyo lo nto ndingazange ndilibazise xa usihlalo uSiviwe Mpengesi noKoutroulis besiza naloo mbono. Mna nomqeqeshi sifuna into enye: impumelelo. Singayenza lo nto kwaye ndizimisele ukwenza elam igalelo kweli qela,” utshilo uMakhudubela. 
NgeCawe ngentsimbi yesithathu, iChippa yamkela iCape Town City kumdlalo wePSL ozakube useSisa Dukashe Stadium. IiChilli Boys zikhangela indlela yokuqokelela amanqaku emva kwemidlalo emine eziyidlale ntanganye phantsi kukaMoloi. Ukuba abadlali bakaTebza bazimisele, banalo ithuba lokuyibetha iCity. Amakhwenkwe kaBenni McCarthy asaphazamisekile ngokwasengqondweni emva kokubethwa kwiMTN 8 nayiBloemfontein Celtic ngoLwesibini kule veki. Imidlalo yeChippa izakudlalelwa eMdantsane ngoku emva kokupasiswa kweSisa Dukashe nguRonnie Schlos kwiveki ephelileyo.",UMakhudubele unethemba lokudlala kwiChippa
"Imbethi-manqindi esaze ngobuso elizweni, neyinzalelwane yaseMdantsane kodwa izinze kwiphondo laseGauteng uThulani “Evolution” Mbenge, uphakathi kweembethi-manqindi ezizakuthatha inxaxheba kwitumente yeRumble Africa eMdantsane Indoor Sports Centre ngoMgqibelo. 
Lo kaMbenge uzakulwa okokuqala phambi kwabathandi nabalandeli bezamanqindi beli phondo, emveni kokonyukela kudidi lwabahlawulwayo kunyaka odlulileyo.  
UMbenge uyiphumelele yomine imilo yakhe kudidi lwabahlawulwayo ewangqengqisa amadoda. 
Phakathi kwamaxhoba akhe, singabalula uAndile Mabilisa, Thabo Mnguni, Vusi Bilankulu noMakhosonke Abrahams. 
Lo mlo nokwididi lweWelterweight unemijikelo emithandathu, nalapho uThulani Mbenge ezakuqubisana no-Antonio Mayala wakwiphondo laseNtshona Kapa. 
KWEMINYE IMILO 
Kudidi lweJunior Featherweight kwimijikelo esibhozo 
-Siphosethu Mvula (D/village) vs Siviwe Hasheni (M’sane). 
  Kudidi lweFeatherweight kwimijikelo esibhozo 
 -Azinga Fuzile (D/village) vs Aphiwe Kelewu (M’sane). 
Kudidi lweJunior Featherweight kwimijikelo emithandathu 
 -Ludumo Lamati (M’sane) vs Luthando Mbumbulwana (Mthatha). 
Kudidi lweFeatherweight kwimijikelo emithandathu 
 -Aphiwe Masangwana (D/village) vs Dumisani Tose (D/village). 
Kudidi lweFlyweight kwimijikelo emithandathu 
– Xolisile Voyi (M’sane) vs Siphosethu Mhlahlo (D/village). 
Kudidi lweFlyweight kwimijikelo emithandathu 
-Sinethemba Kotana (M’sane) vs Yanga Sigqibo (D/village). 
Kudidi lweFlyweight kwimijikelo emithandathu 
-Siyanda Tona (M’sane) vs Siviwe Jonas (iGoli). 
Kudidi lweFlyweight kwimijikelo emithandathu 
-Nkosikhona Speelmandla (EL) vs Okuhle Ngaka (M’sane).",UMbenge ubuyela ekhaya
"Ulutsha lecawa yaseRhabe eZwelitsha beluzibambele umsitho wokukhumbula usuku lwenyhikityha yokubulawa kwabantu abatsha eRhawutini ngo1976.  
Olu lutsha beluyikhumbula ngendlela ekhethekileyo le mini, kuba bebebambe umngcelelele obusuka ecaweni yabo eZone 9 ukuya kutsho ekuphumeni kwale lokishi.  
Endleleni bebecula amaculo eCawe. ESteve Biko Centre eGinsberg bekubanjwe umsitho wabantwana bezikolo zeelali neelokishi ezirhangqe iQonce ukukhumbula olu suku. 
“Usuku lwanamhlanje lubalulekile kakhulu kum, kuba njengolutsha siboniswa imbali yale mini. Xa siyinxalenye yale nto njengolutsha lwaseSt Phillips isivisa kamnandi. Le nto ibonisa ukuba imbali yelizwe lethu siyayazi. Sibonakalisa ukuba ibandla lithetha into enye ngolusuku.”- Kuhle Mandyebi, Zone 10. 
“Ingxaki ezijonge ulutsha namhlanje ziquka ukukhulelwa kwabaselula, ukungafumani misebenzi kunye neendawo zokufunda. Into eyenziwa lulutsha luka1976 izise uncedo kuMzantsi Afrika ngokubanzi, ingakumbi kwicala lokuba ulutsha luphakame luzenzele. Namhlanje senza uhambo lokukhuthaza ukuba ulutsha luhlale luse mpilweni.” – Zethu Nkqayi, Sweetwater. 
chris.gilili@inl.co.za",Ulutsha laseQonce kwisikhumbuzo seJune 16
"AMAPOLISA aseUgie ayilelise eziseleni ngoMvulo inqununu yaseLuthuthu JSS eUgie, efake umfundi oyinkwenkwe oneminyaka elishumi elinanye elindleni kuba esithi makakhangele ifowuni yakhe ebitshone phaya. 
Esi sehlo senzeke ngomhla wokuqala kule nyanga ngokokutsho kukaPetros Majola, itshantliziyo lamalungelo wabantwana. 
Lo mfundi, ngokokutsho kukaMajola, ebethenjiswe iR200 yile nqununu. Kodwa uthe akungayiboni ifowuni elindleni emva kokuzamisa elo lindle, akanikwa nepeni egoso. 
Umfundi uye wanikwa iR50 emva kwezankxwe zeqela elithile labazali. 
Isithethi samapolisa ephondweni uKapteni Khaya Tonjeni uthi le nqununu ibanjelwe izityholo zokuzama ukubulala. Le nqununu iyavela kwinkundla kamantyi namhlanje (Lwesibini), utshilo uTonjeni. 
Isebe lezemfundo liyinqumamisile le nqununu. Isebe lophuhliso loluntu liyaqhuba nomsebenzi wokoluleka umfundi ngokwasengqondweni.",Ibanjiwe inqununu efake umfundi elindleni
"Njengokuba isondela ekupheleni iSuper Rugby, amaqela azama ukuqokelela amanqaku aza kuqinisekisa ukuba ivalwa esezindaweni ezingcono.  
Elinye lamaqela ajongwe ngamehlo abomvu ziintshatsheli zango2010, iVodacom Bulls.  
Luvuyo lodwa kwinkampu yeBulls emva kokuphumelela okokuqala kutyelelo laseAustralia naseNew Zealand kwisithuba seminyaka emithathu. 
 Amakhwenkwe kaPote Human abethe iMelborne Rebels ngo’32-17 kwimpelaveki ephelileyo.  Ukapteni weBulls, uHandre Pollard, uthi iqela lifuna ukuba lelinye lamaqela alwela iindawo eziphambili kwiSuper Rugby.  
“Ibalulekile impumelelo kuthi ngoba sizimisele ukuba lelinye lamaqela alwela indawo yokuya kwimidlalo yokugqibela.  Ukuze siyenze lo nto, kunyanzelekile sibe nemidlalo esiyiphumelelayo,” utshilo uPollard emva komdlalo. 
UPollard ubaqhwabele izandla oogxa bakhe watsho ebatyibela njengamagorha.  
“Ubungalulanga tu umdlalo wethu kodwa intsebenziswano isisebenzele kakhulu. Ndiyayibulela indlela esisebenzisene ngayo namagorha wakuthi,” utshilo uPollard.  
IBulls iza kungquzulana neBrumbies, eSidney, ngentsimbi yeshumi elinambini ngomso.  
IBrumbies isenkcochoyini kumaqela aseAustralia. UPollard uthe kufuneka iqela lisebenze kakhulu kumdlalo olandelayo ngoba iBrumbies liqela elinobuzaza.  
“Kuza kufuneka sisebenze kakhulu xa sidibana neBrumbies ngoba liqela elinobuzaza.  Nayo inethuba lokuba lelinye lamaqela anokuya kwimidlalo eyandulela owamagqibela kankqoyi,” utshilo uPollard. 
Impumelelo ithathe iBulls yayibeka phezulu kumaqela aseAfrika adlala kwiSuper Rugby ngamanqaku angamashumi amathathu anesibini. 
 Ilandelwa yiJaguares eqokelele amanqaku alinganayo naweBulls.  
Yona iLions ikwindawo yesithathu emva kokuqokelela amanqaku angamashumi amathathu.  
ISharks ilandela iLions ngamanqaku angamashumi amabini anethoba kuze kuvale iStormers esiqokelele amanqaku angamashumi amabini anesithandathu. 
 Onke amaqela adlale imidlalo elishumi elinesibini.  
Iziphumo: iEmirates Lions ibethe iHighlanders ngo’36-29. Ngelixa iStormers ibambene neCrusaders ngo’19-19. 
Imidlalo elandelayo: 
Stormers vs Highlanders 15:05 @ DHL Newlands 
Sharks vs Lions 17:15 @ Jonsson Kings Park Stadium",IBulls incwase indawo ephambili kwiSuper Rugby
"EMVA kokungabonakali kugquba udushe eliphenjelelwe kukutyunjwa kwakhe njengosodolophu waseTshwane, uThoko Didiza ude wajongana noonondaba.  
UDidiza ubeyinxalenye yodliwanondlebe noonondaba ebelisingathwe ziinkokeli zeANC eRhawutini, kuquka nabagqatswa boomasipala beli phondo, kwakunye neenkokeli zalo mbutho eTshwane.  
Ukususela kwimpelaveki edlulileyo le dolophu ibiyombethwe ludushe kulandela ukunganeliseki nguDidiza njengomgqatswa kasodolophu eTshwane.  
Abaqhankqalazi batshise iibhasi ezingamashumi amabini ananye, baphanga namashishini abemi bangaphandle ezilokishini.  
Inkokeli yeANC eRhawutini uPaul Mashatile ubongoze uluntu lwaseTshwane ukuba limamkele uDidiza njengosodolophu. Uthe zombini iinkokeli zaseTshwane uRosientso Ramakgopa, kwakunye noMapiti Matsena bayamxhasa uDidiza.  
Ukwathe bangaphaya kwamakhulu amabini oosodolophu beANC abangatyunjwanga luluntu. UDidiza uthe uncome abo bathe bamamkela kwesi sixeko saseTshwane. Uthe, “Andizithathi njengomntu wangaphandle.”  
UDidiza uqhube wathi, ukubekwa kwakhe njengomgqatswa sisigqibo seANC, “Akukho mntu ebeyicingile indlela olwenze ngayo uluntu, andiyithathi njengento ebijoliswe kum buqu.”  
Ukwathe uqinisekile ukuba iANC izakuphumelela kolu nyulo. Uthembise ngelithi uzaqhubela phambili nokusebenzela ukuphucula inkonzo yezothutho yeebhasi.  
“Sinenjongo yokuphelisa imikhukhu, uSputla sebonakalisile ukuba singakha singadanga sabasusa abantu. Siyayazi ukuba esi sixeko sikwanomceli mngeni wendawo yokuhlala kwabafundi,” utshilo uDidiza.",Didiza: Ndingummi waseTshwane
"Lifikile kwakho ela xesha lonyaka apho abantu bakuthi bazikhumbuza ngemvelaphi yabo; banxiba imibhaco, bathetha ngokubaluleka kweelwimi zesiNtu, babuzana imibuzo efana noo ‘Nisayenza imbeleko?’, ‘Intonjane yona?’ ‘Yintoni ukutya okukwisisele?’, Yintoni inyama etyiwa ngabatshana?’, neminye ke imibuzo emininzi. 
Kumnandi, siziva singabantu, kwaye siyakhumbuzana ukuba sisuka phi. Kusakugqitha umhla we-24 kule yoMsintsi kuzakuthi cwaka. Sibuyele ebuNgesini bethu; sikhwini-khwinize, sisithethe nangeempumlo njengesiqhelo. 
Sithi abo. 
Kaloku thina bantu bantsundu siyafana nje namakholwa ahomba, azenze ngcwele qha ngeCawe; ngoMvulo ukuyokutsho kuMgqibelo senza unothanda.  
Sibeka usuku olunye jwi lokuqaphela amagugu namafa ethu; asibhali ngokwaneleyo ngeelwimi zethu, asinxibi mpahla zesiNtu ngokwaneleyo, umtshato wesiNtu ayingomtshato ugqibeleleyo, olandela inkolo yesiNtu (oqaphela amasiko nezithethe) ngumhedeni, njalo-njalo. 
Singoobani kanye kanye? Kule veki iphelileyo sothuswe sisikhalo somntwana wesikolo saseDale, eQonce, esithi uyazonyanya yena ngoba akayiyo tu le ayiyo. Le nkwenkwe ikuthethe oku ngosuku lokukhumbula uBiko eGinsberg; “ndijongeni, ndikhumsha njengabelungu, ndazi imbali yaseNtshona ngaphezu kwale yakweli, ngelo xesha andikwazi nokuzithutha! Ndingubani!?’ 
Emva kwexesha ebuzile umntwana, kuphakame umzali wathi ‘thina senza oko sasicing’ba kulungile ngokunisa kwizikolo zabelungu, nikwazi ukukhumsha, ukuze nikwazi ukufumana imisebenzi.’ 
Ayonto intsha le; kudala sava oo ‘isiXhosa asizomenzela nto umntwana wam!’ Impendulo ezinje zibonakalisa ukungaziboneli ntweni. Ukuba besizixabisile besinokuzidalela amathuba ngeelwimi nenkcubeko yethu. Kodwa ke singabo bangaziboniyo.  
Sifane sibe nomvandedwa, sibhuqwe zizazela xa kusithi gqi eyoMsintsi qho ngonyaka. Kanti izakuhamba ihambe ibuye ngathi le nto; isizukulwana esiza emva kwethu, abantwana aba sibase kwizikolo zabelungu, sebezibuza imibuzo ngobubunyamtya nobuhiba bethu, ngala magugu namafa ethu obuxoki.",Amagugu Namafa Obuxoki
"Yintombazanana eneminyaka esibhozo yaseMthatha ethe yabhubha emva kokurhaxwa ngamanzi ngethuba idada eMthatha Dam, apho uluntu lwalo mmandla luye luzonwabise khona ngexesha leziyunguma. 
Ngokwengxelo ephuma kwisithethi samapolisa uKapteni Dineo Koena intombazanana le irhaxwe ngentsimbi yesithathu emini ngoLwesibini umhla wesibini kule veki.  
“Uxhaxwe ngethuba ebedada nabazala bakhe alingana nabo ngokweminyaka. Ngethuba elo bebejongwe nguninakazi wabo obebase kweli dama. Kuvakala ukuba uninakazi wexhoba uzamile ukusindisa umtshana wakhe kodwa woyisakala ngenxa yobunzulu bamanzi,” utshilo uKoena.  
Igama lexhoba belingekachazwa ngamapolisa ngethuba sibhala eli nqaku. Amapolisa aseMthatha abongoza ekwalumkisa uluntu ukuba xa luye edamini lungangeni ngaphakathi kulo kuba lunzulu kwaye abekho abahlanguli abaqeqeshiweyo nababekiweyo. 
 Iqwakuqwaku lophando livuliwe kwisikhululo saseMthatha. Uphando luyaqhuba.",Kurhaxwe intwazana yabhubha eMthatha Dam
"Oyintombi kanguBhishop osele esidla umhlala phantsi, uDesmond Tutu, uMpho Tutu uthe wazimanya ngeqhina lomtshato, ezimanya nonesini esinye naye uMarceline Furth kwilizwe laseNetherlands eSouth Holland kutshanje. 
UMpho nongumfundisikazi uye wababamba umtshato wabucala apho bebezibophelela ekunye nalo sisi nabathandene ixesha elide.  
Iingxelo zithi esi sibini kulindeleke ukuba sizokubhiyozela umtshato waso eKapa ngenyanga ka- Meyi kulo nyaka sikuwo. 
Lo mtshato wothuse uMzantsi ngokokubona kumakhasi onxibelelwano anamhlanje uFacebook kwakunye noTwitter.",Intombi kaTutu itshatile
"Zintsha kraca iinkqubo zeTruFM ukususela ngoMvulo umhla wokuqala kuTshazimpuzi 2019. 
  
Abaphulaphuli baza kuvuka ngenkqubo entsha yebhrakfesi ethi ‘truMornings’ neza kubhexeshwa nguReggie Solani. 
USolani, obuyela eTruFM isihlandlo sesibini, kulindeleke avalelise kubaphulaphuli boMhlobo Wenene FM ngomso, ukulungiselela indlela eya eBhisho ukuqala uhambo olutsha. 
  
ITruFM ikwabhengeze ukuba uPhethu Soga, obekade ekunye noLuks Gidane kwinkqubo iLPL, uza kufudukela kwinkqubo yeendaba iTruNewsHour@11 ngoMvulo ukuya ngoLwesihlanu phakathi kwentsimbi yeshumi elinanye neyeshumi elinesibini ngentlazane, nangeCawa phakathi kweyesihlanu neyesithandathu malanga. 
  
“UPhethu waziwa ngezimvo zakhe ezibukhali ngemiba yeendaba, ngoko le nkqubo iza kumenza anxibelelane kakuhle nabaphulaphuli ngemiba yeendaba,” kutsho iTruFM kwingxelo ebhalwe phantsi. 
  
UBlaq Maci uza kuthabatha inkqubo ethi TruExperience ephakathi kweyesibhozo ukuya kweyeshumi elinanye kusasa, emva kwenkqubo kaReggie. 
  
Ukanti uAJ Maclean uza kusuka kwinkqubo yasemini ezibandakanya noReggie Solani kwinkqubo yebhrakfesi. Ukushenxa kukaAJ kwinkqubo yasemini kuthetha ukuba uBuck Matyila uza kusasaza eyedwa iTruAfternoon. 
  
Abaphulaphuli baza konwabela iyure eyongeziweyo kwinkqubo kaMam’K ethi Hlalani Kum, Mna ndihlale kuni- phakathi kweyesixhenxe neyeshumi ebusuku, eyakulandelwa yinkqubo ethi After Hours noDe Lukes ukuya kwintsimbi yokuqala ekuseni. 
  
Esi sikhululo sikwabhengeze nokuqeshwa komsasazi omtsha wenkqubo yeHip Hop iGround Zero uMakhi Yahkeem Fibi. 
  
  
Nalu uluhlu lweenkqubo ezintsha: 
  
Mvulo – Lwesihlanu:  
  
  
 “ Isikhululo siyazingca ngokuniphathela eli qela lifeleyo yitalenete, eza kuza neenkqubo ezitshisayo kulo nyakamali mtsha,” kutsho obambele njengeManejala yeTruFM uMasixole Mdingane","Iinkqubo ezintsha, abasasazi abatsha eTruFM"
"IIBLESSERS zandisa ukwanda kwesifo ugawulayo eMnzantsi Afrika ngokuthi zisulele abantwana abangamantombazana abancinci ngesi sifo. 
 Oku kuthethwe nguGqirha Nono Simelela ongumcebisi ngesifo ugawulayo kwi-ofisi kamongameli Jacob Zuma.  
Lo gqirha uthi ilizwe loMzantsi Afrika linoxanduva lokuqinisekisa ukuba liyaphunguka inani labantu ababhuqwa sesi sifo kweli lizwe. “Abantwana abangamantombazana abaminyaka iphakathi kweshumi elinesibhozo ukuya kumashumi amabini anesihlanu bosulelwa lula sesi sifo ngenxa yamadoda amadala abaqhatha ngezinto ezibonakalayo,”uthethe watsho uSimelela. Uthi abanye kula mantombazana angena emitshatweni sele enkone aze osulele oogxa babo abadibene nabo emitshatweni. Lo ka- Simelela wenze le ntetho eyandulela inkomfa yesifo ugawulayo ebanjelwe eThekwini kule veki. 
“Le nkomfa iza eMzantsi Afrika sililizwe elahlukileyo kunelo besililo ngonyaka ka2000 ngoku bekubanjwe le nkomfa apha, ngoko besingenaye nomnye umntu ofumana amachiza okuthomalalisa esi sifo, abantu bebhuqwa sisifo bengenamthetheleli,” uchaze oko uSimelela. Uhambisa athi, amadoda amadala aqhayisa ngezinto anazo ajike alutsha kwisizwe ngokubanzi ngokuqhubeka ebulala abantwana abangamantombazana ngesi sifo.”Babaqhatha ngokubathengela izinto ezifana neefoni, impahla nokutya kwamaxabiso, lo nto iwasusa koontanga bawo la mantombazana bazibhakaxe kumadoda amadala,”utshilo uSimelela. Le nkomfa yesifo ugawulayo kulindeleke ukuba ikhangele amacebo okubhekisa ihlabathi phambili kwiinzame zokulwa esi sifo sibhuqa ihlabathi. 
“SinguMzantsi Afrika siyazidla ngendima yethu esele siyidlalile ukulwa esi sifo kuba ngo-2000 bebengekho abantu abafumana unyango, kodwa ngoku sinabantu abaphaya kwizigidi ezithathu abafumana amachiza okuthomalalisa esi sifo, siyazidla ngalo msebenzi,” utsho uSimelela. 
 Le ntetho ingqinelana twatse nentetho yeNkulumbuso yeli phondo uPhumulo Masualle esithi amadoda amadala aneepokotho amfimfitha iintsana ezosulela ngogawulayo.",Lumkela uGawulayo kwiiBlessers
"Umqeqeshi weSA Under-23, * -Owen Da Gama, uya kumdlalo wokuqala kwi-Olimpiki neqela lakhe elipheleleyo.  
Unozinti weKaizer Chiefs, * -Itumeleng Khune no-Eric Mathoho, bagalelekile eBrazil emva kokufumana umdlalo ofudumeleyo weCarling Black Label. Balandela ezithendeni zika Keagan Dolly weMamelodi Sundowns, ukaputeni weli qela, obedlala kumdlalo weCaf Champions League kwiveki ephelileyo.  
Amaglug-glug aqubisana neBrazil ezakube ikhokelwa ngumdlali ophambili uNeymar e-Estadio Nacional Garincha ngoLwesihlanu. UMzantsi Afrika uya kulo mdlalo umoya uphezulu emva kokubetha iqela lamapolisa eBrazil ngo’4-0 kumdlalo wobuhlobo ngempelaveki.  
UKhune noMathoho kulindeleke badlale indima ephambili ngenxa yamava abanawo kwimidlalo yehlabathi. Omabini la maxhwangusha alwamkele uxanduva nomceli-mngeni iqela elijongene nawo.  
“Kumnandi ukuba yinxalenye yeqela lesizwe emva kokushiyeka ngasemva ngenxa yokuxakeka yimiba yeqela lam. Ingqondo yam yonke ilapha ngoku.  Ndinethemba lokuba ubukho bam bakuthi bubenomthelela omhle. Ndiyakholelwa ukuba kuninzi esingakwenza ngoba iqela lethu liluqilima” utshilo uKhune. 
Naye uMathoho ungqinelene nogxa wakhe . “Baninzi abadlali abaqhuba kakuhle kumakhono wabo – kodwa abangalifumananga ithuba lokudlala kwi-Olimpiki. Ukuba yinxalenye yeli qela yinto enkulu kakhulu kum. Eli lixesha lokuba sibhale amagama wethu kwimbali,” utshilo uMathoho. 
UMzantsi Afrika wayibetha iBrazil kwi-Olimpiki zaseSydney – kodwa ngelishwa zange uhambe umgama omde. Ngoku uDa Gama ufuna iqela lakhe libuye lizenzele igama. Iqela loMzantsi Afrika likhokelwe nguDolly ibenguye kule tumente. Emva kwalo mdlalo Amaglug-glug azakudlala neDenmark ne-Iran emva kweBrazil. Amalungiselelo weli qela ahambe kakuhle kakhulu, okuseleyo ngoku kukudlala ngokuzimisela ukuze liphakamise igama lesizwe.",Buyani nodumo makwedini!
"Idesika kaInathi Abukwe Mhlahlo (6) ishiyeke isisikhumbuzo esibuhlungu egumbini ebefundela kulo apho ebesenza khona uGrade1 wakhe. Oku kudizwe ngutitshalakazi wakhe izolo kwinyambalala yoluntu ebizalise ibala lezemidlalo kwaNU.10 eMdantsane ngethuba ethetha phezu kwebhokisi yakhe kwinkonzo yomngcwabo wale ntwazana. 
UInathi ubhaqwe sele ebhubhile ngoMvulo kwiveki ephelileyo ngumntu obezihambela ngakumatyotyombe angekudanga nekhaya lakhe. Ubhaqwe enenxebakazi emqaleni kwaye edlwengulwe. Wayeyokuthenga iilekese evenkileni ekufutshane nakowabo naqhele ukuya kuyo umhla nezolo. Akazange abuye emva kwexesha elide, nto leyo yaqala ukuxhalabisa usapho. 
INkulubaphathiswa uOscar Mabuyane nobekulo mngcwabo izolo, uthe esi sehlo sehlele eli khaya, sokubulawa kosana, sihlokomise ilizwe lonke. 
“Umama womntwana, uThandiwe, uthethe kwahlaba kum entliziyweni ngethuba esithi intwazana yakhe ibifuna ukuba ngunobuhle okanye ugqirha. Ziingcinga ezisincumisayo ezo singabazali xa bezithetha abantwana bethu. 
“Silapha nje iintliziyo zethu zilihlwili, sinesingqala. Ayithetheki intlungu eviwa leli khaya ngalo eli xesha. Sizokucuntsula kwintlungu yenu, nikwingcinga nakwimithandazo yethu yokuba uThixo anomeleze, athomalalise intlungu yenu. 
Akululanga ukuma phambi kweentsapho eziphulukana nezizalwane ngolu hlobo, kuba nathi sinabantwana esingethandi bathathwe kuthi phantsi kweemeko ezifana nale athathwe ngayo uInathi,” utshilo uMabuyane. 
UMabuyane uthi bazibuza umbuzo ongenampendulo othi, kanti siyintoni isono sabantu abangoomama nabantwana le nto kucaca ukuba bahlelele ukubangamaxhoba okudlwengulwa nokubulawa. 
Lo mngcwabo uzinyaswe ngamanina ombutho weANC, isipolisa, abaphathiswa kwakunye noosomashishini abafana noMandla Phakamile Makinana kwakunye nemvumi eyaziwayo uBetusile Mcinga, nobepholisa amanxeba ngomculo wakhe. 
Indoda erhanelwa ngabahlali ukuba yiyo ebulele uInathi, ibethwe yabulawa ngabahlali eMdantsane.",‘Idesika kaInathi ishiyeke isisikhumbuzo esibuhlungu’
"ABAHLALI bakwawadi 44 eBuffalo City bathe xa bebuza uceba wabo, uSixolisiwe Ntsasela, ukuba isebenze njani imali eyiR700 000 wabaxelela ukuba uthenge iikiti ezintlanu, iibhola ezintlanu, ze waphinda wathengela amaxhegwazana iingubo, wahlawulela abantu iilayisenisi zokuqhuba.  
Xa bebuza abahlali ukuba ingaba idlule le mali kuR100 000 kwaye ziphi iimpepha ezingqina akuthethayo, batyhola ngelithi uceba akakhange abenazimpendulo “zonelisayo”. Kodwa uNtsasela ukuphikile oku esithi imali eyiR700 000 isebenze yonke kwiimfuno zewadi.  
Le wadi iquka iBreidbach, Tshatshu, Sweetwaters, Qalashe neSiyathemba. UMasipala waseBCM ebekhupha iR700 000 kwiwadi nganye, rhoqo ngonyakamali, ukuze iphuhlise abantu balo wadi.  
Le mali yonyusiwe kulo nyakamali ka2019/20 yaya kwisigidi seerandi (R1 million) kwiwadi ngewadi. Encokolela I’solezwe lesiXhosa umhlali wakwawadi 44 uthe: “Kwintlanganiso lo ceba usixelele ukuba uthenge iikiti ezintlanu neebhola zayo. Xa simbuza ukuba ingaba ziphi iimpepha zale nto ayithethayo, uye watshona emboneni.”  
Xa bemxine ngemibuzo, lo ceba kuthwa uxelele abahlali enye yale mali ichithwe kwiingubo zabantu abadala.  
“Uphinde wasixelela ukuba wayengathengi ngokwakhe, esebenzisa omnye umntu. Sambuza ukuba ngubani lo mntu, akasixelela,” kutsho lo mhlali.  
Omnye umhlali ukwaxelele I’solezwe lesiXhosa ukuba aboneliseki tu yindlela ayichithe ngayo le mali uceba wabo.  
“Zonke ezi zinto azibalileyo: ikiti, iibhola, iingubo zabantu abadala kwanokwenza iilayisenisi zabantu abalishumi azinakufika kwiR100 000. Entlanganisweni, uceba unike iimpendulo ngomlomo engaphethanga zimpepha, sathi makasikhwelele,” kutsho omnye umhlali, ekwathi baceba ukumvulela ityala lo ceba.  
UNtsasela uthe: “Kwawadi 44 senzele abantu abangamashumi amahlanu iilayisenisi zokuqhuba, sanika amaxhegwazana iingubo, sathenga iikiti zebhola ekhatywayo ezilishumi elinesihlanu, sathenga ikiti yombhoxo, sathenga ikiti yomnyazi kumaqela asixhenxe.”  
“Sikwathenge nokutya kwabantu abadala nabahlelelekileyo abangamakhulu amabini. Siphinde sathenga izitulo ezinamavili (wheelchairs) ezilishumi, sathenga nentente enezitulo ezingamakhulu amabini. Imali yakwawadi 44 ayijikanga, iimpepha ngendlela esiyisebenzise ngayo zikhona kwamasipala. 
 “Imali besiyigqibezela izolo (Lwesibini). Yonke le nto besiyenzela elubala, akukho kwanto siyifihlayo,” utshilo uNtsasela.  
Simbuza malunga nezityholo zokusetyenziswa gwenxa kwale mali, uSodolophu waseBCM uXola Pakati uthe: “Indlela emayisetyenziswe ngayo le mali kufanele iphume eluntwini. Luluntu ekufanele luchaze izinto elizifunayo ngale mali. Iimfuno zoluntu ziyohluka ngokweewadi. Into ebalulekileyo kukuba kubanjwe iindibano kwenziwe imvisiswano.”  
UPakati uthe: “Ibe sisigqibo sebhunga likamasipala okokuba yonyuswe le mali ukusuka kuR700 000 ukuya kwiR1 million.”",Uceba: Andityanga mali yakwaWadi 44 mna!
"INGXABANO evuke emva kokungavisisani ngendlela emayilandelwe ngethuba kuxhelwa ihagu kumzi othile kuMahasana kuGatyana ngoLwesihlanu ikhokelele ekuhlatyweni kwenkwenkwe yabhubha. 
 
Isithethi samapolisa akuGatyana uKapteni Jackson Manatha uthi le nkwenkwe, eneminyaka engamashumi amabini anesihlanu (25), ifike kulo mzi yabe sele ifuna ukukhokela ekuxhelweni kwale hagu. 
 
“Iqale apho ingxabano. [Le nkwenkwe iswelekileyo] ikhuphe imela, ze nale nkwenkwe [ibanjiweyo], eneminyaka elishumi elinesithoba (19), yakhupha eyayo imela, yahlaba le nkwenkwe eneminyaka engamashumi amabini anesihlanu yabhubha,” kutsho uManatha. 
 
UManatha uthi le nkwenkwe, eneminyaka elishumi elinesithoba (19), ibanjiwe emva koko yabekwa ityala lokubulala. 
 
Umrhanelwa kulindeleke ukuba avele phambi kwenkundla kamantyi wakuGatyana ngoMvulo.",Isidumbu ngenxa yengxabano yokuxhelwa kwehagu
"INKUMANDA yezikhululo zamapolisa ezingqonge iRhafu uBrigadiya Rudolph Adolph uwothulele umnqwazi amapolisa amabini asePearston emva kokuleqa isiphekepheke semoto ebibaleka kule dolophana yakwiKaroo ngentseni yangoLwesine, ze emva koko afumana kuyo uboya bohlobo lweMohair. 
 
La mapolisa mabini abone imoto yohlobo lweToyota Corolla engaqondakaliyo ebihamba kwindlela iKlipplaatberg ePearston.  
Umqhubi wale moto uthe akubona amapolisa wawunyathela watshona umcephe. Namapolisa ke enze njalo, ayokuyifumana kwisitalato iPrince, kwasePearston, le moto. 
Emva kokuyigqogqa bafumene iingxowa ezimbini zeMohair ezikumlinganiselo we160kg ezixabisa iR50 000. 
Indoda eneminyaka engamashumi amathathu anesine iye yabanjwa yabekwa ityala lokufunyanwa inempahla ebiweyo. Le ndoda iza kuvela kwinkundla yasePearston ngoLwesihlanu.  
  
Ukubiwa kweMohair yinto exhalabise uluntu oluhlala kwiKaroo nanjengoko obu boya, obuchetywa kwiibhokhwe zohlobo lweAngora, iyeyona dayimani yale ndawo ebangela intshukumo kuqoqosho lakwiKaroo. 
Imimandla yeKaroo ithe gqolo ukuvelisa iMohair iminyaka engaphaya kwekhulu elinamashumi asixhenxe, ithumela obu boya kwihlabathi liphela. 
Uboya beMohair buvelisa okuninzi okuquka iimpahla, iingubo kwanezinye izinto zehombo.",Ubanjwe noboya bakwiKaroo obuxabisa kunene!
"Ibethelele indawo yayo phezulu iKaizer Chiefs emva kokubetha iBaroka FC ezamileyo ukugoloza ngegowuli elinyeeqandeni (1-0) emdlalweni we-Absa Premiership obubanjelwe eFNB Stadium ebusuku izolo. Umdlalo ubushushu kwasekuqaleni kwawo, kangangokuba u-Itumeleng Khune unqande amanzi engena endleni kaninzi abadlali beBaroka FC befun’ into ebilapha. Amakhosi aye anyanzeleka ukuba enze inguqu kwangoko emdlalweni emva kokuba uKhune eye wonzakala. Indawo yakhe ithathwe nguDaniel Akpeyi – odlale ngendlela encomekayo kakhulu. Igowuli ephumelele ngalo iChiefs lifakwe nguLebogang Manyama emva kwebhola kaLazarous Kambole ecikwe ngunozinti weBaroka. IBaroka ebidlala kakuhle kwisigaba sokuqala ifumene ithuba elihle ngethuba uRichard Mbulu ejongene noKhune ngqo – kodwa ngelishwa lakhe ibhola iye yaphuma ecaleni. 
Asukelene amaqela nakwesesibini isiqingatha somdlalo amaqela. UDaniel Akpeyi uye wasebenza ngethuba evala ibhola ebikhatywe nguBa Ga Mphahlele. Kanti naye uMduduzi Mdantsane uzamile ukwenza umahluko ekungeneni kwakhe kwisigaba sesibini somdlalo. Asinde cebeshu Amakhosi kwimizuzu yokugqibela yomdlalo emva kokuba iibhola zeBaroka ezimbini zibethe epalini. Impumelelo igcine iChiefs isendaweni entle phezulu nangona iphambili ngomdlalo omnye kwiPolokwane City ekwindawo yesibini. Kweminye imidlalo, i-Orlando Pirates ibambene neCape Town City ngo’3-3, iGolden Arrows ibambene ngo’2-2 neStellenbosch, iSuperSport United intywilisele AmaZulu ngo’1-0 atsala nzima kakhulu kanti yona iMaritzburg United izibethele iChippa United ngo’1-0 ngoLwesihlanu. 
  
Chiefs: Khune, Sasman, Mathoho, Cardoso, Frosler, Maluleka, Manyama, Parker, Baccus, Billiat, Kambole. 
Amalalela: Akpeyi, Katsande, Ngezana, Twala, Castro, Gordinho, Mashiane. 
Baroka: Chipezeze, Mogaswa, Shozi, Sibiya, Ngubane, Patjie, Phiri Jnr, Kambala, Mabeba, Makgaka, Mbulu. 
Amalalela: Dlamini, Kgoetyane, Ntswane, Madondo, Nzimba, Selemela, Mdantsane.","Ibethelele indawo yayo iChiefs, wona Amatsatsantsa antywilisele AmaZulu"
"Umqeqeshi weqela loMzantsi Afrika labangaphantsi kwamashumi amabini anesithathu, * -Owen da Gama, akawuvali umlomo ligalelo elenziwe nguMotupa noMenzi Masuku,bakhokelele iqela loMzantsi Afrika kwimpumelelo yalo yokuqala.  
Amaglug-glug abethe iZambia ebithande ukuba lushica ngo’3-2 kumdlalo wesibini kwitumente ebizwa ngokuba yi-Under 23 2015 Afcon.  
UMotupa uzibonakalisile ukuba ngenene ungumdlali onobuchule ngokuthi abuye namagowuli amabini kulo mdlalo, elinye lifakwe ngugxa wakhe uMasuku, xeshikweni uMzantsi Afrika ubulandela ngasemva kwiZambia kumdlalo obungoLwesibini.  
Aba badlali baphosiwe ngumdlalo wokuqala [neSenegal] weli qela likaDa Gama kuba bebeyinxalenye ye-Orlando Pirates ebethwe kumagqibela kankqoyi eCaf Confederation Cup yi-Etoile du Sahel.  
Impumelelo yamakhwenkwe eli ibuyise ukuzithemba kwakhona kwaye lo nto iyabatyhala ukuba basebenze ngokuzimisela ukuze babenako ukuzibekela indawo phakathi kwalawo mazwe mathathu azakuthi aphume phambili kule tumente.  
UDa Gama uphawule wenjenje ngala magatyana abafana: “Ndicinga ukuba bekubalulekile ukufumana impumelelo kuba singakwazanga ukudlala kakuhle kumdlalo wethu wokuqala”, utshilo uDa Gama kwikhasi lonxibelelwano leCaf.  
“Samkele abadlali bethu ababini abasuka kwiCaf Confederation Cup kwaye bobabini bafake amagowuli. Ndiyakholwa ukuba aba ngabadlali bethu ababalulekileyo, kodwa ke kuye kwanyanzeleka ukuba siluhlonele noluya khuphiswano lweCaf,” utshilo uDa Gama.  
Ngoku iqela loMzantsi Afrika lizakujamelana ngezikhondo zamehlo neTunisia ebethwe yiSenegal ngo’2-0 ngoLwesibini. Amaqela esizwe amathathu aphume phambili kule tumente azakuthi afumane inyhweba yokumela izwekazi le’Afrika kwimidlalo yee-Olimpiki kwisixeko esikhulu saseBrazil, iRio de Janeiro, kunyaka ozayo.",UGift noMasuku ngamathemba Amaglug-glug
"INKAMPANI yakwa-Eskom ithi iza kuhlala phantsi ixoze mphini wumbi emva kokwalelwa isicelo sokunyusa amaxabiso ngemali efikelela kumashumi amabini anesihlanu eepesenti. 
 Iqumrhu elilawula ukusebenza kwamandla kweli loMzantsi Afrika iNersa lisikhabile isicelo sika-Eskom sokunyusa amaxabiso ombane ngeepesente eziyi-12.61  
Oku kulandela emva kweentsuku iNersa iphulaphule izimvo zabantu nezoosomashishini kwisicelo sale nkampani. Usihlalo weNersa uJacob Modise uthe isicelo sika-Eskom siyakhabana nemithetho ethile ejongene nokusebenza kwemali zika masipala. 
Inkampani yakwa-Eskom ibisele iwanyuselwe amaxabiso ngomyinge ongange-12.69 weepesenti kodwa wabuyela kwaku-Nersa ngelithi lomyinge awonelanga ukufezekisa iimfuno zawo. Kwintetho yakhe okaModise uthe: “Isicelo sika-Eskom asiniki ngcaciso yokuba oku kunyuswa kwamaxabiso izokwenza njani ukuze kungaphazamisani nomthetho olawula ukusebenza kwemali zoomasipala owapasiswa ngonyaka ka-2003.”",Eskom uzakuxoza mphini wumbi kumaxabiso
"Amaqela amane azakube esilwela indawo kumdlalo wamagqibela-kankqoyi weTelkom Knockout xa edibana emabaleni akwiindawo ezahlukeneyo ngempelaveki. Njengokuba iKaizer Chiefs iza kududlana okweenkunzi zegusha ne-Orlando Pirates emdlalweni ekulindeleke utak’iintlantsi eMoses Mabhida Stadium ngomso ngentsimbi yesithathu. Yona iBidvest Wits, eziintshatsheli ezikhuselayo, idibana neBaroka FC emdlalweni ozakube usePeter Mokaba Stadium ngentsimbi yesithathu emalanga ngeCawe. Emva kokuguqisa phantsi iMamelodi Sundowns – iBaroka iya emdlalweni ngeCawe ifuna ukuzenzela imbali ngokuthi iye kwisigaba sokugqibela seTelkom Knockout. 
Kwelinye icala, uGavin Hunt ukhangela indlela yokukhusela indebe eyaphunyelelwa liqela lakhe kunyaka ophelileyo elabetha iBloemfontein Celtic ngegowuli elafakwa nguVincent Pule odlalela iPirates kule sizini. UHunt unabadlali abasemgangathweni ophezulu kwiWits futhi abanokuyithatha bayibeke endaweni ephezulu – kodwa uyayiqonda ingxaki angagagana nayo phambi kwabalandeli bayo iBaroka. “Siza kudibana neqela elikhe lafumana iziphumo ezihle. Alingekhe liyithathe indebe yePSL. Yiyo lo nto iBaroka iza kubona olu khuphiswano njengethuba lokuphumelela indebe. Ndiqinisekile siza kuyibona lo nto kwindlela abadlala ngayo,” utshilo uHunt. 
Ukapteni weWits, uThulani Hlatshwayo, uS’fiso Hlanti noBuhle Mkhwanazi, bathathe inxaxheba emidlalweni yeqela lesizwe kwiintsuku ezigqithileyo. Abaqeqeshi basoloko bebanexhala xa abadlali babo beye kwiqela lesizwe ngoba babuya bonzakele ngamanye amaxesha abe amaqela enemidlalo ebalulekileyo. Nangona kunjalo, uGavin Hunt uxhalatyiswe kukungabikho kukaRobyn Johannes onqunyanyisiweyo ngenxa yamakhadi. “Kunyanzelekile sizijule xa sidlala neBaroka. Besinabadlali abasuka kwiBafana Bafana ekufuneka sibanyamezela kuba beza kuziqeqesha kube kanye nathi,” utshilo uHunt ethetha neentatheli ekuqaleni kwale veki.",UGavin Hunt akazimiselanga kuyeya iBaroka FC emdlalweni weTelkom Knockout
"Imvumi yeAfroSoul yaseBhisho uPearl Sonjica unemincili ebhiyozela ingoma yakhe (single) ethi “Yaz Wena” ephume kule veki. 
 Le ngoma igxile kakhulu kwezothando. UPearl, 28, uthi nangona nje sekukho ingxaki kubudlelwane bezothando bale mihla kodwa yona ingoma ibonisa ukuba lona uthando lusekhona njengoko lalidalelwe ukuba khona phakathi kwabantu ababini.  
Kule ngoma uveza uhlobo aphatheke ngalo kakuhle kubudlelwane bakhe. UPearl ukwabhiyozela nenye isingle yakhe ayiveliselwe yiTrillionaire Production kaAkhona Excellent ekukwalindeleke ukuba iphume kule veki nayo ethi “Hlal’uhleli” nayipheke kwakunye nooDJ abaziwayo uAkhona, uLinchy, Culture, uDeep kwakunye noAviwe. 
UPearl uthi uthando lomculo luqale ngethuba eseWalter Sisulu University waye esonyukela ezibandakanya namaqela eGospile iZama and the Voice Ministries.  
Uye wagqama ethatha amathuba nakumakhuphiswano omculo njengoko sele esuka kwi-Idols kuSeason 11 wajika sele ekufutshane ukuba afike emaphethelweni.  
Ukanti sele esuka nakukhuphiswano lweClash of the Choirs. Nangona nje eqale emculweni ngokuthanda igospile, ngoku uzivavanya zonke ngenxa yobumnandi belizwi lakhe.  
Ezi ngoma ziyafumaneka kumnatha (iTunes, YouTube njalo njalo). Uthi ukuqala kwakhe uzenzela eyakhe ingoma ethi “Ungowam” zange alindele ukuba ingathandwa luluntu.  
Ukutsho oku ebulela inkxaso kubalandeli bakhe.  
UPearl iindawo athi acule kuzo yimisitho yabucala nakwiminyhadala yaseBCM ebanjwa ngexesha leeholide zokuphela konyaka.",Uncuthu lomculo kaPearl Sonjica
"Xa sivala inyanga kaCanzibe kumele ukuba sikhangele kumaxhwangusha okubhalwa kolwimi neendaba ngolwimi lwesiXhosa ngeminyaka yoo1800.  
Iqashiso liphume nobawo uJohn Knox ‘Mdengentonga’ Bokwe (1855-1922) oyinzalelwane yakwaNtselamanzi eDikeni.  
Le nyanga yinyanga yokuhlonipha nokunika imbeko eyodwa kubantu baseAfrika, amasiko, izithethe, iingoma, inkcubeko, okubhaliweyo nezinye izinto zamaAfrika. 
UJohn Knox Bokhwe ngomnye ozibaluleyo ngomsebenzi wakhe njengonondaba kwiphephandaba Imvo Zabantsundu, efikela kuJohn Tengo Jabavu. Indima yakhe kwintlalo, imfundo nenkcubeko yabantu abamnyama abathetha isiXhosa, ayinakuthandabuzeka.  
Udlale indima ecacileyo ukusungulwa kweYunivesithi yaseFort Hare eyayisaziwa ngalo maxesha ngokuba yiSouth African Native College ngo1916.  
UJohn Knox Bokhwe uzalwa ngubawo uCholwephi Bokhwe, unina inguLena Bokhwe, uyise ngomnye wabantu bokuqala ukufunda eLovedale ukusungulwa kwayo. 
Eminye yemisebenzi yakhe esancancwa nanamhla oku yingoma yakhe ethi Plea for Africa eculwe kakhulu zikwayala eziphambili kweli kuquka neemvumi ezifana noSibongile Khumalo.  
Amaxhwangusha engoma afana neCape Town Philhamornic Ochestra akhe azifikisela nawo kwingoma yakhe ethi Plea for Afrika.  
Ngenxa yoncuthu olukule ngoma, iimvumi zomculo weekwayala ezifana noSibongile Ngoma noPhumeza Matshikiza zisazifikisela unanamhla oku kule ngoma. 
 Akaphelelanga apho kodwa ukwayiqambile ingoma ethi Vuka Deborah nayo esathandwa kakhulu nangona indala, ngenxa yobuncwane obuvuza kuyo.  
UJohn Knox Bokhwe udlale indima ecacileyo kwinkolo yobuKrestu ngokuguqula amaculo amaninzi ewasusa esiNgesini, ewasa esiXhoseni. Uwabonile amazwe amaninzi aphesheya kolwandle ehamba nosapho lukaGqirha James Stewart. Uvela eScotland nakwamanye ke amazwe.  
Utshate izihlandlo ezibini nalapho athe walizwa ngabantwana abahlanu. Intombi yakhe uThandwefika Bokhwe wafunda waba nguGqirha, enye yeentombi zakhe uFreda Bokhwe watshata noZK Matthews. Emva kokubhubha ngo1922, amathambo akhe abekwa kwilali yakwaGaga kwaseDikeni apho.  
Sibi isizwe esingabakhumbuliyo oovulindlela baso, okanye esithanda ukuncoma ezinye izizwe sisoyiswa kukuncoma oonyana neentombi zaso.  
Ngegalelo lakhe kumzi ontsundu othetha isiXhosa kufunxe, kwaxhamla noonkamfu.",Sikhahlela uJohn Knox ‘Mdengentonga’ Bokhwe
"Ngaphandle kwamathandabuzo, impumelelo ezuzwe ngaBafana Bafana kwiveki ephelileyo soze ilityalwe ngabalandeli bebhola amazwe omabini, uMzantsi Afrika neYiphutha.  
Kodwa iziphumo zala mdlalo bezibaluleke kuStuart Baxter ngaphezulu kwabo bonke abanye abantu.  
Emva kokuba uMzantsi Afrika ubethe iEgypt ngegowuli elinye eqandeni (1-0) emdlalweni weAfcon Top 16, kuye kwathi qabu kuBaxter ngoba izembe beliloliwe.  
Nangona iqela lakhe likwazile ukuya phambili kwiAfcon, kodwa abantu abaninzi bebengaxolanga kwaphela yindlela elidlale ngayo emidlalweni emithathu kaGroup D ebekukho kuyo amazwe afana neIvory Coast, iMorocco neNamibia.  
Nangani izinto zihexile ekuqaleni kwetumente kodwa uMzantsi uzamile ukubuyisa isidima sawo ebholeni ngokubethela iEgypt phambi kwabantu abangaphaya kwamashumi asixhenxe amawaka eCairo. 
Umqeqeshi ugxekiwe ngabantu abaninzi ngenxa yokungamdlalisi uThembinkosi Lorch emva kokungadlali kakuhle kwaBafana. 
 Igowuli alifakileyo uLorch lisindise uBaxter, kwangaxeshanye, laxolisa abantu abebefuna adlale.  
ULorch uye wangena endaweni kaThemba Zwane ongadlalanga ngenxa yamakhadi.  
“Eyona nto ebibalulekile kuthi ibikukudlala ibhola ephucukileyo. Ibingayilindelanga indlela esidlale ngayo iEgypt. Sisoloko sisithi abadlali baseAfrika abakwazi ukudlala ibhola ngendlela yale mihla kodwa benze imimangaliso emdlalweni. Sibabonisile abantu ukuba isifanele indawo esikuyo kule Afcon,” utshilo uBaxter emva komdlalo eCairo.  
Ukudlula koMzantsi Afrika kwiNigeria emdlalweni odlalwe sesilikhuphile iphepha izolo, ingayinto enkulu kakhulu futhi engafunqula ibhola yoMzantsi Afrika onethuba elide ungasaqhubi kakuhle kwiitumente ezinkulu. 
Umongameli weSafa, uGqirha uDanny Jordaan, uwuncomile umsebenzi owenziwe liqela lesizwe, watsho esithi nomqeqeshi uyenzile into ebifunwa kuye phambi kokuqala kwetumente.  
“Yahlukile le iAfcon ngoba inamaqela amaninzi. Iqela lethu lenze umsebenzi omhle kakhulu. Sishiyekelwe yimidlalo emibini qha phambi kokuba sifike kowokugqibela. Masixhase abadlali bethu siyeke izinto ezingcwatyiweyo,” utshilo uJordan ethetha kwiSAFM.","Usindile uBaxter, izembe beliloliwe"
"Umdlalo ozakutsala umdla wabantu kule mpelaveki uphakathi kwamaqela amakhulu eMzantsi.  
IMamelodi Sundowns ingquzulana ne-Orlando Pirates kumdlalo ekulindeleke ubenzima eLoftus Versfeld ngo’15:30 ngoMgqibelo.  
La maqela aya kumdlalo wempelaveki ekhuthazekile kakhulu emva kokuphumelela imidlalo yawo egqithileyo.  
Ezimnyama zicambalalise iBaroka FC esokolisayo ngo’3-1, logama yona iDowns ibethe i-Ajax Cape Town ngo’2-1 ekuqaleni kwale veki emva kokubethwa yiPolokwane City ngo’3-2 kwiveki ephelileyo. 
Xa kudlala la amanqaku kubakho ingqiniseko ukuba kuzakubakho eliphumelelayo ngoba ayaxhelana apho adibene khona.  
Abadlali bePirates basenohohoma wesingqukru emva kokoquthiswa ngo’6-0 yiSundowns kwisizini edlulileyo.  
Umdlali-siswini weBucs otshisa bhe, uMusa Nyatama, uthi akafuni bayifake entloko bengabadlali into yokubethwa yiSundowns.  
Into ayifunayo yena kukuba iPirates kufuneka iziphindezele kwiDowns.  
UMyatama ngomnye wamasoja kaMilutin Sredojevic athembekileyo nekulindeleke adlale indima ebalulekileyo kumdlalo wempelaveki.  
Le ndedeba inethemba lokuba impumelelo izakufunqula ukuzithemba kwabadlali bePirates. 
“Iyandigcobisa indlela endiqhuba ngayo apha kwiPirates nangona besike asaqhuba kakuhle. Ukuphumelela umdlalo kungaqinisa ukuzithemba kubadlali. Kuzakuba nzima ukudlala neSundowns – kodwa nathi kufuneka siwuphumelele lo umdlalo. Kwisizini egqithileyo, abalandeli baphetha sebebetha abadlali bebatyhola ngokungazimiseli emva kokubethwa ngo’6-0 yiDowns,” utshilo uNyatama. 
Eyona nto ezakwenza umdlalo nguManyisa obedlalela iPirates ozakube efuna ukubetha iqela lakhe langaphambili. 
UPitso Mosimane uya kulo mdlalo echwayitile entliziyweni emva kokuba iDowns ibethe i-Ajax.  
“Iyandonwabisa indlela abawuphathe ngayo abadlali la mdlalo. Kuye kwacaca ukuba banamava weChampions League,” utshilo uPitso. 
UMicho uzakuthembela kubadlali abafana noLuvuyo Memela, uMpho Makola noNyatama abenze iziqwenga ngethuba iBucs idlala neBaroka. 
Yona iDowns izakube ixhathise ngoHlompho Kekana, uPercy Tau, uThemba Zwane noSibusiso Vilakazi.",IPirates ifuna impindezelo kwiSundowns
"EKAPA: UJIKE emlonyeni wengonyama uSodolophu waseKapa uPatricia de Lille xa ooceba abangama-110 bevotela ukuba angehli esikhundleni sakhe ngelixa abangama-109 bevotele ukuba makehle, baze abathathu bakhetha ukungavoti-wabe ke uyasinda njalo izolo. 
 
Lo nto ithetha ukuba usengu Sodolophu wesixeko saseKapa nangona iDA ibifuna athotywe kwesi sikhundla.Oku kulandela isigwebo esenziwe yiNkundla ePhakamileyo yaseNtshona Koloni ngoLwesithathu sokunika isithethi sesixeko uDirk Smit ilungelo lokuthatha isigqibo sokuba ivoti yokungathenjwa kukaDe Lille ibeyimfihlo kusini na.Ujaji uRobbert Henney uye wayalela iDA ukuba ixelele ooceba ukuba mabavote ngokukhululekileyo belandela iintliziyo zabo.UDe Lille wafaka isicelo enkundleni ngoLwesine weveki ephelileyo efuna ukuba amalungu eDA avotele ekhusini kuba besoyika ekunobehlela xa bengavotanga ngokomyalelo wombutho.  
 
UHenney uthe ngoLwesithathu, usihlalo wequmrhu lezomthetho kwiDA uJames Selfe wayalela amalungu alo mbutho kwintlanganiso eyayibanjwe ngomhla we29 kwinyanga ephelileyo ukuba avote ngokwesigqibo sombutho. Eso sigqibo yayikukuba akhutshwe uDe Lille esikhundleni sakhe. Nkqu nenkokheli yeDA kweli phondo uBonginkosi Madikizela wakhupha isibhengezo kwiintsuku ezilandelayo esithi iDA ithathe isigqibo sokumkhupha ngale voti yayizolo uDe Lille. 
 
USmit ugqibe kwelokuba kuvotwe esidlangalaleni izolo. Iikhompuyutha zibonise ukuba ooceba abangama-110 bavotele ukuba makangehli uDe Lille ngelixa abangama-109 bevotele ukuba makehle. Lo nto ithetha ukuba usinde ngevoti enye kuphela. 
 
USmit uthe uthathe isigqibo sokwenza ivoti ibesesidlangalaleni emva kokuqwalasela isigwebo senkundla. “Akuzukubakho ziphumo kooceba nokuba bavote njani,” utshilo phambi kokuba kuvotwe. 
 
Ephefumla ngeziphumo, uDe Lille uthe: “Nditsho ndaphefumla emva kokuba ubulungisa buphemelele namhlanje. Ukukhalipha kooceba beDA kuko okundixhasileyo kwaye ndiyababulela. Amalinge weDA wokundikhupha esihlalweni aphanzile. Ivoti yanamhlanje ibonakalise ukuba inyaniso yakuhlala iphumelela.”  
 
Uthe ebengachasenanga nokuvotelwa ukungathembeki-ntonje ebefuna ukuqinisekisa ukuba ooceba abazukuzikhathaza ngokuba baza kubasengxakini nabaphathi beDA. 
 
Kule nyanga iphelileyo, iqumrhu elilawulayo kwiDA layalela ibhunga ukuba libeke etafileni umba wokuvotelwa ukungathembeki kolawulo lukaDe Lille emva kwezityholo zokulawula gwenxa isixeko ezijoliswe kuye. 
 
UDe Lille uthe ukulungele ukuziphendulela kwezo zityholo eziquka nokuphucula ukhuseleko emzini wakhe osePinelands nethenda ebandakanya urhwaphilizo kwibhasi zikaMyCITI. 
michael.nkalane@inl.co.za",Usindiswe yivoti enye kuphela uDe Lille ukuba angehli esikhundleni sakhe
"Isengxakini enkulu indodana yaseNgcobo, uAphiwe Dyantyi, edlalela iqela lesizwe loMzantsi Afrika lombhoxo. Namhlanje emini-maqanda, umbutho ochasene nokusetyenziswa kwamachiza athile kwezemidlalo, iThe South African Institute for Drug-free Sport (Saids), ingqinile ngokwenene okokuba kufunyenwe ichiza elingavumelekanga kwezemidlalo egazini likaDyantyi odlalela iGolden Lions. Iziphumo zovavanyo ezikhutshwe yiSaids namhlanje zingqinelanga ngqo novavanyo olwenziwe kwisithuba seenyanga ezimbin ezidlulileyo ngethuba uDyantyi, 25, wayesenkampini yaMabhokobhoko. “Andivumi, zange ndasebenzisa ichiza elingavumelekanga ngabom mna. Ndingumntu okholelwa ekuzimiseleni emsebenzini, hayi ukusebenzisa izinto ezingavumelekanga. Kuyandothusa ukuba kukho ichiza elingavumelekanga emzimbeni wam,” utshilo uDyantyi emva kokuva iindaba ezimbi kwiveki ephelileyo. 
Namhlanje iSaids ithe iza kummangalela uDyantyi ngenxa yokusebenzisa amachiza angavumelekanga kwezemidlalo emva kweziphumo zovavanyo lwesibini olwenziwe e-University of the Free State – eliziko lombutho wehlabathi ochasene nobutshilikithi kwezemidlalo ekuthiwa yiWorld Anti-Doping Agency (Wada). Amagama wamachiza afunyenwe kuDyantyi kuthiwa yiMetandienone, iMethyltestosterone neLGD-4033. Umbutho olawula umbhoxo eMzantsi Afrika, iSA Rugby, uxelelwe ngenyathelo eliza kuthathwa yiSaids. Akusekho nto ingako anokuyenza ngoku uDyantyi ngaphandle kokuvuma ityala okanye angalivumi – kodwa kuya kufuneka abonise ukuba yena umsulwa phambi kwekomiti ezimeleyo eza kuchophela umba wakhe zingaphelanga iiveki ezine. Angagwetywa iminyaka emine engadlali ukuba ufunyanwa enetyala.",Lisecicini lokubhanga ikhono lomdlali wombhoxo waseNgcobo!
"Ugoduke esisifu ngumsindo umqeqeshi weHighlands Park, u-Owen Da Gama, emva kokuba iqela lakhe liphulukene nomdlalo ngendlela engcacanga. IHighlands Park ibethe ngegowuli elinye eqandeni (1-0) yi-Orlando Pirates emdlalweni we-Absa Premiership obubanjelwe eMakhulong Stadium ngoLwesibini ebusuku. Igowuli lePirates lifakwe nguTshegofatso Mabasa obenikwe ikhadi elityheli endaweni yelibomvu kwisigaba sokuqala somdlalo emva kokunyathela kakubi uLindokuhle Mbatha. Kodwa eyona nto emkhathazileyo uDa Gama kukuphumelela kwePirates ngebhola efakwe nguMabasa elalele. Isekela likasompempe alikwazanga ukuyibona lo nto nangona uMabasa efumene ibhola ephambili kakhulu kunabadlali beHighlands. “Ilizwe lonke liyibonile into eyenzekileyo. Umdlali ebelalele. Andithi iPirates ayikufanelanga ukuphumelela umdlalo, idlale kakuhle. Usompempe wenze umsebenzi oncomekayo – kodwa isekela lakhe lifanelwe kukuya entolongweni,” utshilo uDa Gama emva komdlalo. 
“Ayikwazi ukwenzeka into enjeya kweli inqanaba lebhola ekhatywayo. Ubomi babantu busesichengeni; abadlali basebenzela amakhaya wabo. Kuba kubi kakhulu xa kusenzeka into enje ngaleya. Xa abadlali besondelelene kuye kuvakale – kodwa kuleya into umdlali wePirates ebethe qelele kunabanye. Lihlazo into eyenzekileyo ebholeni yelizwe lethu. Makubekho into eyenziwayo,” utshilo uDa Gama. Ethetha ngoLindokuhle Mbatha obekhatywe nguMabasa ekuqaleni komdlalo, uDa Gama uthe kuye kwanyanzeleka okokuba afumane isitofu ukuze akwazi ukuqhubela phambili nomdlalo. “Bekufanele kukhutshwe ikhadi elibomvu. Uye wonzakala uMbatha kula nto yenzeke kuye. Andazi nokuba uya kuphinda akwazi na ukudlala ibhola kwakhona,” utshilo uDa Gama ezithengile kodwa kubonakala ukuba ucaphukile. Ukuvuyele kekambe ukuphumelela kweqela lakhe uRhulani Mokwena phambi kokuya koweTelkom Knockout ngoMgqibelo. Ezimnyama ziza kuxikixana neKaizer Chiefs emdlalweni oza kube useMoses Mabhida Stadium ngentsimbi yesithathu emalanga.",Zimkruqule uDa Gama iziphene ezenziwa ngoosompempe
"Umqeqeshi weBaroka FC osengxakini enganikwa uphumaphele ukuba ufunyanwa enetyala liqela lakhe emva kwenkqubo yoluleko ezakuchotshelwa kwiveki ezayo. UKgoloko Thobejane uzakuthawuziswa yikomiti yoluleko yeBaroka emva kwezityholo ezithi wazintyintya ngomdiliya omfaxangiweyo (utywala) eBhasini emva kokubethwa kweqela lakhe yiFree State Stars ekuqaleni kwale nyanga. Isekela mqeqeshi lakhe uTshegofatso Machoene kunye noDelbert Lekoana kuthiwa nabo banqunyanyisiwe emva kwesehlo saseBhasini eyayisuka eGoble Park Stadium. Ukapteni weqela u-Olaleng Shaku no-Oscarine Masuluke kwithiwa bakwazile ukusiphepha isohlwayo. 
“Akukho nto ndiyaziyo ngokunxila kwabo eBhasini (Shaku noMasuluke). Bona bobabini abanqunyanyiswanga. Njengangoku bayazilolonga neqela. Andikweli nabadlali eBhasini, ndizihambela ngeyam imoto. Luxanduva lomqeqeshi ke ukuqinisekisa okokuba abadlali baziphatha kakuhle. Ukuba uthi kum bebesela utywala, andiyazi lo nto,” itshilo ingqonyela yeBaroka, uMorgan Mammila. 
Kubonakala ngathi nguThobejane uzakuphendula phambi kwekomiti yoluleko nangona ingathi yayinguye yedwa. “Into endingazuyithetha kukuba unqunyanyiselweni ngoba yinto yethu ngaphakathi leyo. Umzi nomzi unemiqathango yawo. Siyamhlonipha umqeqeshi kwakunye neqela. Asikwazi ukukhupha nje izinto eziyimfihlo. Into esinokuyithetha kukuba umqeqeshi unqunyanyisiwe. Akazukubakho xa sidlala neChippa United ngoMgqibelo ePeter Mokaba Stadium. Isekela mqeqeshi uMacDonald Makhubedu uzakuxhuzula imikhala encediswa nguThoka Matsimela,” utshilo uMammila. 
Nangona iBaroka FC ibiyiqale ngendlela encomekayo isizini ka-2017/18 emva kokusinda cebeshu ekuthotyiselweni kwisizini egqithileyo – kodwa izinto ziye zajika phambi kokuphela kuka-2017. Izinto ezinje ngale ivakalayo zingaliphazamisa iqela lizibhaqela lisengxakini kwakhona. Ingqonyela yeBaroka iyibethelele into ethi bafuna ukuqwalasela lo mba kuba bengafuni iphazamise umsebenzi weqela lonke. “Umqeqeshi uyazi ukuba simnqumamiseleni. Asizongilosi nathi, iimpazmo siyazenza – kodwa sifuna ukuqinisekisa ukuba iqela alichatshazelwa kakubi yile nto,” uvale ngalo mazwi uMammila.",Angalahlekelwa ngumsebenzi umqeqeshi weBaroka FC
“Sizakuvuka kwakusasa siye phaya esikhululweni sovoto imini yonke sijonge lo uzakuya kuvota kuba sivene singabahlali ukuba akukho mntu ozakuvota apha eKeilands!” Oku kuthethwa yenye yenkokheli zengingqi yase Keilands ngaseCumakala uVuyisile Khonzapi eqinisekisa isigqibo sabo sokuba abazukuvota kwa wadi 5.,Akuvoti eKeilands
"EKAPA: UKUSUSWA kukaPatricia de Lille esihlalweni kubonakalisa ukuba abathathelwa ngqalelo omama kwiDA kwaye lonto izakuyichaphazela kulo nyulo lwalo nyaka uzayo, utsho umhlalutyi wezopolitiko uNjingalwazi Somadoda Fikeni. 
Uphulukene nobulungu bakhe kulo mbutho, wasuswa nasesikhundleni sakhe sokubanguSodolophu waseKapa uDe Lille yiDA ngoLwesibini. 
Oku kuza emva kokuba wachazela iRadio 702 ngomhla we26 kuTshazimpuzi ukuba uzakubeka phantsi iintambo emva kokuba ehlambe igama lakhe. IDA isebenzise umthetho wayo owaziwa njenge Section 3.5.1.2 othi umntu uyayeka ukuba lilungu lombutho xa ethe wabhengeza ukuba uzakubeka phantsi intambo. 
UFikeni uthe: “Ukuba lo mlo uyaqhubekeka, lo nto izakuyichaphazela iDA ngokuthi iphulukane nevoti zabantu abamnyama nabebala. Kaloku le Kapa kuxatyanwa ngayo yile bebesoloko bezingomba isifuba besithi ayinarhwaphilizo kwaye igqwesile kwezenkonzo. Ngoku kuvela ukuba belukhona urhwapjhiilizo qha belugqunyiwe.” 
Uthe lo mbandela uzakubanefuthe kwilizwe lonke malunga nenkxaso yeDA. “Selekucacile ukuba iDA ayikwazi ukulawula kurhulumente wendibaniselwano. Lo nto siyibona kwezindawo apho isebenzisana neEFF neUDM ngokuba baxambulisana oko.” 
UFikeni uthe eyona nto ivezwa ngulo mbandela kaDe Lille kukuba abantu ababhinqileyo abathathelwa ngqalelo kwaye abanamandla kulo mbutho.  
“Khangela wemka njani uLindiwe Mazibuko. Uphinde nomtshato kaMamphele Ramphela neDA owakhawuleza waqhawuka. Waphelela phi uNosimo Balindlela? Oku kubonakalisa ukuba abafazi bayasokola kwiDA. Lo miba yenza uzibuze umbuzo wokuba lunjani ulawulo lukaMaimane ngako mama?” utshilo. 
Kanti nosekela sihlalo wequmrhu elilawulayo kwiDA, uNatasha Mazzone uvumile ukuba lo mbandela kaDe Lille ubenza baxhalabe bengumbutho ngenxa yefuthe onalo ebahlalini baseKapa. “Ayiyomfihlo into yokuba wonzakele umbutho yile meko ngenxa yokunqongophala konxilbelelwano oluya kubavoti bethu,” utshilo. 
Uceba weDA nongafunanga ukuchazwa uthe: “IDA izigwaza ngokwayo. Ngebelindile kwadlula ulonyulo kuqala. UDe Lille ngumntu wabantu uyamanyelwa xa ethetha. Khangela ngoku ebesandulu kutsala amawaka kaSes’khona People’s Rights Movement nkqu nenkokeli yabo uLoyiso Nkohla. Ngoku bazakuhamba noDe Lille baye apho ayakhona.” 
USipho Faltein waseGugulethu oneminyaka engama60 uthe le ndlela aphethwe ngayo uDe Lille imenza athandabuze intembeko yeDA ngokumela abantu abamnyama. “Jonga nangoku, baqumbe bazizifu emva kokuba inkokeli yabo yathi makuqwalaselwe umba wokuhlutha kwabantu abamhlophe nokulamba kwabamnyama. Lo nto ibonakalisa ukuba bajongene neziqu zabo kuphela-ntonje bafuna ivoti kuthi. Le nto kaDe Lille izakubachana ngoba kugcwele umntu omnyama nowebala apha,” utshilo.  
michael.nkalane@inl.co.za",‘Ukugxothwa kukaDe Lille kubonakalisa ukungathathelwa ngqalelo koomama kwiDA’
"Achulumancile amalungu eqela leKarati ekuthiwa yiGo Ju Ryu Do emva kokubuya neembasa ezingamashumi amabini anesine kwitumente ebibanjelwe eMpumalanga.  
Itumente ibikwiveki ephelileyo, kuyo bekukho amaqela eKarati asuka kumaphondo ohlukeneyo.  
UMonwabisi Njomba, utitshala ofundisa abantwana ikarate, uthe impumelelo yeqela lakhe ibavuyise kakhulu.  
“Kuyasivuyisa kakhulu xa iqela lethu liqhuba olu hlobo nangona sisazi ukuba besingenza ngaphezulu kokuba senzile,” utshilo uNjomba.  
Omnye utitshala okwayinxalenye yeGo Ryu Do, uSibongiseni Myana, uthe phambi kwetumente bebenalo ithemba lokuzuza impumelelo.  
“Siye emidlalweni sisazi ukuba siyodlalela iphondo, hayi iziqu zethu. Sinethemba lokwenza ngaphezulu koku kwilixa elizayo,” utshilo uMyana. 
Lishumi elinesithathu lonke lamalungu eqela athathe inxaxheba kwitumente ebibanjelwe eMpumalanga.  
Ngethamsanqa, bonke babuye neembasa ezingamashumi amabini anesine eziquka iiGolide ezilithoba, iSilivere ezisibhozo neBronze ezisixhenxe.  
Sisebenzile kakhulu.” 
Abantu ebesikhuphisana nabo bayayazi into abayenzayo njengathi.  
Indlela esidlale ngayo iza kwenza sihlonitshwe nangamanye amaphondo,” utshilo uMyana. 
 Abantu bazibandakanya nomdlalo weKarati ngenxa yezizathu ezahlukeneyo.  
Intombazana edlala iKarati, uAfika Sokani (14), uxelele I’solezwe lesiXhosa okokuba wayikhetha kuba efuna ukukwazi ukuzikhusela.  
“Ndiphumelele iBronze ezimbini. Indivuyisa kakhulu lo nto ngoba ndiyazi ukuba ndiza kwenza ngcono kwilixa elizayo,” utshilo uSokani. 
Yena uKamva Silo, 13, wakhetha ukudlala iKarati kuba yona ifundisa umntu indlela ethe ngqo yokuziphatha ebomini. 
 “Zininzi kakhulu izinto ezenzekayo kwiindawo esihlala kuzo.  Eyona nto ebalulekileyo kukuba thina lutsha sizibandakanye nezemidlalo. ” utshilo uSilo ophakathi kwabadlali abaphumelele iimbaSa zeGolide neSilivere.",Libuye lisindwa ziimbasa iqela leKarati
"Lo mbuzo ungentla ndiwubuziswa yingcaciso entsha eyaziwa nguMnu. Loyiso Nqevu yedwa ethi isifungo samadoda amaXhosa esithi, ‘Ndiyindoda’ sisuka kwisiNgesi.  
UMnu. Nqevu odume ngokulwela ukubuyiswa konqulo namasiko abaNtsundu kuthiwa oku ukuthethe kwisixeko saseRhini ekuthiwa seseeNgcwele, nesidume ngokugcina amasiko nezithethe zamaNgesi. 
UNqevu ucatshulwe liphephandaba I’solezwe lowama-(22-28 EyeSilimela 2017) esithi, I.N.D.O.D.A. I-Independent [ngumntu apha ekufuneka ezimele], N-Needs [ngumntu ojonge izinto eziyimfuneko kuqala], D-Dream [indoda ngumntu ophupha ehamba, qho], O-Order [kufuneka isoloko ibambe ucwangco], D-Domitable [ngumntu okhe oyiswe, ngumntu onqandekayo], A-Accountable [ngumntu okwaziyo ukutsho ukuba ebesebenza ntoni na]. 
 Ngokwembali enyanisekileyo amaNgesi afike apha eMzantsi Afrika ngowe-1806, efika amaXhosa esolusa, emka ngowe-1961, eshiya amaXhosa esolusa. Igama elithi NDODA alinanto yokwenza nesiNgesi. NgokwasemaXhoseni igama elithi, “Ndiyindoda” sisifungo esithetha ukunyaniseka, ukuhlonipha nokomelela. 
Ulwaluko amaNgesi ayengalufuni, ayesithi yintlondi yobuhedeni. Kuthiwa phakathi kwezinto awaxolela ukufa ngazo uS.E.K. Mqhayi (Imbongi Yesizwe Jikelele) lulwaluko.  
Abefundisi bamaNgesi babesala ukuba amakhwenkwe afundileyo oluke, ukuze oluke wathi waziba namanye amakhwenkwe. 
 Ukubuya kwabo esuthwini amanye aloo makrwala wayephume nawo agxothwa esinaleni eLovedale. Namhla wabhala incwadi ngolwaluko, yalahlwa kwesinomhlwa ngabefundisi bamaNgesi ababelawula ushicilelo lwaseLovedale Press. 
UMqhayi xa esibeka isono sakhe sokuziba oluke uthi, “Ndilapho nje ke imfundo sendinendawo yokuyincama. Ndiyasazi isono endisenzileyo, ukuba sikhulu nokungaxoleleki kwaso.” 
Nangexesha leemfazwe zemida phakathi kwamaXhosa namaNgesi, amaXhosa ayesithi xa ebaleka imipu aye kuzifihla emahlathini, amajoni amaNgesi ayewakhwaza ewaxwaxwa ngokuba ngamadoda angamagwala oyiswa ngamakhwenkwe esithi, “Mawuphume umdoda ehlathini umkhwenkwe ufikile!” Ngowe-1925 uKumkani Velile Sandile waphoxwa ngokunyanzeleka aye kulwela amalungelo akhe kumaNgesi engumkhwetha. 
 Kuthe esesuthwini, kwabakho umjikelo wePrince of Wales eyayihamba ibuyisa iintonga zokulawulwa kwiikumkani zabaNtsundu.  
Kwabonakala okokuba uVelile makahlanjwe nje ifutha, aye kuthabatha eyakhe intonga eMthatha, aze abuyele kwasesuthwini.  
Wafika eMthatha ephahlwe ngooyisekazi namaphakathi, yathi iRhuluneli yoMzantsi Afrika, uVelile akanakunikezelwa intonga kayise eyayithinjwe ezimfazweni kwelokuphambukela, uya kuyinikezelwa eQonce. 
Le ngcaciso kaNqevu ngeNDODA ibonakala ibubuvuvu obulahlekisa ulutsha ngembali yalo. Inokuba uNqevu ususwe kukuba le ntetho yakhe eyenze eRhini kweyona dolophu igcine ubutyebi benkcubeko namasiko asemaNgesini?  
Okanye ke ebefuna ukuba amaNgesi amazi ukuba isiNgesi usikhupha nangeempumlo? Okanye uthe akufika kweso sixeko kuthiwa seseengcwele sinecawe yasemaNgesini wabona naye ukuba makapitilize akhumshe khon’ukuze afumane iintsikelelo zamaNgesi? 
Okanye le ngcaphephe idinwe kukuba amakrwala asoloko emiswa ezitalatweni edodiswa ngokuthethiswa ulwimi lootsotsi, wabona ukuba undlela lula kukuba amakrwala awafake esiNgesini, ulwimi oluluphawu lwempucuko kwabaNtsundu? 
 Okanye athe amathongo akhe akufika kule dolophu yaseRhini makakhe akhumshe agqwethe ubudoda? 
UNqevu makazi ukuba amaRharhabe asenesingqala nanamhlanje ngenye yeekumkani zawo angazange ayaluse ngenxa yamaNgesi awayithumela emfundweni eKapa eZonnebloem. Ithe yakubuya incedise uyise emfazweni ayibamba ayithumela kwiintolongo zaseKapa. Yabuya ilibunga elijonge ingcwaba. Aze athi amaXhosa lo mntu makangabi soluswa.",UNqevu uthi amakrwala mawabe ngamaNgesi amnyama?
"OsandUL’ ukubekwa kwisihlalo sokuba nguMiss South Africa uZozibini Tunzi, obuye nemali ekwisigidi seerandi, imoto yokunethezeka  kanokutsho nendawo yokuhlala eSandton egameni lakhe ngenxa yokuphumelela kukhuphiswano loonobuhle,  angazingca  nangakumbi ngokuba ngumnini wethole lenkomo. 
“Ukubonisa ukuzingca nombulelo ongazenzisiyo kuZozibini Tunzi, ngokuba angaphakamisi kuphela izinga losapho lakokwabo kodwa ngokuphakamisa izinga  lelali iSidwadweni, uTsolo neMpuma Koloni ndimnika ithole lenkomo elisuka kwiNdlu yeeNkosi,” utshilo uNkosi Mthawungeni Makhalima ngomcimbi wolwamkelo lwale nzwakazi. 
I’solezwe lithethe notata kanobuhle, uLungisa Tunzi, limbuza ngokwenzekileyo ngentsasa yomcimbi wolwamkelo, uphendule wathi: “Nanjengabantu besintu namasiko sivukile ekuseni saxhela inkomo yokwamkela uZozibini nokubulela abaphantsi ngokukhusela le ntombi yabo.”  Wongeze wathi “sisebenzisene kakuhle nesebe lozoThutho, isebe lolawulo lweentlekele neqela lozokhuseleko ukuqinisekisa ukhuselo ngexa ukrozo lweemoto lulandelelana ukubheka kuTsolo ukuyokuvuyisana nabantu bakhona ngenxa yenxaxheba abathe bayithatha ukubonisa inkxaso nokuzingca kwabo ngoZozi.”  
Sithe ngexa sibuya kuTsolo kuza kuqala umcimbi wolwamkelo, abantwana besikolo esikufuphi iMchasa akhange bakwazi ukuzibamba ngenxa yovuyo ebebenalo, baqhawule naloo masango esikolo ukubona olo krozo lwemoto bazokuzimanya nathi. 
“Ngothando ke likaZozibini labantwana siye silusapho sayokubacela ngokwasesikweni ukuba bazokuzimanya nathi kulo msitho,” utshilo utata kaZozibini.  
Umsitho uzinyaswe ziintlobontlobo zabantu kuquka uMphathiswa wezoNxibelelwano, Amatolo, abantu besintu kuquka nooMongikazi. Isithethi sosapho sibulele bonke abantu abathe bancama izinto zabo ezibalulekileyo bazimasa lo msitho.  
“Ndiziva ndingenamagama ngenxa yothando, ndizingca ngakumbi kuba izenzo zam azincedanga mna kuphela kodwa zincede ukukhuthaza nabancinci kum nabadala ukuba nabo baphuphe. Bendizixelele ukuba namhlanje andifuni ukulila kodwa akuvumi ndithule yimincili endinayo, ndibulela umama notata ngemizamo yabo, eli liphupha lam ndikwakhuthaza abanye abadala nabancinci ukuba baphuphe nabo,” utshilo uZozibini. 
Wamkelwe ngamakhulu abantu nabantwana bezikolo ezahlukeneyo, kuculwa iingoma zesintu kuyiyizelwa.",Uphiwe inkomo uMiss SA
"Izithembiso zininzi aziphumeleli oko sasithenjiswe ngezindlu eMaladini kuQumbu eGqukunqa A/A asikaziboni, uloyiko lwam sazibhalisa ngabantwana bethu. 
 Ezi zindlu ngoku bayakhula bazoya emisebenzini bafike bafune izindlu ithi ikhompyutha unayo indlu eGqukunqa, sithini ngoba iminyaka mihlanu ngoku dololo izindlu.  
– Andinagama, kuQumbu 
*Thumela eyakho",incwadi eya kuMhleli  ngeSMS okanye kuWhatsapp   063 743 9538
"Ibekelwe bucala inkqubo yokuchithwa  kweBorder Bulldogs yinkudla ephakamileyo yaseMonti. Oku kubhengwezwe ngumongameli weli qela uMn. Phumlani Mkolo kwinkomfa noonondaba ngenjikalanga kutshanje. OkaMkolo ukholelwa ukuba isigqibo esithathwe liqumrhu elimele abadlali bombhoxo, iSouth African Rugby Players Union, sokucela inkundla ukuba ichitha cithe eli qela ngoLwesini, ibingazukubanceda abadlali emva kokungabhatalwa imali yoncedo lonyango(medical aid) ikusukela ngeYomnga kunyaka ka-2017 uzothi ga ngekaTshazimpunzi. Ababadlali bakhe bathi nqumama ekuzilolongeni baphinde babuyela emva kokuhlala kumhlangano nomongameli weqela. 
“Ukucithwa kweBorder Bulldogs bekuza kuthetha ukuthi izivumelwano zengqesho abanaso neli qela zifile. Lo nto ithethe ukuthi nabo abazukwazi ukuhlawulwa ngempela nyanga,” utshilo uMkolo. 
UMkolo uthi iingcebiso ezikwe abadlali aziginyisi mathe. “Indlela abacetyiswe ngayo abadlali leli qumrhu ayiginyisi mathe konke konke”. 
Le ndedeba ithi ukuthotywa kwemali abayinikwayo liqumrhu elilawula umbhoxo, iSARU, kunegalelo kule ngxubakaxaka. “”Iyithobile imali iSARU eyinika amaqela emva kokubhatala ingxenye yemali ebibekelwe amaqela adlala kwiPRO 14 afana neSouthern Kings neCheetahs,” utshilo uMkolo. 
“Omnye umceli mngeni esijongene nawo kukuba abekho oosomashishini abamnyama abafaka imali embhoxweni. Ngabamhlophe abafaka imali embhoxweni yaye bafuna sigcwalise iqela lethu ngabadlali abamhlophe. Sichaseneyo nayo lo nto”. 
UMkolo uthi esisehlo asingeke sibaxabanise nabadlali. “Baselula aba bafana, asizukuxabana nabo ngenxa yesi sehlo. Ndiyakholwa ukuba sizobenza abantu abanobulomko yaye ndiyakholelwa ukuba bafundile,” utshilo uMkolo. 
“Umasipala weBuffalo City usixhasile ngemali futhi zikhona nezinye iinkampani zabucala ezisixhasileyo, kodwa andizuzibhengeza okwangoku,” utshilo uMkolo.",Phumlani Mkolo: Balahlekisiwe abadlali beBorder Bulldogs!
"Abalandeli bebhola ekhatywayo bafumene inyhweba enkulu yokufumana imidlalo yeWafa Wafa esemgangathweni ophezulu. Omnye umdlalo weMTN8 ojongwe ngamehlo abomvu ngabalandeli bebhola ngophakathi kweMamelodi Sundowns ne-Orlando Pirates. Umqeqeshi wePirates, uJose Riveiro, uvumile koonondaba ukuba iqela lakhe linezikrweqe ezaneleyo zokuphumelela imidlalo. Oku kuthethe phambi komdlalo weMTN8 obaluleke kakhulu kwiPirates enxanelwe iindebe ezifunwa ngabalandeli. Umoya wabadlali enkampini uphezulu emva kokufika kwabadlali abafana noNdabayithethwa Ndlondlo osuka kwiMarumo Gallants, uSipho Chaine osuka kwiChippa United noKermit Erasmus osuka kwiSundowns eza kudibana nePirates. 
Ethetha neentatheli izolo emini, uRiveiro uthe: “Kuyandivuyisa ukufumana abadlali abafana naba sibafumeneyo kwiveki ephelileyo. Ngoku sinabadlali abaza kuqinisa iqela lethu ngakumbi.” Abadlali abatsha bafike kamnandi kungekho midlalo yeDStv Premiership ekhoyo ngenxa yekhefu leFIFA. “Sinezixhobo ezitsha ngoku eziza kusinceda siphumelele imidlalo yethu. Abadlali abatsha basazama ukuqhelana nabadlali bethu – kodwa yonke into isahamba kakuhle. Bonke abadlali abatsha baphilile futhi bangadlala emdlalweni osemalanga ngoMgqibelo, e-Orlando Stadium 
Okuza kunika umdla kakhulu kukudlaliswa kukaKermit Erasmus osuka kwiSundowns ayishiye kungasemnandanga. Ubuyela okwesibini kekambe kwiPirates, awayishiya ngo-2016 waya kwiRenes FC yaseFrance. “UKermit ndimbone njengomdlali onamava, okrelekrele futhi okulungeleyo ukudlala. Kwakufuneka sibenawo umonde kodwa ngoba usafika. Kufuneka sicinge ngento esingayenza emdlalweni ozayo, hayi eyagqithayo. Ndinethemba lokuba amava wakhe uKermit angasinceda,” utshilo uRiveiro. Emidlalweni egqithileyo, iSundowns iyingombe izihlandlo eziliqela iPirates. Yenye yezinto eziza kubangela umdlalo unike umdla ngaphezulu kokuba amaqela esilwela indebe yeMTN8 ekhatshwa zizigidi ezisibhozo zerandi.",URiveiro ulola izikrweqe zokubetha iDowns emdlalweni weMTN8
"Indlala nokuhamba kwamaxesha kusenze amayilo kwasidalela nokuhlala ngokuxambula xa sichophele imicimbi yokwendiselana nemicimbi yemidliwo yezehlo. Namhla kuyinkohla ukuconjululwa kwale micimbi ngobulungisa nangoBuntu. 
Ubulawu ibiyinto emnandi ukuhlalelwa. Nomhambi ube phambuka akuqaphela ukuba kuchotshelwe ubulawu, axoxe kume ngaye akugqiba aqhube nohambo lwakhe. Izinto eziwenza mbi nangakumbi umcimbi wobulawu kukusetyenziswa kwemali notywala bomlungu. 
Imali ibingena ndawo kulo mcimbi. Bekusebenza inkomo ehamba ngamanqina, okanye nayiphi na ke imfuyo ezitho zine. Ibiba libhongo ukundilwa komhlambi weenkomo kusiyiwa kulotyolwa, umthile edlisela ngokuba unyana wakhe efikelele exabisweni lobudoda.  
Bezikhutshwa kungabanjwe gazi ezo nkomo. Nale yokuxambula ngenani ize nendlala. Kumaxesha asendulo ayekhutshwa amashumi de kuyiwe ekhulwini, kulotyolwa. Lehla ngokwehla ke elo nani de yasisibhozo ukuya kwishumi elinesihlanu iinkomo zelobolo. Kambe ke, inani lomhlambi lalingena nto yakwenza nexabiso lentombi kuba umntu akanaxabiso lilingana nenkomo, yayiba libhongo nje. 
Kwafika umlungu ke, wagrumba into phantsi komhlaba wayibumba wathi yeyona inexabiso ngaphezu kweenkomo, etsho ezithathela kuye ngeendlela ezahlukeneyo ke phofu ezo nkomo. Yaba iyaphela ke into eyayisaya kuthatha imihla ngemihla ukuququnjelwa, kusenziwa umntu wexabiso. 
Kule mihla yemali siwuqhuba ngokuxambula lo mcimbi. Into yokuqala ekuxanjulwa ngayo lixabiso. “Yimalini ke inkomo yakho mkhozi?” Abuze atsho unozakuzaku.  
“Inkomo yam ngamawaka amahlanu; ndizifuna zibe lishumi elinambini ziqhutywe ngehashi elinesali nomkhala!” Atsho ngokudlisela okukhulu umkhozi. Luqale ke uxambulo. 
Apho umbi khona umcimbi wemali kule nkqubo kukwenza ngathi umntu unexabiso elilingana nemali. Ukubeka umyinge wemali ngomntu lisikizi. Kambe ke, akukho nto yimbi ingenziwayo kuba nemfuyo ayisekho. Kungena kuyekwa ke nokwendiselana ngenxa yokungabikho kweenkomo. Kungena kude kungalotyolwa ke kananjalo, nokuba kulotyolwa ngeengqatha zebhokhwe na. 
Izohlwayo ezifana nokuvula uthango ngezantsi nazo zidala uxambulo. Nangona zisaziwa iinkomo zesisu ukuba zintlanu, kodwa kwakufikwa exabisweni lazo ngokwemali iba ngunomji.  
Umoni uma entla athi akanoba ngathi ukhupha iinkomo zelobola kantu uhlawula isisu, atsho esithi ixabiso leenkomo zesisu alimele kulingana nexabiso leenkomo zokulobola. Ndingazi ke ngoku ukuba yinto eyintoni na loo nto, kuba inkomo yinkomo, akukho yokulobola kungekho yakuhlawula.  
Ukongama kobubi kumcimbi wesisu kukuba uxoxwa ngabantu abaxabeneyo, ngokungafaniyo nowobulawu wona uxoxwa ngabantu abakhanayo. 
Andifuni nokuwusondela ke mna umcimbi wesisu, kambe ke phaya kuthi uxoxwa ngabafazi ngasegoqweni, bekhatshwa yindoda yokubanqandela izinja. Awuyi ebuhlanti kuba awubobulawu linyala. Kambe ke ingathi sele usiya ebuhlanti kule mihla yokuphanjaniswa kwezinto, mhlawumbi naphaya kuthi zikhona iindawo eziwusayo. 
Uswazi nesazi-mzi nemvula-mlomo ezibizwayo zaguquka kwimeko yazo. Nangona kwakukhutshwa iinkomo nje ngaphambili, kule mihla kukhutshwa iimbodlela zotywala bomlungu. Kanti ke ukufika kwazo iimbodlela ezi yayizizinto eziphathwa ngamagqobhoka ukwenzelana izibele, zingeyonxalenye yomcimbi. Zibizwa njengesimiselo ke namhlanje, endingaziyo ukuba ziyintoni na emcimbini apha zisihlazisa nje! Ndingathi xa ndikufekethela ngokukubiza ihambidlani usuke undinike imbodlela yotywala bomlungu, ucinge ukuba ndokholiswa yileyo nto? Ngxe, hayi mna! 
Sizezo zimoyoywana ke nga siphuzwe yinja phambi kweentokazi kukuhlazwa yindlala. Izohlwayo nezithabathaba zakomkhulu yimbodlela nemali kule mihla, izinto ezazilibhongo azisenandawo. Ilobola ngumgodi nabasebenzi bawo. Goba msenge iibhokhwe zikutye! 
Owenu kwisiXhosa, Nxuba.",Izohlwayo zomthetho wobulawu
"IChippa United izuze amanqaku amathathu okokuqala kule sizini emva kokubetha iBaroka FC. Igowuli  exoxisileyo elifakwe nguAndile Mbenyane linike iChippa United impumelelo ka’1-0 we-Absa Premier Soccer League obuseSisa Dukashe Stadium namhlanje emalanga. IChilli Boys iwuqale kakuhle umdlalo ihlasela, umdlali ngasemva uFrederic Nsabiyumva ungquba ibhola ekhutshwe emgceni nguKgeotyane Matome – emva koxinizelelo ebelifaka yiChippa United kwimizuzu yokuqala. Ngomzuzu weshumi, uphinde wanqonqoza kwakhona uNsabiyumva kodwa usompempe uye wakhala emohlwaya ngokuphazamisa unozinti weBaroka. 
IBaroka ifumene ithuba ngomzuzu weshumi elinesithathu emva komdlalo omhle wephiko layo uMpho Kgaswane, kodwa wasebenza kwakhona uNsabiyumva. Ihlasele ngamadla kwakhona iChippa, uKurt Lentjies uwiswe kwimhlaba kanozinti  kumhlanba kodwa usompempe ukhethe ukohlwaya uLentjies. Lo nto ibakhalisile abalendeli. Ukuba ebengawaphosanga amathuba amabini uMark Mayambela, iChippa ngeyiye kwixesha lokuphumla ihamba phambili. Lizamimile nalo iqela laseLimpopo ukuhlasela – kodwa lithintelwe nguDaniel Ekpeyi. Umonzakalo ofunyenwe nguTalent Chawaphiwa ngomzuzu wamashumi amathathu enesihlanu unyanzelise ukuba akhutshwe kufakwe Makgantai Onkabetse. IBaroka iphinde yenza olunye utshintsho kumzuzu wamashumi amane ananye, ikhphe ifolosi Colline. Emva kwelo tshintsho ifolosi yeChilli Boys, uAndile Mbenyane, uphose elinye ithuba ebelilihle emdlalweni.  
Ahlaselene omabini amaqela kodwa siphele isiqingatha sokuqala enkonye amaqanda amabini.  Zisiqale ngesantysa esiphezulu esesibini isiqingatha iiChilli Boys kodwa uMbenyane udlale ngethuba. Ebengoyena oxakekileyo kwisiqingatha sesibini unozinti weBaroka, uvale ibhola kaMayambela isiya emnatheni. Umqeqeshi weChippa, u-Eric Tinkler, wenze utshintsho lokuqala ngokukhupha uDaine Klate, endaweni yakhe ufake uThabo Rhakale. URhulani Manzini ungene endaweni kaLentjies kumzuzu wamashumi amathandathu anesibhozo. Uphinde wenza adume ngazo uMbenyane ngethuba ethatha ibhola eyixhoma phezu kweepali nangona ukuyisa emnatheni bekukhangeleka iyinto elula.  
Ungquzulwano phakathi kukaNsabiyumva nonozinti weBaroka uChipezeze liwuphazamisile kancinci umdlalo. UDaniel Akpeyi uyisindise emlonyeni wengonyama iChippa United emva kwentloko kaKgasangwe ibikhangeleka isiya emnatheni. Emva koko uMark Mayambela udlale ngethuba. Igowuli emdlalweni lize kumzuzu wamashumi asibhozo anesithathu lifakwa nguMbenyane – kodwa liye laxoxisa. Ngoku iChippa United inamanqaku amane emva kokuzuza impumelelo yayo yokuqala kule sizini.",Iqokelele amanqaku amathathu okokuqala iChippa United
"Ngokwengxelo bangapha kwezigidi ezingama-23 abantwana abaya esikolweni bengakhange batya apha e-Afrika. Izigidi ezithathu kubo, ziphuma aph’ eMzantsi Afrika. 
 Ingqonyela yakwaStop Hunger Now SA, uSaira Khan uthi baqokelela iipasele zokutya bencediswa yinkosikazi kaTata uNelson Rolihlahla Mandela, uGraca Machel, ukunceda abo bangenakutya.  
Oku kukulungiselela umhla omkhulu wokukhunjulwa kokuzalwa kukaTat’ uMandela, umhla weshumi elinesibhozo kule nyanga sikuyo.",Basabhuqwa linxele likaKhethsekile esikolweni
"Ibhola ekhatywayo kwiphondo laseLimpopo ibonakalisa ukuphucuka, ingakumbi kwisizini ka2015/2016. Ngaphandle kokunyuselwa kweBaroka FC ukuba idlale kwiPremier Soccer League kwisizini ezayo.  
Ezinye iindaba ezizakuvuyisa abalandeli bebhola ekhatywayo kwela phondo kukunyuka kweMagesi FC ezakudlala kwiNational First Division kwisizini ezayo. 
IMagesi zintshatsheli ze-ABC Motsepe emva kokubetha iqela laKwaZulu Natal iKings United ngo’5-3 kwiipenalthi. Lo mdlalo wamagqibela kankqoyi wokulwela ukudlala kwiNFD, ubudlalelwa eDr P Molemela eBloemfontein emva kwemini ngeCawa. Lo mdlalo uphele la maqela mabini ebambene ngegowuli macala. 
Ngaphandle kokuzibekela indawo kwiNFD kwisizini ezayo, iMagesi iphumelele imali engangesigidi seerandi nezakubancedisa ukulungisa izinto xa eliqela lilungiselela ukudlala kwinqanaba elingentla kweli belidlala kulo. 
IKings ukubethwa kwazo akuzisusi ekukhanyeni kuba nazo zizakuya kwiNFD, kwaye eliqela liza kufumana imali engangesiqingatha sesigidi seerandi. IMagesi khange ibethwe nakomnye umdlalo wayo kule midlalo itsale isithuba esingangeveki yonke. Igowuli lokuqala lomdlalo nelibeke iMagesi phambili, lifakwe nguTshimangadzo Ramaxwaila emva kokuba enikwe ibhola esuka ecabangeni. 
Khange kudlule nomzuzu emva kokuba iMagesi ifake igowuli eliyibeke phambili, iKings yaphindisa ngegowuli elifakwe nguThobani Kunene. 
“Umgangatho ekuwo ibhola edlalwa apha ubonakalisa mhlophe ukuba kutheni inkxaso yeMotsepe Foundation efakwe kwi-ABC Motsepe iyitshintshile indlela ejongwa ngayo ibhola ekhatywayo kweli,” utshilo uMongameli weSAFA UDanny Jordaan.  Iqela lalapha eMpuma Koloni iTornado FC nalo belithatha inxaxheba kule midlalo kodwa khange liphumelele nomnye umdlalo kwemithathu.",UJordaan uyiqhwabele izandla iMagesi
"Ititshalakazi edla umhlala-phantsi ixakene nento emva kokuphulukana nemali engaphaya kwesigidi seerandi (R1.2 million) kulandela ukuqhathwa yimigegemba yemigewu, isithi izakuyenza iphinda-phindane le mali. 
  
Le titshalakazi, ekwiminyaka engamashumi amathandathu ananye (61), ibisandul’ ukuthabatha umhlala-phantsi emva kokusebenza iminyaka kwisebe lezemfundo. 
  
Isithethi sephiko lamapolisa (Hawks) eliphanda ngamatyala anobuzaza uKapteni Anelisa Feni uthi le titshalakazi, engeyaseLusikisiki ngokwenkabi, yancwinwa ngamagosa eeHawks emva kokuba ifune ukukhupha inkuntyula yemali kwibhanki yaseMonti. 
  
“Umanejala webhanki [eMonti] wabanamanakani wafowunela iiHawks kuba eqaphele ukuba ibingekokokuqala le nkosikazi ikhupha inkuntyula yemali kule bhanki. 
  
“Amalungu eeHawks afikile kule bhanki, ancwina le nkosikazi nalapho yavuma ukuba ibikhupha le mali kuba ifuna ukuyinika abarhanelwa,” utshilo uFeni. 
  
Ngenxa yoku, uFeni uthi babambe uPhumeza Mbana (40), Brian Kibirige (31), Nasifu Walakira (31), Mohamed Wamabirigwe (55), Nazib Majne (29) noJimmy Seluwujjo (25). 
  
Bonke abarhanelwa, ngaphandle koMbana, ngabemmi bangaphandle, utshilo uFeni. 
UMbana, Kibirige noWalakira bavelile kwinkundla kamantyi waseMonti kutshanje logama uWamabirigwe, Majne noSeluwujjo bebevele kwinkundla yaseBhayi. 
  
Noxa nje le titshalakazi ixelele iiHawks ukuba kukho isinqanda-mathe kwanegqirha layo kwaba barhanelwa, eli phiko lamapolisa lisebenzise ubuchule balo ukubamba livalele abarhanelwa. Abarhanelwa bakuvela kwakhona kwinkundla yaseMonti ngomhla wamashumi amathathu kule nyanga, ukuze bafake isicelo sebheyile.",Utitshalakazi ubhunyulwe isigidi seerandi yimigegemba
"Ubuninzi beeteksi eBuffalo City buphazamisa ukuhanjiswa kwempepha-mvume zokusebenza kwabanikazi beeteksi eMpuma Koloni.  
Oku kuvele ngethuba usekela mongameli wombutho weeteksi uNcedo kuzwelonke, uPhindile Goqoza, ecacisa ngendima esele ihanjiwe ukunikisa ngezi mpepha-mvume.  
“Ziyaphuma zona kodwa basixelela ukuba ikhona ingxaki eBCM, lo ngxaki ibangelwa kukuba zininzi imoto ezisebenza kule ndawo yase BCM, ngoko ke bakhona abazukungazifumani iincwadi zabo,” utshilo uGoqoza.  
Ukuhamba kade kwezi mpepha-mvume kubangele ukuba abanikazi kunye nabaqhubi beeteksi kweli phondo, baqhube uqhankqalazo olwabangela ukuvalwa kwendlela ngomhla weshumi kwinyanga ephelileyo.  
Lo kaGoqoza uthi kukho abo baqala ukufaka izicelo kunye nabo bajonge ukuvuselela ezidala. 
Umphathiswa wesebe lezothutho ephondweni uWeziwe Tikana, uyangqina ukuba akukho ndlela intsha ekwenziwa ngayo ukukhupha ezi mpepha-mvume.  
“Ziyaphuma zona kwabo bafanelekileyo bayazifumana incwadi zokusebenza ezindleleni,” utsho uTikana.  
Lo mphathiswa ubese Malahleni ngenyanga kaJuni, nalapho abanikazi beeteksi bebeqhankqalaza besithi phantsi ngoTikana, bemtyhola ngokulibazisa inkqubo yokugqithiswa kwezimpepha-mvume. 
Eli shishini leeteksi lineengxaki ezintsha ezivele kutsha nje, nalapho abantu abathathu badutyulwe babulawa kuhola wendlela * -R61 edolophini yaseMthatha ngorhatya ngoLwesine.  
Othethe egameni leSouth African National Taxi Association (SABTA) e-O.R. Tambo uMabuya Shumayela uthi, bayayiqwalasela ingxaki ebangele ukubhubha kwabantu eMthatha. 
“Simisele olwethu uphando, saza ngenxa yoko sayalela ukuba imibutho echaphazelekayo i-SABTA kunye noNcedo, zibambe indibano kusonjululwe ingxaki ephakathi kwabo, kuba kukungavani kwabo okubangele konke oku.”  
Ingxaki kumzila ophakathi koMthatha nedolophu yakuTsolo ubangele ukungabikho kozinzo kula ngingqi.  
Umbutho weNcedo Taxi Association uqhube umthandazo ngeCawe eChristian Centre eMonti, ngelithandazela ulonyulo lomasipala nezinye ingxaki eziphazamisa uzinzo kweli.",‘Ubuninzi beeteksi eBCM bubanga iingxaki’
"Ibala kunye nohlanga azithethi nto – leyo yindlela esiphila ngayo isibini esithandanayo esinguMichael noMbali kwisiqendu se-Our Perfect Wedding kule veki. 
UMichael, ongasenabani, bebehlala kwingingqi enye noMbali. Imilenze emihle kaMbali yiyo eyamenza acule zonke iingoma zothando, aze azifumanele nosapho olutsha (foster family).  
Kwesi siqendu, sibona ezi zithandani zizimanya ngeqhina lomtshato kwindawo ekhethekileyo, ngendlela ekhethekileyo. 
Ukanti kwinkqubo kaKheth’ omthandayo eyi-Date My Family kule veki, sibona uMasava ominyaka engamashumi amabini anesithandathu (26) osebenza kumzi wogcino-mali.  
Uzichaza njengendoda ethobekileyo, ethanda usapho nefuna ukufezekisa amaphupha ayo. 
Elona nenekazi alikhangelayo lihlakaniphile kwaye linesiqwana esihle nesinqe esithe ‘ntshi’. Ingaba uza kulifumana eli nenekazi bethu? 
simphiwe.freddie@inl.co.za",Date My Family ne-Our Perfect Wedding kule veki!
"Ukuba sisilima kufudula kungamkelwa luluntu, bekubonwa njengehlazo nkqu naziintsapho zalowo unokugogeka ngokwelungu kungenjalo amalungu omzimba.  
Ngokungathi ubani uzicelele ukugogeka, abantu bebemcekisa ngathi asingomntu. Asikuko nokuba abantu bebengaqondi ukuba le meko akukho bani ozicelelayo koko yindalo edale olu hlobo.  
Noko ke bakho abazifumana benobulima bumini, ngendisithi inokuvakala into yabantu abangayamkeliyo le meko koko ndixakwa kukuba akukho nto iyindalo yakha yathandwa gqibi ngumntu wonke.  
Ke ithini imeko yenkxwaleko ukuba ithakazelelwe. Ewe ililishwa wena into yokuba nesiphako sobulima nokugogeka okudalwe yingozi bumini, yiyo kanye le nto amaXhosa asuke aheshe ebhebhetha ingozi leyo.  
Lichiza elisebenzayo kaloku ukuthetha neminyanya kusakubakho okungahambi ngandlela. Ke oku ingaba kudal’ ucalulo nentiyo kwabo bazifumana bebandezelekile ngokwemeko edalwe yindalo? Ewe mawethu, ndiza nencwadi ethi “Shoooooes!” ibali likaLeonard Gregory.  
Le ncwadana ibhalwe lusiba lwetshantliziyo uPeter Rule. Yincwadana le eyapapashwa ngabakwaNew Readers Publishers, phantsi kweziko lemfundo yabadala kwiYunivesithi yaKwaZulu-Natal phaya ngomnyaka ka1998.  
Apha umbhali usibalisela ngebali lelishwa elahlela uGregory, ukuthi umfana ezinikele kumdlalo webhola ekhatywayo azibone exuthwe iinyawo. Ungafane uthini inguwe? 
 Usizi lwento ukuthathelwa isonka yingozi ephantse yabuthatha kwaobo bomi unabo. Tsii! Ithamsanqa yinto ekhoyo kodwa!  
Athi esakuthetha ngethamsanqa umntu sakugqiba ukwehlelwa lilishwa, abuze omnye ukuba likho phi na xa uzibona sewuswele amalungu omzimba ngenxa yengozi.  
Akanyanisanga na kanene? Silikhomba phi na ithamsanqa? Mhlawumbi sisoloko siyibona njengento efanele ukwenzeka ingozi?  
Mhlawumbi ngokwenjenje kukuvuma ukwamkela ingozi, kube mhlawumbi eso sisizathu sokwanda kweengozi. Kodwa ke kunjalo, ukushiyeka usenobomi phantsi kwazo naziphi na iimeko yinto enkulu leyo.  
Makuthiweni ke xa usuke wafa, ezo ngcebiso ubunokubuya usiqhekezele kuzo siya kuzicholaphi ungekho? Akungcono ngenene ukuba ubani ashiyeke esaphefumla ethetha kunokusuka sibalise ukuba kwakhe kwakho umntu ekwakusithiwa ngubani.  
Khangela ke owabuya wakwenza yena uGregory emva kokulimala kwingozi yemoto. Andithi waye wangumqeqeshi webhola ekhatywayo, washenxa kwesiya sikhundla sakhe sokuba ngumdlali koko wangumqeqeshi.  
Tyhini! Aniboni ke ukuba ngenene ubukho bakhe buselulutho. Kungenxa yokukhula kwentshisakalo yakhe eyenza wabona kufanelekile ukuba avelele inkalo awayengayisele’ so, ukukhathalela abaneziphako zokugogeka.  
Tyhini, uyazi ukuba uye watyhilekelwa yimbandezeleko ekhoyo kubantu abanobulima! Singatsho na ukuba lithamsanqa lelishwa okwenze kwalolu hlobo kule ndedeba? Ewe, kufanele sibe sicacelwe kukubaluleka kwabantu abaxhwaleke ngokweziphako zomzimba.  
Mandivume, umgama esiwuhambileyo ukuza kufikelela apha mde kakhulu. Ngathi bekungekho yizolo apho besingafuni nokubaqesha oku abantu abanobulima.  
Ngokungathi ingqondo yomntu obandezeleke ngokwemilenze nayo igogekile, umntu kungacingeleki ukuba angakwazi ukuthetha okuzinzileyo. Sithini ke ukungalincomi igalelo likarhulumente kule nkalo.  
Ewe, usebenzile rhulumente ngokugunyazisa imithetho encedisana nale meko. Kowu, kuthe qwenge noko xa kungoku. Ndimkile!",Kukhona kusithi qwenge
"Amalungu enkolo yamaRasta eBhayi athi afuna umasipala waseNelson Mandela Bay awabonelele ngomhlaba kuba afuna ukuzakhela isakhiwo sokukhonzela ukuze bonke abale nkolo bakwazi ukufikelela. 
Kwintlanganiso ebibanjwe kule veki kwi-ofisi kasodolophu wale ndawo nebiphakathi kukaGqirha Danny Jordaan, usomlomo walo masipala uMaria Hermans nebhunga lenkolo elibizwa ngokuba yiRastafari Council likhokelwa ngusihlalo walo uJerome Brown. La malungu enze izibhambathiso zenkxaso kulo kaJordaan nomasipala wakhe ngokuzinikela kwakhe ekulweni umkhwa wobundlobongela, iziyobisi nobugewu kwiilokishi zabebala nabantsundu. 
Lo kaBrown uthe isakhiwo setyalike yabo siyakusetyenziselwa ukukhonzela nokufundisa ulutsha ngobungozi bokuzibhakaxa kwiziyobisi, ubugewu nokuzibandakanya kumaqela emigewu. 
“Siyabulela kusodolophu ngokusamkela kwakhe nangethuba elihle kangaka lokuba asinyamezele sixoxe ngemicimbi yethu. Siyakuqonda ukuxakeka kwakhe kwaye simxhasa nokumxhasa ngemigudu ayenzayo kwezokhuseleko. Konke kuyakhuthaza,” utshilo okaBrown. 
Osisithethi salo masipala uMthubanzi Mniki uthe isebe lohlaliso lwabantu seliwunikiwe umyalelo wokuba kulandelwe esi sicelo samaRasta. Uthe eli sebe likwaxakekile liphonononga izicelo zee sayithi zamabandla ngamabandla. 
“Siyabulela kumalungu enkolo yobuRasta ngokuza ngaphambili nangenxaso abasithembisa yona singumasipala. Oku kubonisa ukuba siyaqhuba asimanga kwelicala.Sikwacela ukuba bonke abantu balendawo, oosomashishini, ulutsha, abe zemidlalo bonke abantu ngokwenkolo abaphuma kuzo basebenzisane nomasipala ukuphucula ubomi babantu,” uthethe watsho uHermans.",Afuna indawo yokunqula amaRasta
"Imbethimanqindi yaseZiphunzane – kodwa ezinze eGauteng, uSiyabonga Siyo, ithi iza kumthi qwaka-qwaka uSive Nontshinga waseBiko Village. Ezi mbethimanqqindi zimbini ziza kujijisana emlweni wentshinga ye-IBF Intercontinental kodidi lweJuniorfly weight ngenjikalanga yangeCawe, e-Orient Theatre, kumlo oququzelelwa yiRumble Africa Promotions. USiyo ukholelwa kwelokuba uNontshinga wenze impazamo ngokuthatha lo mlo. “USive ndiyamazi. Ndimbukele esakhula. Bekungamelanga ukuba uwuvumile lo mlo ngoba uphezulu kumanqwanqwa etafile ye-IBF. Ndiza kumbetha mna,” uSiyo utshilo. 
 
USiyo uthi akawuboni ufika kumjikelo wokugqibela umlo. “Ndiza kumbetha uSive. Andiwuboni ufika kumjikelo wokugqibela umlo. Ndiyayibulela iRumbe Africa Promotions ngokunika ithuba lokuphinda ndilwele intshinga yehlabathi,” utshilo uSiyo. Ukanti uNontshinga naye ubethe ngenqindi phantsi esithi uza kumxhimfa uSiyo. “Lixesha lam ngoku bhuti. Liphelile elakhe ixesha, ndiza kumbetha uSiyo,” utshilo uNontshinga. 
Eminye imilo yetumente: ULudumo Lamati uza kujijisana ngentshinga ye-IBF Intercontinental noRichie Callunsay Mepranum waseMexico. UXolisa Magusha uza kukhusela intshinga yakhe yoMzantsi Afrika yodidi lweNgcongolo kuSiyakholwa Khuse. Kwimilo yentshinga yeABU; uLuyanda Ntwanambi uza kungquzulana noFikile Mlonyeni ngelixa uMicheal Mokoena eza kuvavanyana noPhumelele Sobahle – yomibini imilo inemijikelo elishumi.",Zifungelene iimbethimanqindi phambi komlo ongeCawe!
"INgaba yintoni le siyivotelayo? Ndingumhlali eZazulwana eGcuwa, oko kwakuthethwe ngebhulorho; kunzima nokuba abantwana bawele xa kunetha kuba uyagcwala umlambo!  
Akwenziwa kwaToilet, ndithetha ke ngaba banamanxiwa kudala nabo bethenjiswa ngombane nguceba, kutyiwa imali qha akukho kwanto siqhathwa ngayo. 
– Umhlali, eGcuwa",*Thumela eyakho incwadi eya kuMhleli ngeSMS okanye kuWhatsapp   063 743 9538
"KUMANGENO ayi-3 223 afunyenwe yiTruFM ngethuba ikhangela umsasazi, mnye kuphela oza kutyikitya isivumelwano sonyaka sokuba yinxalenye nesi sikhululo. 
Kuloo mawaka abantu abasabele kweli khwelo, sele belishumi ngoku abashiyekileyo emva kokuhluzwa kwabo. 
Kwezi ntsuku zizayo, bahlanu kuphela abaza kube beshiyisana ngotyefezo ukuya entanjeni. 
Encokolela I’solezwe lesiXhosa ngolu khuphiswano, iBambela Manejala kwiTruFM, uMasixole Mdingane uthi abagwebi khange balale buhlayo kususela oko kuqale olu khuphiswano, bekhangela abo bafanele ukuba kwiTop 10. 
UMdingane uthi bafumene amangenelo amaninzi  kunaxa kuthelekiswa kwawonyaka ophelileyo. 
” Abagwebi basebenze nzima beqinisekisa ukuba bafumana italente kanomathotholo engangxengwanga. Kulo nyaka isikhululo sonyuse iikawusi kolu khuphiswano, kwaye sakuchulumanca ukufumana nawuphina kubo,” kutsho uMdingane. 
UMdingane uthi iTruFM, esisikhululo seSABC esisasazela ubukhulu becala abantu abatsha, nesizinze eBhisho, sikhangela umntu oza kulungelelana nenkangeleko yesi sikhululo. 
” Loo mntu kufuneka abe unesakhono esikhulu kusasazo lukanomathotholo, abe uhlonitshiwe kwaye uyaziwa kwindawo aphuma kuyo ukuze akwazi ukuziqokelelela iivoti nanjengoko oko kuyindlela yokuphumelela olu khuphiswano,” kutsho uMdingane. 
Ophumeleleyo uza kubhengezwa ngomhla we26 kule nyanga yoMdumba 2021. 
AbakwiTop 10 nguAnathi Melele, Azile Maka, Onke Sotshongaye, Athenkosi Baliso, Sima Fiyo, Aya Makuzeni, Zethu Gweva, Achuma Sihluku, Hlumela Qabo noThotyelwa Qaka",Kushiyiswana ngotyefezo kwiTruTalent
"Isikolo samabanga aphekamileyo, iUlana Senior Secondary School, kwiphondo laseMpumakoloni kwilali yase Upper gxulu kuQoboqobo siphantsi kotshintsho lokuba ibesisikolo sezolimo. Le mbono ivele ebutsheni balo nyaka negqiyazana elingavumanga igamalalo lidandalaziswe elubala elalifunda kwesi sikolo. 
Esi sikolo sakhiwa phakathi konyaka ka1973 no1974, sasifudula sisaziwa ngokubalasela ngeziphumo ezihle kwibanga leshumi, kwezemidlalo kwanokuba nabafundi abaninzi.  Eli phulo lokuguqula esi sikolo sibe sezolimo lijoliswe ekuphuculeni iimeko zabafundi abafundela kuzo. Kungokunje iUlana S.S.S. inabafundi abalikhulu elinesithoba (109). UZandile Boyana, ongumfundisi-ntsapho kwesi sikolo uthi liphulo elihle eli elixhaswa ngurhulumente kwaye liza kubancedisana nabo besisikolo. “Sikholelwa ukuba olu tshintsho luza kunyusa inani labafundi apha esikolweni.” 
Esi sikolo siza kuqala sigxile ekufuyeni iinkomo, iihagu kunye neenkukhu ngethuba singekafumani umhlaba owaneleyo wokutyala. Olu tshintsho luqhwatyelwe izandla nangabahlali abangqonge esi sikolo, ngelithi liphulo elizakudala amathuba emisebenzi kubo. Kulindeleke ukuba kuqaliswe usetyenzwa ekuzeni kuphela kwalonyaka, kwakhiwe indawo zokuhlala imfuyo nezabafundi. 
UMnuzana Malibongwe Mtima, othethela isebe lezemfundo, uthi esi sikolo siza kubonelelwa ngootitshala ababini abaza kugxila kwizifundo zolimo kunye nomtu osuka kwicandelo lezolimo  ozakuqinisekisa ukuba zonke izinto zihamba ngendlela.  
Kulindeleke ukuba isikolo sikhuphe amaxwebhu ezicelo zokubhalisela ukufunda ekupheleni kwale nyanga Yomsintsi kulo umiyo. 
 Inqaku libhalwe nguLukhangele Mayende no-Uviwe Sitali",Siza kwakhiwa ngokutsha isikolo sakuQoboqobo iUlana Senior Secondary School
"Ngaphandle kwamathandubuzo, ngoku uZolani Tete yeyona mbethi manqindi engutshotshentla eMzantsi Afrika. Ukufumana kwakhe iwonga lembethi manqindi yonyaka (Boxer of the year) kuyicacise gca lo nto.  
Le ntshatsheli yeWorld Boxing Organisation (WBO) ichongwe njengeyona mbethi manqindi ebalaseleyo ku-2017 kumsitho wokuwonga iimbethi manqindi eBoardwalk, eBhayi, kwiveki ephelileyo.  
Ubetha oompetha benqindi abafana noThulani Mbenge noFuzile Azinga kwiwonga leBoxer of the year.  
Khange kuphelele apho ngoba kwangolwa suku lunye, uTete unikwe iwonga elikhethekileyo (Special award) ngumphathiswa weZemidlalo eMpuma Koloni, uPemmy Majodina.  
UTete ufumene onke amawonga abalulekileyo kufanelekile emva kokufumana ibhanti lehlabathi kwimibutho eyahlukeneyo. Kanti kunyaka ophelileyo, le nzalelwane yaseMdantsane, izenzele igama ngokubetha uSiboniso Gonya kwimizuzwana elishumi elinanye kumlo owawuseBelfatsi kumantla weYurophu. 
“Le ibiyimini yam, ndiyazivuyela iimbasa endizifumeneyo. Khange ndikholelwe xa ndifumana iimbasa ezimbini ngoba iimbethi manqindi ebendikhuphisana nazo bezizinikele. Khange ndicinge ukuba ndakuyiphumelela le mbasa. Nangona ndisazi ukuba ndingumntu osebenza ngokuzimisela ndikwamela uMzantsi Afrika kwangaxeshanye – kodwa nezinye iimbethi manqindi zisebenza ngokuzimisela,” utshilo uTete. 
UTete uphantsi kweliso likagqirha – kodwa uthi unethemba lokululama msinyane ngoba kukho imilo ayigxeleshileyo kulo nyaka nangona esoyikwa nje ziimbethi manqindi ezininzi.  
“Ndiyalulama noko ekonzakaleni. Ndiqalile ukuziqeqesha kwiveki ephelileyo; kule veki ndinethemba lokuva iziphumo zovavanyo kugqirha. Ndicinga ukuba kwiveki ezayo ndakube ndiqhathula. 
“Sijonge imilo emikhulu apha ku-2018 ngoba uZolani uzimisele ukudibanisa mabhanti wakhe. Kudala ndikhala ngayo lo nto. Iintshatsheli ziyandibaleka – kodwa ndinalo ithemba kulo unyaka lokuba zawude zime. Ndicinga ukuba iyakuba khona indoda eyakuthi yiza Zolani nokuba uzakundibetha. Omnye umlo esiwujongileyo uphakathi kwam nendoda yaseChina,” utshilo uTete.",UTete unethemba lokulwa nendoda yaseChina
"Andifuni kube ngathi andiyithandi into entle okanye ndinomona xa abanye abantu bewongwa, kodwa andiqondi ndim ndedwa oyiqwalaseleyo into yokuba sesikufuphi ukuba nelizwe eli lethu lithiywe ngotata uNelson Rholihlahla Mandela.  
Zininzi izinto ezithiywe ngaye uNkosi Dalibhunga, noko ngoku isuke yangathi kwanele makukhe kuthiywe nangamanye amagorha eli lizwe lakowethu, noko inkululeko yethu ayizanga ngemigudu yakhe eyedwa, baninzi abancama konke kwaye negalelo labo likhulu nakunelakhe. 
Bendicinga ndim ndedwa ocinga ngolu hlobo, kwaye lo nto yandenza ndathula iminyaka emininzi.  
Isimbonono sivakele xa iBhanka enguVimba yeli kulo nyaka isazisa ukuba iza kuphinda itshintshe imali eliphepha, iyifake imifanekiso ngemifanekiso kabawo uMandela ukubhiyozela iminyaka elikhulu ezelwe.  
Isikhalo sokuqala sithe lo nyaka ka2018 ayingonyaka wakhe yedwa ngokuba nomama uAlbertina Sisulu naye ngegqiba iminyaka elikhulu ezelwe ukuba ebesaphila.  
Wavela umbuzo usithi sisisizwe senzani ukubhiyozela igalelo likamama uSisulu? Cwaka, yangunam nawe. 
Wonke umntu owakhe wayifunda la ncwadi kaRholihlahla ithi ‘Long Walk To Freedom,’ angakuxelela ukuba lo bawo wayengafuni liphakanyiswe igama lakhe ngolu hlobo.  
Ude xa ebhala abenendawo ethi yayisisigqibo seenkokheli zeANC ziselubhacweni ukuba bakhethe umntu abemnye, ize ibenguye oza kusetyenziswa njengobuso bomzabalazo wabantu abamnyama, esi sigqibo sithatyathwa kuba babefuna ukunyusa izinga lenkxaso yamazwe aphesheya kumzabalazo wethu.  
Lasebenza ke nyani icebo lezi nkokheli zalo mbutho, kodwa ngoku ndiyafuna ukuthi sikhona isibaxo esithile esilapha kuthi. 
Ndiye ndiyamkele xa isesi sizwe simhlophe esimenza ingcwele yeengcwele uRholihlahla lo, kuba kaloku bona bayayiqonda ukuba ngenxa yomyalezo wakhe woxolelwaniso basinda ezembeni. Yiyo ke lo nto abelungu beza kumphakamisa kangaka. Thina ke sizwe esintsundu asiMandela yedwa owasikhululayo kumatyathanga engcinezelo, babebaninzi kwaye benegalelo eliphuhlileyo kunelakhe. Masithathe nje imizekelo emincinane. 
Masikhe sijonge ubungakanani bendima katata uOliver Reginald Tambo. Le nzalelwane yaseNkantolo eMbizana ngoyena mongameli uhleli ixesha elide kumbutho weANC, ukuqala ngo1967 ukuya kutsho ku1991.  
Lo mfo uwakhe wawuqinisa umbutho eselubhacweni, enjongo yakhe yayikukufuna inkxaso yamanye amazwe ekucudiseni urhulumente wengcinezelo, kuqhawulwe unaniselwano kwakunye nentsebenziswano naye.  
Yimisebenzi yalo tata negqiza lakhe beselubhacweni eyenza ukuba urhulumente wengcinezelo agobe uphondo kwiimfuno zesizwe esimnyama. Ubawo uRholihlahla yena uze kubizwa xa la mabhulu ayeqonda ukuba adinga indoda aza kuthetha nayo khona ukuze bangatshatyalaliswa xa benikezela kwiimfuno zabantu abamnyama. 
Zininzi iingqondi namagorha emfazwe athe anegalelo elikhulu ekusifikiseni apho sikhoyo ngoku, kodwa urhulumente wethu usaqhubeka ukuphakamisa igama lomntu omnye kunamanye. Bekungani na ukuba noko kusetyenziswe nemifanekiso yezinye iinkokheli kwimali yethu?  
Ningandivi kakubi ke, andixabanisi kwaye andithelekisi, nto nje ndithi khange ibenye indoda esifikise apha, ngamagorha namagorhakazi aliqela.  
Mawawongwe onke! Sendijonge ngamehlo abomvu ukuthiywa kwesa sikhululo seenqwelontaka eKapa ukuba siza kuthiywa ngabani na? 
 Masithembe asizokuthiywa ngale nzwana yaseQunu kwakhona. Asebenzile onke la magorha, mawawongwe.",Yonke into nguMandela? Siyabaxa!
"Imbethi-manqindi yaseDutywa, uBukiwe “Anaconder” Nonina, ithi kulo nyaka mtsha iza kukhangela iintanga zayo kwamanye amazwe.  
UNonina uxelele I’solezwe lesiXhosa oku emva kokubetha uBabalwa Nonqonqotho kumlo weBantamweight kwitumente yamanqindi ebibanjelwe kuGatyane phambi kokuphela  kuka2018.  
Emva kokusokolisana kwimijikelo esibhozo, uNonina ukwazile ukuphumelela umlo ngamanqaku. Nakubeni belindeleke angawutsali umlo ude ufike ekugqibeleni – kodwa intshatsheli yeBantam weight ithi iye yanyanzeleka ukuba isebenzise ingqondo. 
 UBabalwa yimbethimanqindi esebenza kakuhle – kodwa zange akwazi ukumongamela uBukiwe amathuba okwenza oko enawo. 
“Besinokuvuya ukuba besiphumelele umlo ungekapheli ngoba sijonge omnye umlo ozayo. Kodwa sikwazile ukulwa ngoba besikulungiselele ukuphumelela. Impumelelo endiyifumeneyo ibifana nje nomlo wokuzilolonga kum. Bendikurhalela ukuya ngamandla – kodwa ndabuya ndacinga ukuba ndilwa nomntu oze esazi ukuba uza kubani. Ndisebenzise amava nengqondo. Bendingenalo ixhala lakhe ngoba bendizilungiselele kakuhle. Nangoku nokuba kungathiwa mandilwe eminye imijikelo. Bendingenalo tu ixhala, qha xa uyintshatsheli kufuneka uhlale ulumkile ngamaxesha onke. Ndilwile nabantu abe bendinyantsa – kodwa ndababonisa,” utshilo uNonina emva komlo. 
UNonina uthi ngunyaka wakhe wokukhula lo kwaye ufuna ukuzigxama kwezinye iintshatsheli zamazwe aphesheya. 
UNonina uza kulwa noSarah Mahfoud ngomhla weshumi elinesibhozo kule nyanga eDenmark.  
“Singalwela itayile kwezinye izigaba. Usaqala unyaka sifuna ezinye iitayitile ukuze sifumane amava – hayi apha eAfrika. Kudala ndihleli kwindawo enye. Kunyaka ozayo ndifuna ukuya kwelinye inqanaba,” ivale ngaloo mazwi intshatsheli.",UNonina ukhangela iintanga zakhe kwihlabathi
"Ke Yona! Itsho iNebank Cup. Amasi abekwe elangeni, umphokoqo unexhala.  
Ngomso kuzodlana iintsimbi xa kudibana i-Orlando Pirates neSuperSport United kumdlalo weNedbank Cup ePeter Mokaba Stadium ngentsimbi yesithathu emalanga.  
Ngumdlalo lo ekulindeleke utak’iintlantsi, ngowokuvala isizini futhi omabini afuna shushu le ndebe. Isizini ka’2015/16 ibimbi kakhulu kuwo omabini la maqela, kwaye angene ngamacebo alusizi kuluhlu lwamaqela asibhozo aphambili kwiPSL.  
UStuart Baxter ufike ekuqaleni kwalo nyaka ezokuhlangula iSuperSport United ebizika phantsi kukaGordon Igesund owayeqale isizini. Uzamile ke kambe ukulungisa izinto ngoba Amatsatsanta A Pitori aqhube kakuhle kwiNedbank. 
 Ngoku afuna ukuphumelela indebe phambi kokuvala isizini ngokusesikweni. UBaxter yindoda eyaziyo ibhola yalapha eMzantsi Afrika futhi ekwaziyo ukuthatha iindebe. Uyenzile lo nto ngethuba eqeqesha iKaizer Chiefs, apho ashiye iindebe ezine phantsi kwegama lakhe. Kwelinye icala nguTinkler ongenamava abhelekephi kwicala leendebe. Nangoba esafuna indebe yokuqala uTinkler, kodwa uyakwazi ukuqeqesha. Uzibonakalisile ngethuba iPirates idlala kwiCaf Confederation Cup. Wayithatha iBucs phantsi wayibeka kumdlalo wokugqibela weConfederation.  
Ukunxanelwa kwakhe indebe kuselubala, ufuna iNedbank ukuze aphucule imbali yakhe njengomqeqeshi, ngoku lithuba lakhe lokuqaqamba. Amava akhe uBaxter angamthethelela kodwa ngoba iPirates ifuna ukubuyisa isixhiba emva kokukhutshwa yiSuperSport United kolu khuphiswano kunyaka ophelileyo. AmaBhakaniya afuna ukubuyela  
kwimidlalo yeCaf kakubi, lo gama yona iSuperSport United ifuna ukubuyisa ubungangamsha bayo kwibhola yoMzantsi Afrika. Umdlalo obuphakathi kwala maqela ePSL kwiveki ephelileyo uphele ebambene ngo’2-2 e-Orlando Stadium.",Ukhona ozokhala ngomso!
"UMDLALI kamabonakude, othande ukuxhaphaka kakhulu kwimidlalo edidiyelwe yiFerguson Films kutsha nje, uThobani Mseleni, ugxeke urhulumente waseMpuma Koloni ngokungabaseli ‘so bengamagcisa aziinzalelwane zeli phondo. 
UMseleni udlala kumdlalo i-The Imposter sithetha nje. Ebencokolela I’solezwe ngobunzima abathi bagagane nabo xa becela inkxaso kwisebe lezeNkcubeko nobuGcisa. 
“Iyaphi imali? Kutheni kunzima kangaka ukuba sifumane inkxaso kurhulumente wethu?” utshilo. 
“Sifuna imali yokusixhasa njengamagcisa azalelwe kweli phondo, sidiniwe kukuxhatshazwa eRhawutini, sifuna ukubuya sizokuphuhlisa italente yeMpuma Koloni,” udomboze watsho. 
UMseleni, ozalelwe kwidolophu yaseBhofolo, udlale kwimidlalo efana neMatatiele, 90 Plein Street, iGold Diggers ne-The Imposter ukubalula nje kwembalwa. 
UMseleni ukwanenkampani yakhe iThobani Mseleni Entertainment nathi iphuhlisa italente kulutsha oluseRhawutini. 
“Xa iFerguson Films ifuna umdlali ozakudlala ixeshana iye itsho kwinkampani yam, mna ndize ndikhangele loo mntu,” uzingombe isifuba esitsho. 
UMseleni ukwabongoze ulutsha ukuba malufunde ukulinda ukuze izinto zibenako ukwenzeka ngexesha elifanelekileyo. 
Ucebise ngelithi utywala neziyobisi azingeze ziwaqaqambise amaphupha abo. 
Ungabukela uMseleni kwi-The Imposter rhoqo ngeCawa kuDSTv Channel 161.",Umdlali we-Imposter udanile yiMpuma Koloni
"“Eyona nto yathi yandikruna umphefumlo ngokubulawelwa umama wam, yaba kukubona izibhaxu zegazi egumbini nangakumandlalo wakhe, ndaqonda ukuba liyatshona kum ilanga.” 
Lawo ngamazwi aphuma kwintwazana enamashumi amathathu ananye eminyaka ubudala. Le ntwazana ithi sele ihlala yodwa kwikhaya layo ngoku, kungoko ingekaxoli iingcinga zihlale zifike, kuba isithi ngemane esenza le umama ngoku. 
Yena ulelinye lamaxhoba ebetyelelwe ngumphathiswa wesebe lokuphuhliswa kwentlalo yoluntu ephondweni, uNancy Sihlwayi, kwilali yakuMndwaku eXhorha izolo. 
Umama wakhe wadlwengulwa, akugqitywa wahlatywa inxebakazi elalinzulu entanyeni, ngethuba eyokuvingcelwa ngumfana okwasisizalwane kweli khaya, ngomhla wesine kwinyanga ka-Agasti kunyaka ophelileyo.  
USihlwayi uthi, umsebenzi wabo kukuthuthuzela aba bangamaxhoba, babanike ithemba, kungoko  bebone kuyimfuno emandla ukuzokulilisana nabo. “Sizokosula iinyembezi kumaxhoba, siwaxhase,” 
Ikumkani yamaXhosa uZwelonke Sigcawu, usodolophu waseMbhashe uNonceba Mfecane, bebekhona kumsitho wayizolo. Abantwana bonke bezikolo ezikufutshane kule lali banikwe impahla yesikolo kwakunye neepasele zokutya.",Afumene inkxaso amaxhoba obundlobongela
"Umbutho olawula iqakamba kwihlabathi i-International Cricket Council (ICC), uyalixhasa iphulo lokufakwa kweqakamba yabasetyhini kwimidlalo yeCommonwealth ezakubanjelwa eThekwini ngo-2022. 
Kulandela ingcaciso ibisenziwa yiCommonwealth Games Federation, i-ICC ithathe isigqibo sokuba ifake isicelo kungene imidlalo yeqakamba yabasetyhini kwimidlalo yeCommonwealth ezakuba seThekwini ngo-2022. 
Le nto izakunika abadlali basetyhini ithuba lokuba babonakalise italente yabo kwiqonga lehlabathi, kwaye bazakutsho bavele kukhuphiswano olukwinqanaba eliphezulu.  
Ngoku i-ICC iza kusebenzisana kakhulu nombutho oququzelela imidlalo yeCommonwealth ukuqinisekisa ngokufakwa kweqakamba kwinkqubo yemidlalo, kwaye kulungiswe nendlela oluza kuhamba ngayo ukhuphiswano. 
Inkomfa yaminyaka le ye-ICC ibiqosheliswa ngoMgqibelo, e-Edinburgh. Le nkomfa ibinosihlalo wayo uShashank Manohar. Uthethe wenjenje: “Ibhodi ithathe isigqibo sokuba ixhase ukufakwa kweqakamba yabasetyhini kwimidlalo yeCommonwealth yonyaka ka-2022.  
Lonto iza kwandisa imbonakalo yalo mdlalo ebantwini kwaye yenzele abadlali beqakamba basetyhini amathuba babonwe.”Kuvakaliswe ukuba kuza kubakho indibano ngokuba kufakwe iqakamba kwimidlalo ye-Olimpiki kwilixa elizayo, kodwa isigqibo siza kuthathwa ekuzeni kuphela kwalo nyaka. 
Eyona nto kulindeleke ukuba yenzeke ukubheka phambili kuza kujongwa umsebenzi owenziwe yikomiti ebekwe kunyaka ophelileyo ukuza kuthi ga ngoku.  
Ingqonyela ye-ICC uDavid Richardson uthe: “Eli lithuba elihle lokuba umdlalo weqakamba uzibonakalise kwiqonga lehlabathi, ngokwezigaba zalo mdlalo.”",Iqakamba yabasetyhini kwimidlalo yeCommonwealth
"Ndinibhalela le mbalelwano njengoko sekumpondozankomo sibe yimiqodi esingise ezikhulukweni zokuvota ngomhla wesi 3 kuAgasti. Ndithi masingafekethi ngalo eli thuba ngokulibukula ngenxa yokungeneliseki zizenzo zabaxhuzula iintambo zombuso kule minayaka mihlanu idlulileyo. 
Emasikwenze kukuphuma ngobuninzi bethu okwamaqabaza emvula siyokuvotela abo singabeka ithemba lethu kubo ukuba bangalawula ngokuthembeka bebeke iimfuno zoluntu lonke phambili, hayi ooMbambushe abathi bakuvotelwa bazilibale ukuba bazizicaka zoluntu koko bakholose ngokuba ngoohlohlesakhe abarhwaphiliza irhafu. 
Ingxoxo enkulu ngolu lwenyulo mayisikhumbuze ngobuciko bembongi yeSizwe sasemaXhoseni uMqhayi weNtabozuko xa wayebonga ngoMbambushe inja kaKumkani uNgqika, Aah! Lwanganda. Ekugqibeleni ingxoxo ngolu lwenyulo ayiphelelanga kumbuzo malunga nokokuba sisalawulwa ngentando yesininzi kusini na, koko idlulela kumba wokokuba ulawulo lusenengqaka na okanye seluyintloya emuncu? 
Kufuneka uhlale uzingile ezingqondweni zethu umbuzo othi: ingaba isizukulwana sethu sakulubona njengolunantsingiselo na olu lwenyulo ezimbalini? Impendulo ndiyathemba, iyakuba yethi lulo olwasikhanyisela ngokubaluleka kokubuyiselwa kwamandla ebantwini ngokuthi singavoti ngohlobo oluphenjelelwa bubuhlanga kunye namantyontyelo angembali yethu yengcinezelo yorhulumente wobandlululo. 
Endaweni yoko kolu lonyulo kufuneka sihlabe sikhangele ngokukhetha phakathi kwawo onke amaqela ezopolitiko, ingakumbi abagqatswa abazimeleyo, ngenjongo yokubeka urhulumente ozakusabela izimvo zethu luntu maxa onke kule minyaka mihlanu izayo. 
Mayingasisitheli into yokokuba esibavotelayo kwizindlu zowiso mthetho kumanqanaba onke banoxanduva lokuba liliso nesabhokhwe sethu sokubhexesha okwenziwa ngurhulumente ngerhafu yethu, uxanduva lokusikhanyisela ngezenzo nezigqibo ngokusetyenziswa kwamagunya olawulo lwaseburhulumenteni, uxanduva lokunyanzelisa ingxoxo esesidlangalaleni nengcaciso ephathekayo ngento nganye esinombuzo ngayo, ukunqumlela iinkqubo ezigxekekileyo nezinenkcitho-mali engenanzuzo kuluntu, nokuthi abo baseburhulementeni xa befeketha ngamagunya olawulo abawanikiweyo okanye xa bewasebenzisa ngohlobo olunobugwenxa babantame kuthi ukuze basuswe elulawulweni ngokuvotela abanye abazimisele ukusebenzisana noluntu. 
Esibavotelayo kolu lwenyulo mayibe ngabo esingathi omnye nomnye kuthi athembele kwinto yokokuba angafumana kubo umntu ongavakalisa izimvo zakhe ngohlobo olucacileyo nolungakhethi buso ngamaxesha empikiswano nokubethabethana kwezimvo. 
Kungoko ke ndisithi ngobuciko bembongi maze sithi xa siphengulula amagama akuluhlu lwabazigqatsela ulwenyulo sifunde nto kumazwi kaMqhayi asibonisa impazamo ngokuqhubeka nenkxaso kwabathile ebenza bazilibale ukuba benyulwe sithi yaye kufuneka basebenzele iimfuno zethu. 
Ndithetha ngabo bangabahloniphiyo abavoti nabazenzela unothando ngemali yerhafu ephawulelwe ukuphucula iindawo zethu, abangahambi ziintlanganiso zasekuhlaleni nabangabonisani nathi luntu ngezigqibo zophuhliso nokuziswa kweenkonzo eluntwini. 
Niyabazi abo Mbambushe bangoohlohlesakhe abaqasha izihlobo nabahlobo babo kwizikhundla zomsebenzi ezikumasebe karhulumente, nabangonqeniyo ukugrogrisa nokugebenga abo sukuba bebankqangisa ngezi zenzo zenkohlakalo. 
Ngaba Mbambushe abavunyelwe ngumbutho olawulayo ukuba benze le ntlonti yonke le minyaka, nekungoku nje abagragramela umbutho ngokude bathi naxa benqandwa beboniswa ngokuba lihlazo kwezenzo zabo, banyantsule benyalasa ngokungenazintloni. Kaloku kunamhlanje nje umbutho olawulayo awusenalo nethuba lokwandlala izicwangciso zolawulo loomasipala kule minyaka mihlanu izayo. Koko ligaxeleke ekubhuleni umlilo nasekuqumeni ihlazo elibangelwa kukungalawuleki kwaba Mbambushe abathetha kuthethwa. 
Ngoko ke lithuba lethu sonke ukuba siphume siyokuvota ngohlobo olubuyisela amandla ezandleni zethu noluvakalisa ukudanduluka kwethu sizeka mzekweni mnye kokaMqhayi woNtabozuko sisithi koohlohlesakhe: 
Lala njalo ke, Mbambushe! Ndun’ekulul’akulo ntlushe. Amabhong’uwafezile. Bonk’ubuntu ubugqibile. Ubuyinja ngokudalwa, ngokuvela, nokuzalwa. Ubungumntu ngokondliwa,ngokungama, nokoyikeka. Ubunalo ithamsanqa. Neziny’izinja zakhamnqa. Lokunyuswa ngokaMlawu. Akwenze ube sisigcawu. Akonanga; wonakele! Loo nyanis’ibonakele. 
Ucingo luwile, kutsiba nezimithiyo!",Masihlabe sikhangele kolu voto luka2016
"IQHULA elaziwayo, uThembinkosi Dike, liyinxalenye yenkqubo entsha edlala kumabonakude ethi It’s All Greek To Me. 
Le nkqubo, edlala kwiOne Gospel (Channel 331) luhlobo lwenkqubomdlalo engokutolikwa kwamagama esiGrike ebhayibhileni. 
UDike, odume njengoTD Jokes kwiqonga lokuqhula, uza necala elinyumbazayo kule nkqubo nanjengoko iyinkqubo ekudlalwayo kuyo. 
“Sincokola nabo baziwayo kwiqonga legospile, sikhangele ulwazi lwabo ngamagama esiGrike. Indlela yokuwabiza, nendlela yokuwasebenzisa entshumayelweni, konke oku sikwenza ngendlela ehlekisayo,” uDike ubalisele I’solezwe lesiXhosa. 
“Bafune mna ukuze ndize necala elihlekisayo nanjengoko iyiGame Show,” kutsho uDike. 
Le nzalelwane yaseQonce ikhe yakroba kwezosasazo phambi kokuba idume njengeqhula. 
UDike uqale ukusasaza ngethuba ekunyaka wokuqala kwizifundo zobuntatheli kwiYunivesithi iWalter Sisulu eMonti. 
Wayesenza inkqubo yangeempelaveki eLink FM, waze wenza nezinye phambi kokuzibandakanya nephephandaba laseQonce elaliphantsi kweDestiny Media kaDr Mandla Makubalo ngo2010. 
“Emva koko ndeza eRhawutini apho ndiye ndaqala neStand-Up Comedy. Izinto zaye zandihambela kakuhle ndaze ndakhetha ukuhlala kwiComedy,” kubalisa uDike. 
UDike ufuna ukuqhuba nekhondo lokusasaza. 
“Ndifuna ukuqhuba nezosasazo, ndibe ngaxeshanye ndiqhuba neComedy,” utshilo. 
Eli qhula likwadize ukuba libhala ifilim yalo yokuqala neliza kuba ngomnye wabadlali kuyo. 
Likubethelele ukuba liza kuxhaphaka kumabonakude – kusasazo nakwimidlalo. 
Inkqubo ethi It’s All Greek To Me idlala kwiDStv Channel 331 rhoqo ngoMvulo ngo17h30, iphindwe ngoLwesibini ngo-09:30 kusasa, nango-22h30 ngokuhlwa.",UDike ushumayela ngesiGrike kumabonakude!
"Zihambile iintsuku emva kogqatso – kodwa ophumeleleyo akakakholelwa nangoku. Oku kuvele kwincoko yeSolezwe lesiXhosa noLungile Gongqa – intshatsheli entsha yeTwo Oceans Marathon.  
UGongqa, obaleke ixesha eliyi-3:9:43 ushiye amadoda ezizigede emva kwakhe phambi kokuphumelela ugqatso eKapa kwiveki ephelileyo.  
Le mbaleki ifumene iR267 000 ngokuba yimbaleki yokuqala eMzantsi Afrika, ekwahlala eKapa ephumelele iTwo Oceans emva kwembali eyenziwa nguThompson Magawana ngo’1988 owabaleka ngaphezulu kancinci kwiiyure ezintathu. 
Lo msebenzi omhle uyavuyelwa yile mbaleki yelali yaseSithebe kwidolophu yaseNgcobo ngoba yinto ebisentliziyweni yayo. 
Ibingelotyeli lokuqala uGongqa ebaleka iTwo Oceans, ngo’2012 wafumana indawo yamashumi amabini anethoba.  
Kweli ityeli uye ezilungiselele ngokupheleleyo, kangangokuba uthi konke okwenzeke ngethuba ekhuphisana nezinye iimbaleki bekungamxhalabisi nakancinci.  
“Yoh!…ndonwabe kakhulu, andikakholelwa nangoku ukuba ndim lo uphumeleleyo. Ndiye kwiTwo Oceans ndizilolonge kakuhle; ngo’2014 ndaxelela oogxa bam ukuba ndifuna ukuphumelela iTwo Oceans – ibiliphupha lam elo. Ndiye kolu gqatso ndizixelele ukuba akufuneki iTwo Oceans ithathwe ngumntu ongengowalapha eMzantsi Afrika ngoba basijongela phantsi,” utshilo uGongqa. 
Njengokuba uninzi lweembaleki lumaxhaphetshu ngamalungiselelo weComrades Marathon – kodwa yena uGongqa uthi akayifuni okwangoku ngoba isantya sakhe sisephezulu kakhulu. Endaweni yoko, le ndedeba yaseNgcobo ijonge ugqatso oluseKapa naseBhayi kwezi nyanga zizayo.  
“Andikufuni ukubaleka kwiComrades ngoba isantya endibaleka ngaso sisephezulu. Ndizimisele ukuya kwiCape Town Marathon 12km, ndilandelise ngeSA Champs ezakube iseBhayi,” utshilo uGongqa. 
Amava nolwazi ngolu gqatso zezona zinto ezimcedileyo ukuze ashiye iimbaleki ezifana noWarinyane Lebopo waseLusuthu obethande ukumsokolisa uGongqa.  
Phambi kokuthatha iTwo Oceans, uGongqa uthathe iWP Half-Marathon, Milkwood Marathon wafumana indawo yesibini kwiCape Peninsula Half Marathon ekuqaleni kulo nyaka.",‘Bendingafuni ithathwe ngumntu wangaphandle’
"UNocawe wayesemncinci ngokweminyaka eseze ngobuso ezweni ngethuba eba lixhoba lokuxhatshazwa nguMfundisi wakhe onguMprofeti woBuxoki. Kwaye ukufika kwakhe kule nkonzo eye ngokwesimemo wayesalangazelela uThixo ngamandla empilweni yakhe. 
Ewe ubomi batshintsha kuba enoThixo empilweni yakhe, wakhona umohluko ebona imimangaliso. Kodwa ekuhambeni kwexesha zajika izinto zakrakra waguquka uMfundisi, waqalisa ukubona apho kungabonwa khona eprofeta. 
UNocawe uthi kulapho ubom bakhe baba ngamahlandenyuka kuba kwakufuneka kumanyelwe ilizwi loMprofeti, xa ethethile  kufuneke kulandelwe ilizwi elo. 
UNocawe waphela emamela kwalizwi elithethwe ngumfundisi wakhe, ephela esenza izigqibo angakhange azenzele ngokwakhe aziva ngoMprofeti ezifana nomtshato. 
Le yincwadi yesiXhosa ethi uNocawe noMprofeti woBuxoki ebhalwe yintatheli, usomashishini nombhali uNwabisa Msikinya-Gxashe. 
Le ncwadi iza kube iphehlelelwa ngoMgqibelo esiya kuwo umhla we17 eMonti. 
UMsikinya-Gxashe uthi uyakuvuyela ukuba nencwadi enje kwaye injongo yayo iya kuthi ifundise kwaye ixhobise nabaninzi ekusemnyama kubo. Uthi eli libali elimnandi kakhulu ingakumbi isiphelo salo, kungoko ubani kufanele ukuba ayithenge akayi kuzisola njengoko kukuninzi okungaphakathi kuyo. 
Gqaba-gqaba okunye okufumaneka ngaphakathi kule ncwadi, kukuba uNocawe waphela eba lixhoba lokuxhatshazwa ngokwezezimali nangokuninzi ngulo Mprofeti. Waxhomemeka kuMprofeti ubomi bakhe bonke, wabe yena uMprofeti enezinye iinjongo ezimdaka ngoNocawe. 
Emva kwethuba elide wakwazi ukuvula amehlo kodwa sele kukuninzi okonakeleyo kubom bakhe waphuma kuMprofeti, kulapho waqalela ubomi bakhe ngokutsha ebuyela emtshatweni wakhe awayesele engawuhoyanga, wabuyela esikolweni kwaye wabuyela nakusapho lwakhe. 
Le ncwadi iyafumaneka ePaperback Shck edolophini eMonti naseVincent kwindawo ethengisa iincwadi . NgoMgqibelo  eBerea eMonti kulapho iza kube iphehlelelwa  khona.",Ubomi bentombi eyayixhomekeke kuMprofeti woBuxoki
"“Owu! ndimbone ngokuncuma umzukulwana wam uSiyabonga ukuba uyasivuyela isipho sakhe sesitulo esihamba ngamavili, yasika kum inimba,” kutsho uNolitha Gobonga nongumakhulu kaSiyabonga (23) emva kokuphiwa komzukulwana wakhe esi sipho nguBongiwe Siko. 
USiyabonga wazalwa engakwazi ukuhamba nokuthetha, ezalelwa eUpper Gwadu kuGatyane, ngoku uyakwazi nokukhe aphume phandle abethwe ngumoya ngesi situlo. 
Uncedo kweli tyendyana luze ngoBongiwe Siko osebenza kwisibhedlele sakuGatyane, apho uSiyabonga amana ukutyelela khona ngenxa yemeko yakhe. 
USiko, encokola nephephandaba I’solezwe uthi wangenela kukhuphiswano lo mbutho iPublic Servants Association owaziwa ngePSA, apho kwakufuneka eqokelele iziciko zebhotile zeplastiki, ezedrinki kwakunye nezamanzi zizokwazi ukuphinda ziyokuvuselelwa zisebenze. Uthi ugcwalise iibhokisi ezintlanu ngezi ziciko ebemane ukuziqokelela encediswa luluntu ekuhlaleni. Emva koko waye wafumana umnxeba othi makathumele ileta ekhuthazayo ngaphezu kwezi ziciko sele eziqokelele ethi ‘kutheni le nto kufuneka ephumelele nje kolu khuphiswano?’ 
“Kwileta endayibhalayo ekhuthazayo ndachaza ngemeko embi kaSiyabonga kwanentsokolo umakhulu wakhe ajongene nayo umhla nezolo, eyokutyatha emqolo uSiyabonga xa emsa esibhedlele.” 
Ilali abakuyo ziingxondorha ekungelulanga ukuba imoto mabasoloko beyifumana emnyango, ubude beekliniki ekufuneka uhambe umgama abe esemqolo. Kwaye umzali wakhe ngamanye amaxesha bekufuneka eqeshe imoto ngemali eninzi. Lo nto yandichukumisa kakhulu ukuze ndibone kubalulekile ukuba mandenze utshintsho lwemeko yolu sapho,” utshilo uSiko. 
Umakhulu uNolitha uthi bebungekho lula ubom kuye ngaphambili, ebulela uncedo lukaSiko, esithi ubom bungcono kakhulu. 
“ Yinto enkulu kuthi le kuba bekunzima nokuba siyithenge. Komnye umntu ingangathi yinto encinci okanye engenamsebenzi kodwa kuthi yinto engenambaliso. USiyabonga ubomi bakhe ebehlala ebhedini, yimbali le kuthi uyaqala ukubanewheelchair. Nangona nje engakwazi ukuthetha, ndimbone ngokuncuma xa ekhwela okokuqala kuyo kucaca ukuba nakuye ibiyinto ebekudala eyinqwenela, nangona nje ebengazukwazi ukutsho. Nangoku siyamkhupha ahlale phandle abethwe ngumoya. Bendisokola xa kufuneka eye esibhedlele kuGatyane naseGcuwa okanye eMonti. 
Ndothulelwe umthwalo nguMam’ uSiko,” udize oko uGobonga. 
USiko ubulele kwabakwaPSA, uMam’ uNgebe kwakunye noTat’ uNqeketho abathe benza imini kaSiyabonga yohluka kunezinye. 
USiyabonga usinikwe ngokusesikweni kwiveki ephelileyo isipho sakhe. Umsitho wabe uzinyaswe ngamagosa ezeMpilo esi sibhedlele, uceba wala mmandla kwakunye nenqununu yesikolo iUpper Gwadu.",Ubonwe ngokuncuma ukuba uyavuya!
"Side safunyanwa isisombululo kwityala lamanzi lomasipala wase – OR Tambo nobetyala isebe lamanzi nogutyulo lwelindle kweli.  
Oku kusemva kokuba kuthe kwabanjwa indibano ekwiqoqo eliphezulu phakathi koMphathiswa wela sebe uNomvula Mokonyane, kunye nenkulumbuso yeMpuma Koloni uPhumullo Musualle, nosodolophu waseOR Tambo uNomakhosazana Meth. 
 
Umasipala waseOR Tambo ebetyala ela sebe lamanzi nogutyulo lwelindle imali ekumashumi asibhozo anesixhenxe ezigidi zeerandi (R87 Million). 
  
Ethetha namajelo eendaba, uMokonyane uthi bavumelene ukuba lo masipala uzakuhlawula le mali ngezavenge de igqitywe. 
 
“Sivene ukuba bazakuhlawula ishumi elinanye lezigidi zeerandi kuqala, baze bahlawule imali engange zigidi ezibini zeerandi ngenyanga nganye,” uthethe watsho uMokonyane.  
Lo mphathiswa, ngethuba ebekula ngingqi yase OR Tambo, ukwabambe indibano neenkokheli zemveli noluntu ngokubanzi, ecacisa ngenkqubela malunga nokwakhiwa kwedama. 
  
Usodolophu wala masipala uNomakhosana Meth, yena uxelele uluntu lwase-OR Tambo ukuba amanzi awazukuphazamiseka nangaluphi uhlobo kula masipala. 
 
“Ndinqwenela ukuxelela abantu ukuba mabathobe amaxhala akukho zingxaki zilindelekileyo zokunqumama kwamanzi kwindawo zase-OR Tambo, amanzi azakufumaneka ngaphandle kwengxaki,” uthethe watsho.  
Le mali izakuqala ukuhlawulwa ngenyanga yeKhala yalo nyaka, kulindeleke ukuba le ntlawulo iqhubeke isithuba seenyanga ezingamashumi amabini anesine ezizayo. 
Iphulo lokuveliswa kwamanzi kwiMzimvubu Water Project yenye yeengxaki ezithe zaxoxwa kule ndibano.",Isonjululwe ingxaki yetyala lamanzi e-OR Tambo
"Umphathiswa weSebe lezoLimo noPhuhliso lwamaPhandle kweli phondo, uNomakhosaza Meth, unikise ngezixhobo zokuzikhusela kwisifo seKhorona kumafama engingqi yaseMolteno.  
Amanzi agonyiweyo okuhlamba izandla, kuquka nesingxobo sokukhusela umlomo zezona ziphambili kwizipho ezithe zanikwa la mafama ngelizama ukulwa nesifo seKhorona.  
Osisithethi sela sebe uAyongezwa Lungisa uthi iinjongo zabo zimbaxambini kwezi nzame zokugqithisa ezi zixhobo.  
“Ngaphandle kokufikelela kumafama eMpuma Koloni ngokubanzi, sikwajonge ukufikelela kwiindawo ezikumaphandle ukuze uluntu luxhamle lukhuseleke,” kutsho uLungisa. 
 Ingingqi yaseMolteno, Sterkstroom neStensburg zezinye zeendawo zeli phondo ezisoloko zisilela ukufumana uncedo neenkonzo zikarhulumente.  
Iziko lophando eDohne eCumakala kwiveki ephelileyo lazise ngokusesikweni amanzi agonyiweyo okuhlamba izandla enziwe kweli ziko kwilinge lokuncedisa idabi lokulwa neKhorona. 
“Sincediswe kakhulu lisebe lezolimo, ulobo namahlathi kuzwelonke ngokusinika ezinye zezinto esizinike amafama apha namhlanje,” utsho uLungisa. 
Inkulumbuso yeli phondo, uOscar Mabuyane, ethetha eDimbaza kwinyanga ephelileyo ukhuthaza ukusetyenziswa kwemveliso zeMpuma Koloni. 
“Ngabasebenzi basezifama abangaphezu kwamakhulu amathathu abathe bafumana kwezi zixhobo, ngoku zinikwe abameli babo abasuka kwiifama ezilishumi elinesibhozo,” kutsho uLungisa.  
Ingingqi yaseMolteno neendawo ezingqongileyo idumile ngokuvelisa iibhokhwe zoboya, iigusha kwakunye neenkomo zobisi. 
 Le ngingqi yaziwa nangokuqatsela ngengqele kwezi nyanga zasebusika nanjengoko ihanjelwa likhephu ngonyaka ngamnye. IMolteno ikuMasipala weSithili saseChris Hani phantsi koMasipala wase-Enoch Mgijima. 
Kukho iingxelo zokuba kukho imali ekumashumi amabini ezigidi zeerandi elungiselelwe ukunceda amafama amancinci kwakunye namakhaya ahluphekayo eMpuma Koloni.  
Isebe lezoLimo noPhuhliso lamaPhandle kulindeleke ukuba likhuphe amaxwebhu okuthenga ukuze iintsapho ezikwishumi lamawaka namafama asaqalayo bakwazi ukuthenga izinto abazidingayo kweli xesha lenzima.",Axhobela iKhorona amafama eMolteno
"XA uyazi imvelaphi yakho uyazazi ukuba uyaphi, sifuna ukuqinisekisa ukuba wonke umntu uyazazi ukuba uyaphi. Lawo ngamazi kamanejala wenkundla kamantyi yaseNgcobo uVincent Magwantshu. 
Abasebenzi bale nkundla bazijule kude iisuti, nempahla enxitywa enkundleni abasebenzi bakwamantyi eNgcobo, banxiba ezesiNtu, bepheka ngeembiza ukutya kwesiXhosa ngelibhiyozela inyanga yamagugu namafa ethu. 
Umququzeleli wolu suku okwangumsebenzi kule nkundla uNomhle Mnqwazi uthi bayazidla ngokuba ngabantu abamnyama, ngamasiko nezithethe zesiNtu. ”Namhlanje sikhethe ukunxiba isiNtu, sipheke iinkobe, imifuno, isigwampa nolusu. Iinkobe zibonakalisa ukuba thina singabantu abakhuliswa ngombona, imifuno isikhumbuza ngohlaza olusingqongileyo nekubalulekile ukuba silugcine.  
Siyihlonipha kakhulu imveli sikhuthaza ukuba igcinwe, nakwinkundla zethu sikhuthaza ukuba kusetyenziswe iilwimi zemveli” Utsho uMnqwazi. 
UMagwantshu uthethe wathi, ”Sikhuthaza ukuhloniphana singabantu ingakumbi ulutsha ukuba luhloniphe abantu abadala nathi singabantu abadala sibe ngumzekelo omhle kulutsha.” 
UMagwantshu ukhuthaze uluntu ngelithi, nanjengoko imisebenzi ithande ukunqongophala kubalulekile ukuba abantu basebenzise amacebo awayesenziwa kudala angadli mali kakhulu. ”Abantu bakudala babelima besitya imifuno nenyama engakhange idibane nasikhenkcezisi, oku kwakubagcina besempilweni, konga nemali kuba ezi zinto bezikhona emakhaya. Namhlanje ke sitye igusha yonke nentloko yayo, isanda kuxhelwa inencasa kakhulu” utshilo. 
Konke ukutya okuthe kwatyiwa ngale mini kuphekwe ngembiza emnyama phandle, kubaselwe ngeenkuni ezithathwe kumthi owomileyo okule nkundla.",Batshinte iisuti ngempahla yesiNtu kwamantyi eNgcobo
"Umdlali ophambili waMabhokobhoko, uMakazole Mapimpi, ufuna kuncedwe abadlali abasezilalini ukuze bafumane amathuba okudlala umbhoxo kwinqanaba eliphezulu eMzantsi Afrika.  
UMapimpi wenze imbali ngokuba ngumdlali wokuqala obuye netrayi emdlalweni wokugqibela kwitumente yehlabathi ebandakanya Amabhokobhoko avuthulule iNgilane ngo’32-12 kutshanje eYokohama Stadium.  
“Kunzima ukuba ngumdlali wasezilalini. Akululanga ukufumana amathuba okudlala umbhoxo kwinqanaba eliphezulu. Ingase iBorder Rugby ibuyise indlela enokunceda abadlali abasemaphandleni nasezilokishini,” utshilo uMapimpi ethetha neentatheli ngethuba AmaBhokobhoko etyelele eMonti. 
UMapimpi uthi kuyamchwayitisa ukuba yinxalenye yeqela lesizwe elibuye neNdebe yeHlabathi.  
Le ndedeba yaseTsholomnqa izenzele imbali ngokulala emgceni kathandathu emidlalweni yehlabathi.  
“Bekungelulanga endleleni eya kwiNdebe yeHlabathi. Ndiyalibulela ithuba endilifumeneyo lokumela isizwe,” utshilo uMapimpi.  
Utsho ehlaba ikhwelo koosomashishini ngelithi mabaxhase iBorder Bulldogs ukuze ikwazi ukuvelisa abanye abadlali abakwizinga eliphezulu.  
“Ndinqwenela ukubona iBorder Bulldogs ifumana inkxaso. Abadlali abancinane abanezakhono abakufuni ukuyidlalela ngenxa yenkxasomali engekhoyo,” utshilo uMapimpi. 
Emva kokudlala kakuhle kwitumente yehlabathi, uMapimpi uthi usakunxanelwe kakhulu ukudlalela iqela lesizwe lombhoxo loMzantsi Afrika.  
“Andingomntu osemva kokuphumelela izinto. Eyona nto endiyifunayo kukudlala umbhoxo. Ndilangazelela ukudlala umbhoxo, ndimele isizwe.” 
Kanti omnye umdlali ophuma kwiBorder nguLukhanyo Am oncome umqeqeshi weBoks, uRassie Erasmus.  
“Ungumntu okhutheleyo kakhulu. Ungumqeqeshi okwinqanaba eliphezulu futhi uyayazi into ayenzayo. Uyabonakala umsebenzi wakhe. Kuninzi esikufundileyo kuye kule minyaka mibini. Phambi kweNdebe yeHlabathi, usikhuthazile kakhulu. Usikhumbuze ngokubaluleka kokunxiba isikipa seBoks ,” utshilo uAm. 
ULukhanyo uthi kudala waba nephupha lokuphumelela iNdebe yeHlabathi.  
“Ukuphumelela iNdebe yeHlabathi ibiliphupha lam ndiselula. Kudala ndayilangazelela imbasa yeNdebe yeHlabathi,” utshilo uAm.",Mapimpi: Akululanga ukuba ngumdlali wombhoxo ezilalini
"IWalter Sisulu University (WSU) ikholelwa ukuba uxanduva eluthwalisiweyo lokuyila ichiza lokugonyela iCovid-19, lakudlala indima evisayo ekuqaqambiseni eli zikomfundo kuphandosifundo mayelana nophuhliso lwezempilo. 
Eli zikomfundo lifumene iR3.5 million yokuyila eli chiza. Le mali isuka kwiqumrhu lezoqeqesho kushishino lwamachiza (Chemical Industries Education & Training Authority [CHIETA]). 
Kule veki iWSU neCHIETA ityikitye isivumelwano sentsebenziswano ukuze kuqale umsebenzi wokujonga ulwamvila lwamachiza okugonyela iCovid-19 asele esebenza. 
Esi sibonelelo semali sityalwe eWSU naseNorth West University apho injongo ikukwabelana ngezakhono nophando. 
INgqonyela yaseWSU, uNjingalwazi Rushiela Nolundi Songca, uthe: “Le ntsebenziswano inika thina kwakunye neenzululwazi zethu ithuba lokusebenzisana nezinye iinzululwazi, ebezingenokwazi ukwenza lo nto (ngaphandle kwesi sivumelwano).” 
“Siyathemba ukuba ngenxa yeziko (fakhalthi) lethu leeNzululwazi kwezeMpilo kwakunye neekliniki zaseMpuma Koloni, (amalungu oluntu) aza kukwazi ukufikelela (kwimiba) yezonyango abe bengenokwazi ukufikelela kuyo,” kutsho uSongca. 
Ingqonyela yakwaCHIETA, uYershen Pillay, uthi ukuyilwa kwechiza logonyo sisakhono esinqabileyo kwizwekazi leAfrika. “Ngaxeshanye, amachiza ogonyo enziwe apha ekuhlaleni asinika ithuba elihle lophucula indlela esilawula ngayo ubhubhane,” kutsho uPillay. 
Esi sibonelelo semali sijolise ekuyileni izakhono ekuhlaleni kwaye oku kungakhokelela kuxonkxo lwasekuhlaleni, uxandiso, ukusasazwa kwemveliso nasekuthunyelweni kwayo.",AbeWSU kwinyathelo lokuyila ichiza lokugonyela iCovid-19
"INKOSIKAZI engumlandeli weANC, eyalelwe ukuba ikhulule izinxibo zeANC okanye ikhwelele kumngcelele wokumemelela ubulungisa egameni likaNosicelo Mtebeni, ithi ayiyithandanga eyokuxwaxwa ngabafundi namatshantliziyo phambi kwenkundla yaseMonti ngoMvulo. 
Oku kuza emva kokuba abaququzeleli bomngcelele bebecele uluntu ukuba lunxibe impahla emnyama kulo mngcelele, apho bekugxilwe ekuchaseni ukunxitywa kwezi nxibo zemibutho yezopolitiko. 
Lo mngcelele ibingowokufuna ubulungisa egameni likaMtebeni, obulewe sisinqandamathe sakhe uAlutha Pasile. Umzimba kaMtebeni ubonwe usesutikheyisini esitalatweni eQuigney eMonti, abe amanye amalungu omzimba esendlini. 
Emva kokuba lo mlandeli weANC ecelwe ukuba athobele umthetho wokunganxitywa mpahla zemibutho yezopolitiko kulo mngcelele, uye wabonakalisa ukungawuvisisi kakuhle lo myalelo. 
https://web.facebook.com/sithandiwev/videos/909020450046071 
“Bayageza aba bantwana (abafundi). Ndikhokele eMzantsi Afrika mna, ndingumbutho okhokeleyo apha eMzantsi Afrika – mandingaxelelelwa ukuba mandingazinxibi [izinxibo] zombutho wam. Ndingumfazi ke futhi, ndizoxhasa umfazi apha. 
“Bayandixhaphaza aba bantwana (abafundi),” utshilo lo mlandeli weANC. 
Amatyeli ngamatyeli, abaququzeleli bomngcelele bebemelela ukuba umngcelele mawungenziwa intshukumo yezopolitiko. 
UKhanyisile Samente, oyinkokheli yabafundi yaseFort Hare, apho ebefunda khona uMtebeni, uthi kudala babamba uqhankqalazo bengaziboni iinkokheli zabezopolitiko. “Makungasetyenziswa esi sehlo ngeenjongo zokufezekisa iminqweno yezopolitiko. Kudala sabamba uqhankqalazo (Fees Must Fall) asizange sababona abezopolitiko,” utshilo uSamente, ethetha neSABC. 
Ngethuba umngcelele ufika phambi kwenkundla yaseMonti, abo bebenxibe imibala yemibutho yezopolitko bacelwe ukuba ukuba bathi gu bucala ukuze kuvulelwe iqonga abafundi namatshantliziyo amalungelo oluntu. Abanye bawuthobele lo myalelo, abanye abawuthobela. 
Ityala leqabane likaPasile, lihlehliselwe umhla wamashumi amabini anesibhozo kweyoMsintsi. UPasile akakhange afune bheyile okanye igqwetha.","‘Ndikhokele eMzantsi Afrika, sanugeza bantwana ndini’, kutsho oweANC kumngcelele kaNosicelo"
"Umongameli wombutho weIFP uGqirha Mangosuthu Buthelezi uvule ityala emangalela iNFP emapoliseni nakwi-IEC.  
UButhelezi uthi wenza oku emva kokuba amalungu alo mbutho athe amfungela emgrogrisa ngokumbulala yena kunye namalungu akhe ngenxa yokuba esithi nguye obangele ukuba iNFP ingakwazi ukungenela unyulo lwenyanga ezayo. 
 Lo kaButhelezi ubize inkomfa noonondaba kwiiofisi zeIFP eThekwini nalapho athe wanabisa banzi intlungu nexhala lakhe ngezi zigrogriso. 
 Ingxelo ithi amanye amalungu eNFP uvale indlela kwaNongoma ekwatshisa ivenkile yelungu leIFP. “Ngenxa yezi zoyikiso sivule ityala kumapolisa akwaNongoma kuba asiyazi injongo yala malungu,” uthethe watsho uButhelezi. 
Umbutho weNFP awukwazanga ukungena kulonyulo loomasipala kuba abakwazanga ukuhlawula imali ethi ihlawulwe xa kulungiselelwa ukungena unyulo kwikomishoni ezimeleyo yonyulo.  
“Andazi ukuba kutheni kufungelwa i-IFP ngenxa yeengxaki zangaphakathi kwiNFP,” utshilo umntwana. Le nkokeli irhabule ebhayibhileni ngethuba izama ukucacisa ukuba abanatyala bengachaphazeleki kwingxaki yokungabhaliswa kweNFP kwi-IEC. 
Unobhala jikelele kwiNFP uBusisiwe Tshabalala uthi iinkokeli zabo zinikwe imali ziinkokeli ze-IFP ngeenjongo zokuba balibazise inkqubo yokubhalisa iNFP kwikomishoni yonyulo.  
Lo kaButhelezi ufunde uluhlu lemiyalezo kaFacebook ebithunyelwa ziinkokheli zombutho weNFP.  
“UThemba Dladla ubhale wathi kusezakubanjwa unyulo valo sikhewu kuba baninzi abasezakufa, uThandoxolo Ngcobo yena uthe ushishino lomkhenkce luzakuqhuba kakuhle kuba baninzi abantu abazakubhubha,”uthethe watsho uButhelezi. 
 UButhelezi uthi umongameli walo mbutho uZanele Mgwaza Msibi kumele ukuba avule umlomo athethe ngalo mcimbi angathuli kusonakala.",UButhelezi umangalele iNFP
"Basothukile abahlali baseKhayelitsha eKapa kulandela ukubhubha kwabantu ababini kwindawo yentselo yakwaMdoda.  
UNomava Mdoda uxelele I’solezwe ukuba ngethuba isenzeka le ngozi ibiyimizuzu nje embalwa ephume phandle ukuyophendula ifowuni yakhe.  
“Amawethu abe nam apha kuba nam ngendikwaba balimeleyo okanye ababhubhileyo, qha ke ngenxa yengxolo ndiye ndabona ukuba mandiphume phandle ukuze ndizomva kakuhle lo mntu bendifowunela,” utshilo uMdoda. 
 Babini abantu abathe basweleka ngoko nangoko kwaze kwalimala abane kuquka nomqhubi wemoto. “Abantu abayibonileyo le moto bathi ize ibaleka asazi ukuba ebecinga ntoni umnikazi wayo kuba awukwazi kubalekisa kule ndawo,” utshilo uMdoda.  
Omnye wabahlali oyibonileyo le ngozi xa isenzeka uthe le moto ibulele abantu neluhlobo lweBMW ibihamba ngesantya esiphezulu kakhulu.  
“Ngethuba isiza bendicinga ukuba kukhona ezinye iimoto ezimleqayo kodwa ibiyiyo nje yodwa izibalekela, kwaye ngendlela endimbone ngayo lamqhubi ndiyasola ukuba ebenxilile,” utshilo umhlali.  
UMlungisi Nqulwana noneminyaka engamashumi amathathu anesihlanu nobengaphakathi ngethuba isenzeka uthe esi sehlo sibothusile kodwa ke ayithi lo nto mabazivalele ezindlini.  
“Ibuhlungu into yokuba sithi sizihlelele siqabula suke umntu azokunxilela kuthi, abaqhubi bemoto mabohlukane notywala xa bezazi ukuba baza kuqhuba kuba ngoku kubhubhe abantu bezihlalele beziselela utywala,” utshilo uNqulwana.  
Ebuzwa ukuba ingaba esi sehlo siza kumenza azihlalele endlini na, uphendule ngelithi “Hayi, ndizokuqhubeka ndisiza apha, qha abaqhubi mabamise ingqondo xa beqhuba bayeke netshamba eli baye babenalo ukuba iziphumo zalo nto azikho zihle,” utshilo uNqulwana.  
Isithethi samapolisa aseKapa, uLieutenant Colonel Andre Traut, ungqinile ukuba abantu ababini babhubhile kulandela ukutshayiswa kwetyotyombe ebebekulo yimoto yohlobo lweBMW.  
“Umqhubi wemoto usindile kule ngozi kwaye uphakathi kwabo bathe babalekiselwa esibhedlele,” utshilo uTraut.  
Watsho esithi unobangela wale ngozi usaphandwa. Le ngozi yehle kwindlela iJaphta K Masemola kude kufutshane nebhulorho yaseNolungile.",Imoto ibulele abantu eThaveni
"KUVELE ukubetha-bethana ngamazwi arhabaxa phakathi kwemibutho yabucala elwela amalungelo eentatheli kweli.  
Oku kulandele emva kokusekwa kombutho olwela utshintsho kubuntatheli iForum for Journalists Transformation (FJT) nosungulwe kwimpelaveki esiphuma kuyo.  
UPiet Rampedi obekwe njengomongameli wethutyana weFJT ugxeke imibutho elwela imisebenzi yobuntatheli ngelithi ayenzi ngokwaneleyo ukukhusela iintatheli zebala elintsundu. Omnye wale mibutho yiRight2Know, nephenduleyo kwintetho kaRampedi isithi, yothukile zizityholo ezenziwe nguRampedi eyifanisa nemibutho elwa utshintsho kumsebenzi wobuntatheli.  
IRight2Know iziphendulele ngelithi, yohlukile kweminye imibutho ehlaselwe nguRampedi kwaye ayichasenanga neenguqu zokuxhotyiswa kwabantsundu. URampedi uphinde wakhela ezehlela kwiRight2Know, ebuza ngendima eyidlalileyo ukwandisa amaziko eendaba kwindawo ezingamaphandle. Ukwabuze ngendima edlalwe ngulo mbutho ukulwa nokuba notshintsho lufikelele kwabantsundu.  
Ukwakhwele ezehlela ku-Anton Harber oyinjingalwazi kwezobuntatheli, ngelixa engenaziqinisekiso zemfundo zoko.",Oonondaba bayaphaxulana
"INKOSI yaKuMvezo eMthatha uMandla Zwelivelile Mandela uthi utywala ngumbulalazwe, watsho esithi ilizwe lingazuza nto xa inoyekwa unomphelo into yokuthengiswa kotywala okanye kupheliswe ukukhuthazwa kwako. 
 
UMandela ebephefumla emva kwesicelo sendibanisela yabo bathengisa utywala iGauteng Liquor Forum ebhalele uMongameli Cyril Ramaphosa isithi icela imvume yokuthengisa utywala phantsi kwemiqathango ngeli xesha lokuvalwa ukuhambahamba koluntu elizweni. 
 
URamaphosa uza kuphendula ngoLwesihlanu kwesi simemelelo seGauteng Liquor Forum. 
 
Kodwa uMandela, okwalilungu lePalamente, ucele uRamaphosa ukuba angasinaki esi simemelelo esithi “siyalahlekisa”. 
 
“Ibubuvuvu eyokufuna ukuba kuthengiswe utywala kwilizwe apho linezehlo [ezibangelwa butywala]. IGauteng Liquor Forum ibeka imidla yayo yezoqoqosho phambili endaweni yemidla yelizwe. 
 
“Singenza kakuhle kakhulu sililizwe ukusebenzisa oku kunqumama ukuze bungathengiswa kwaukuthengiswa utywala okanye kuthityazwe ukukhuthazwa kwako.  
 
Simelelela kuMongameli, uMphathiswa woRhwebo noShishino ukuba bangagobi uphondo kuxinzelelo olufakwa yiGauteng Liquor Forum kwaneshishini lotywala lilonke,” utshilo uMandela.",Mandela: ‘Kungakuhle xa kunokuyekwa unomphelo ukuthengiswa kotywala’
"Phesheya kweWhite Kei/Gando River kulapho amiswa khona amaXhosa, kodwa akaxola nangoko uRhulumente kaJC Warner, kwazokugqwesa uSir Bartle Frere umKomishina, ngokubhukuqa uKreli/Sarhili noJantjie wabaThembu bakaXhosa, wagqiba okokuba ilizwe labaThembu bakaXhosa malimiwe ngabamhlophe. 
 Uninzi lwamaTshawe anyanzeleka ukuba alifulathele eloyisemkhulu nezo ntlanti namangcwaba abo. Phesheya kweWhite Kei River/Gando River kulapho kwakuzinze khona umzi wakwaGando umelene nomzi kaGcaleka kwaGcaleka, ngaphaya ingamaKwayi kaPhazima kaGando/amaTshawe andizukunaba kule ndawo ndakubuya ngayo. 
 UCharles Griffiths, owayeyiColonel yeCape Frontier Police ngexesha le (9th Frontier war of 1877 – 1878), wawela iWhite Kei River/Gando River nomkhosi wamavolontiya ukukhusela amaMfengu, kwanoncedo lwabaThembu bakaNgangelizwe namaMfengu ukududula amaGcaleka/amaXhosa bewadudula kuba befuna ukuma kulo mhlaba nabaxhasi babo, bebadudulela ngaphaya komlambo uMbashe ngeyoMsintsi 1877), amaGcaleka/amaXhosa oxuthwa izixhobo, basala besesichengeni, kwatsho kwakho iQueenstown/ IKomani, Glen Grey/ Lady Frere gxebe iCacadu njalo-njalo.  
Emva kokukhothama kukaKumkani uZiko Gando unyana kaNgconde ekunene owayegcine le ndlu kaThembu kaNgcwangu, urhulumente wobandlululo nendlu kaNgubengcuka uDlomo, bawoxutha gqibelele olo hlobo umhlaba olilifa lesi sizukulwana.  
According to Cape Parliamentary Records and The Union of South Africa and Apartheid history, “the Thembu leaders demanded, among other things, 4 magistracies with equal access to the Cape’s current system of non-racial franchise, and military protection from both the British and their Gcaleka enemies. Cape Prime Minister John Molteno agreed to these terms and signed them into law with the Tembuland Annexation Act (1876), creating the magisterial districts of Xalanga, St. Marks, Elliot and Engcobo. In 1894, the Glen Gray Act constituted the Thembu chiefs as leaders of “District Councils”, thereby establishing a system of proxy rulers Later, in the lead up to the Union of South Africa and the beginning of Apartheid, the franchise and property rights of the Thembu were gradually revoked, and what rights remained were applied only in their original homeland. Later still, under apartheid, the Transkei was turned into a Bantustan. In the ethnic theory underpinning apartheid, the Transkei was regarded as the “homeland” of the Xhosa people. As a result, the Thembu people are often misidentified as being Xhosa”.  
Awokuvalelisa ngokuphathelele kwezomhlaba nobukhosi, igunya lokongamela umhlaba, abantu, nayo yonke into ewuqulathile, uThixo walinika iiKumkani neeNkosi ukuba ube sezandleni zabo ziwulawule. Ewe yena uRhulumente/ooCeba bancedisane nazo ekuphuhliseni nasekuwukhuseleni umhlaba nabantu ngokunjalo. 
 Umbono othi amafama makabelane nabasebenzi babo ngobutyebi bezo fama, ingathi unengxaki kuba ayingomhlaba wabasebenzi ngoweeNkosi zezo ndawo zime ezo fama, loo nto ithetha ukuthi ULAWULO LOMHLABA NABANTU BAWO MAWULAWULWE ZIINKOSI ZENDAWO ZINCEDISANE NORHULUMENTE/OOCEBA.  
Ukumkani uHintsa Aah!!!Zanzolo yikumkani endiyikhumbulayo ngokwembali eyokuqala eyabulawelwa olu bango lusematheni namhlanje, wathetha wenjenje ngo 1834 “UMHLABA, IINKOMO NABANTU BAM BANENZA NTONI” ebhekisa kwiNgesi elinguSOUTHY umbhexeshi wemikhosi woRhulumente wobandlululo, wakhetha ukumbulala ngoko nangoko akugqiba wemka nentloko yakhe.  
Ukumkani uHintsa ebenobuntu kakhulu ethanda bonke abantu noba ngabesiphina isizwe ebengekudanga kwikumkani zokuqala. Athi amaMfengu wona akufika ngobuninzi apha eDedesi wathi “ukuze bazive bomnkelekile kwaXhosa masibanike ubukhosi sithathe nakwintombi zabo zibengabafazi bethu”.  
Kukho ke intetho ethi imbali yethu ayinakubaliswa ngababhali abamhlophe, kodwa kwicala lezobukhosi, ewe bakhona abathile ngenxa yokugutyungelwa ngalo makomkhulu bawabhalelayo khona ukuze bafihle loo mabibi kunjalo, ngelinye ixesha akunjalo, kuba bona bebengakhethi cala koko bebeyibhala ngobunjalo bayo, bade basebenzise kwaimbali abayifumana kubabhali abantsundu, ukuba ke zikhona iimpazamo kumanantsi adalwa ngabo kwakubuzwa kubo imbali. Ezo mpazamo ke zenziwa ngamaxhego awayekokose izikhundla zawo, amanye sele eshiywe bubudala nokuphela kwembali ezingqondweni zawo.  
Abanye ababhali abantsundu babekwa yimilibo yababe ngamalungu ebhunga lezobukumkani zazilawula ngelo xesha, baqale ke babembonombini. ILesseyton Methodist Theological Training School yavalwa, ke (iTheological Education) yona yafuduselwa eFort Hare ngo1916.  
Kwezobukhosi icekwa lisale nabantwana begazi, iinkosi, iikumkani amathandazwe nezihlobo zasebukhosini, ilifa lezwe lezihlwele zethu lingakhukuliswa yimpucuko ebhekise eSodom neGomora yaseNtshona, umbuzo uthi ingaba sakuphelela phi na midak’ entsundu kaXhosa? Ndisatshaya!!! 
*NguPrince DM Bebi – Ngcwangu (uBangikhaya) weKing Ngcwangu Royal Family","…liyaqhubeka, liqale kwele veki ephelileyo"
"Uncume kwavela nawomhlathi amazinyo uStuart Baxter emva kokuba iqela lakhe liphumelele ngendlela encumisayo eGqeberha. Amakhosi azingombele iChippa United ngamagowuli amathathu kwelinye (3-1) emdlalweni weDStv Premiership obubanjelwe eNelson Mandela Bay Stadium ngorhatya lwanamhlanje. Umdlalo uqale ngesantya esiphezulu, omabini amaqela efuna ukufaka igowuli kuqala emdlalweni. Amakhosi aye emdlalweni efuna ukulungisa izinto emva kokubethwa ngegowuli elinye eqandeni yiGolden Arrows kwiiveki ezidlulileyo phambi kwemidlalo yeFIFA. 
Emva kokungakwazi ukuchitha ibhola ebigotywe nguKhama Billiat ekunene, uSamir Norkovic ubhakuzelise umnatha okokuqala kulo nyaka emva kokuchitha ixesha elide engadlali ngenxa yokonzakala. Kuyiwe kwixesha lokuphumla iKaizer Chiefs iwulawula umdlalo futhi ihamba phambili nangegowuli. Izinto zijikile kwisigaba sesibini somdlalo. Amakhwenkwe kaKurt Lentjies, ophantsi koxinizelelo olumandla ngenxa yokusokola kweChippa, abuye ekhefini elume ongezantsi. Emzuzwini wokuqala kwisigaba sesibini somdlalo, uBienvenu Eva Nga ushiye amadoda ezizigede emva kwakhe wafaka igowuli lokulinganisa leChippa United. 
Banyuse umxakatho emva koko abadlali beChippa. Baxhathisile emdlalweni behlasela macala onke bezama igowuli abanokuphumelela ngalo. Nayo iChiefs ebethwe ingalindelanga iye yothuka – kodwa yaphinda yazilungisa. UStuart Baxter ufake uKeagan Dolly noCole Alexander abafike benza umahluko omkhulu emdlalweni. uDolly ufake igowuli lesibini emdlalweni emva kokuwiswa kukagxa wakhe kude kufuphi kumhlaba kanozinti. Ekuzeni kuphela komdlalo, uCole Alexander ufake elesithathu emva kokufumana ibhola entle kuNjabulo Bloem. Amanqaku amathathu othule umthwalo kuBaxter ongafunwayo ngabalandeli ngenxa yobudikidiki beChiefs kule sizini eqhubekayo. 
Chippa United: Kazapua, Hanamub, Pietersen, Matrose, Mkhize, Makobela, Mdlinzo, Zulu, Sandile, Luthuli, Eva Nga. 
Amalalela: Watenga, Mdunyelwa, Seabi, Maloisane, Ngele, Sekotlong, September, Mbenyane, Pfumbidzai. 
Kaizer Chiefs: Petersen, Ngezana, Dube, Mphahlele, Frosler, Blom, Nange, Baccus, Parker, Billiat, Nurkovic. 
Amalalela: Khune, Cardoso, Dolly, Alexander, Njabulo Ngcobo, Sekgota, Mashiane, Radebe.",Amakhosi antywilisele iChippa United emdlalweni obuseGqeberha
"Iqela leSpringbok Sevens sele lindulukele eDubai ngeCawa nalapho bajonge esinye isiqalo esihle kwimidlalo yeHSBC Sevens yehlabathi ezakuqala ngoLwesihlanu.  
UMzantsi Afrika zintshatsheli ezikhuselayo eDubai, baye bakwazi ukufika kumdlalo wamagqibela kankqoyi amatyeli amabini.  
Kulo Lwesihlanu uzayo, bazakube bedlala neqela laseSamoa, ngecala emva kwentsimbi yesixhenxe kusasa. Baphinde bajamelane neScotlani kumdlalo kaPool B kwangemini enye.  
KuDisemba wonyaka ophelileyo, iiSevens ziqhubekeke nempumelelo yazo eDubai ngokubamba itumente ebidlalelwa eBhayi. Kwaye bazakube bejonge isiqalo esibufana nesi kule sizini.  
Le midlalo yaseDubai izakube ivulela indlela iitumente ezilishumi zehlabathi ekufuneka zidlaliwe, phambi kwemidlalo ye-Olimpiki eRio kunyaka ozayo ngo-Agasti.  
Umqeqeshi weSevens uNeil Powell uthi, amaqela amaninzi azakutshintsha indlela yawo yokudlala kwezi nyanga zimbalwa zizayo: “Yisizini ebaluleke kakhulu le, ndiqinisekile ukuba sizakubona iindlela ezingaqhelekanga zokudlala.  
“Ukubaluleka kwale sizini kuzakuzisa uxinizelelo, kwaye nathi kufuneka siziqhelanise notshintsho oluzayo. Kodwa kufuneka singayiphosi ingqwalasela singajongi kude.”  
Bonke abadlali abakwiqela leSevens batyikitye isivumelwano sokusebenza nombutho wombhoxo weSARU.",ISpringbok Sevens ziyokhusela eDubai
"Amapolisa ebutho lophando ooKhetshe (Hawks) abambe inkosikazi eneminyaka engamashumi amane anesibini (42) kwiziko lokugcina izidumbu likarhulumente iForensic eMthatha ngesityholo sobuqhophololo sokuthengiswa kwezidumbu. 
Ukubanjwa kwalo msebenzi wesebe lezempilo ungumrhanelwa wesine ngalo mkhuba kulandela ukubanjwa kukaNomagcisa Mayeza(39), Nomfanelisi Nondula(48), Nomasister Mahlungulu (32) ebutsheni balo nyaka emveni kokuvulwa kwetyala lokulahleka komzimba wendoda yaseLibode eyasweleka kwingozi yemoto ngoDisemba wonyaka ophelileyo ngaseSibangweni eLibode. 
Iingxelo zithi, eli nina lancedisa ekuthathweni kwalo mzimba usiwe kumzi wogcino mizimba eMbizana. 
Iinjongo zalo mkhuba yayikukufumana iimali zentlawulo yeInshorensi ngobuqhophololo. Abanye abarhanelwa bangaphandle ngebheyile. 
Intloko yeeHawks eMpuma Koloni uMajor General Nyameko Nogwanya uncome amapolisa asebenza nzima ukuzisa ngaphambili abophuli mthetho.  
Kulindeleke ukuba lo msebenzi wesebe lezempilo avele enkundleni yamatyala eMthatha namhlanje ngetyala lobuqhophololo.",OoKhetshe balibambile isela lezidumbu
"Amapolisa aseRhini aphanda ityala lokuphanga kuxhotyiwe emva kokuba inkosikazi exelenga kumbutho weDA ithe yaxhonyiswa yathathelwa inkuntyula yemali kwii-ofisi zalo mbutho eRhini ngoLwesine. 
  
Ngokwengxelo ephuma kwinkokeli yeDA eMakana uMlindi Nhanha, le nkosikazi ixelenga kwiDA, ibiyokukhupha imali kwibhanki ekufutshane kwaye kucaca ukuba ithe yaqatshelwa ngamadoda athile. 
  
Isithethi samapolisa aseRhini uKapteni Mali Govender uthi le nkosikazi ithe xa ithi cakatha kumasango ee-ofisi zalo mbutho, kwangena ndoda ithile iphethe umpu. “Le ndoda itye yanyanzelisa le nkosikazi ukuba ilale phantsi, yafuna imali. Ithe yakuba inikiwe imali, yaphinda yafuna esinye isixa futhi yasinikwa,” utshilo uGovender. 
  
UGovender uthi besele kukho namanye amadoda ekucaca ukuba ahamba nale ibiqale yafika. Emva kokuphanga, la madoda aye aphela enyanyeni nesixa esingachazwanga. 
  
Akukho mntu uthe wonzakala kwesi sehlo, ngokokutsho kukaGovender. 
  
UNhanha uthi ugxa wabo ebeyokukhupha le nkuntyula ebhankini ngeenjongo zokuba lo mbutho uhlawule iindleko zomngcwabo welungu leDA ebelisandul’ ukubhubha. 
  
Lo kaNhanha uthi othuke kakhulu amalungu eDA lolu phango. “Kodwa siyawabulela amapolisa aseRhini noonogada bakwa-Hi Tec ngokukhawuleza bafike noxa nje kungekabanjwa mntu,” utshilo uNhanha.",Kuphandwa isehlo sokuphanga kwii-ofisi zeDA
"Emsithweni wesebe leZemidlalo obubanjelwe eGqeberha kwiveki ephelileyo, uLusanda Dumke, uzifumanele elona wonga elikhulu. UDumke ufumene imoto entsha kraca (VW Polo Vivo) emva kokuba enikwe iwonga lomdlali oqaqambe kubo bonke eMpuma Koloni kunyaka ophelileyo nakulo nyaka. Eli nenekazi lakuCentane ngumdlali wombhoxo weBorder Women’s Rugby ebiphumelele indebe kunyaka ophelileyo nakulo unyaka. Ngelishwa uDumke ebengekho emsithweni. EbesePotchefstroom – apho ebedlalela khona iSpringbok Women esivuthulule kanobom iSpain ngo’37-14 emdlalweni wovavanyo wesibini. 
Emyalezwe oshicilelweyo, uDumke zange akwazi ukuzibamba iinyembezi ngenxa yovuyo. “Khange ndiyilindele into enje. Ndifuna ukubulela umqeqeshi weBorder Women’s Rugby nesebe lezemidlalo,” utshilo uDumke. Nakubeni ephuma kwindawo engenazo iindawo zemidlalo nakwikhaya elingasenabo abazali – kodwa ezo zinto azimthintelanga uDumke ekulindeleke ukuba abe yinxalenye yeqela lesizwe loMzantsi Afrika eliya kwitumente yehlabathi eNew Zealand kwiinyanga ezizayo. 
Kwangosuku olunye, urhulumente weMpuma Koloni uwonge abadlali beqela lesiwe lamanenekazi adlala ibhola ekhatywayo, aBanyana Banyana, abaphumelele indebe (Wafcon) kwinyanga ephelileyo. Amagama wabo nguMelinda Kgadiete, uKholosa Biyana, uSibulele Holweni, uBambanani Mbane, uKaylin Swart noRobyn Moodley. Umntu ngamnye unikwe imali elikhulu lamawaka erandi (R100 000). Oku kulandela emva kweSafa enike umdlali ngamnye amakhulu amane amawaka erandi (R400 000) kwiveki ephelileyo. Yimali leyo ephuma kwiR9.2-million iSafa eyayithembise ngayo abadlali phambi kweWafcon.",ULusanda Dumke uzuze iwonga elikhulu kwisebe lezemidlalo
"INKUNDLA yengingqi yaseMount Fletcher imgwebe ubomi ejele uSipho Khumla emva kokufunyanwa enetyala lokudlwengula intwazana yaseNtatyaneni kule dolophu ngenyanga yoMdumba kunyaka ophelileyo.  
Iingxelo zithi le ntwazana, eneminyaka elishumi elinesixhenxe, yayilele nomama wayo ngethuba isiva lo kaKhumla eyikrweca ebhedini yayo.   
Le ntwazana yabamba ifowuni kamama wayo, yalayita ngayo. Emva koko umama wale ntwazana wavuka wabe sele exhakamfula uKhumla, bajijisana kodwa ngelishwa inkosikazi le yohlulakala.  
Umama lo washiyeka ephume izinyo kulo mjijiswano noKhumla.  
Emva kokoyisa le nkosikazi ngamandlla, uKhumla wathabatha le ntwazana wayirhuqela kwithafa elikufuphi apho wayidlwengula izihlandlo.  
 Emva kokuyidlwengula, uKhumla wayiyeka le ntwazana yagoduka.  
Nangona nje ebeliphika ityala uKhumla, inkundla ikwazile ukusebenzisa ubungqina obuphambi kwayo yamgweba ubomi ejele ngokudlwengula kwakunye neminyaka elishumi ngokwenzakalisa.",Ubomi ejele kowadlwengula intwazana ethafeni
"Isithethi samapolisa kweli phondo uKhaya Tonjeni, uthi amapolisa aye alandelela kulwazi ebelifumana kubahlali, ngelilinge lokuphanga le venkile. UThonjeni uthi,abahlali bahlebele amapolisa ngaabarhanelwa abancatshe ehlathini ngaphandle kula dolophu. Kolodutyulwano kwelohlathi kubhubhe abarhanelwa ababini, Ukwathe isibini esilele esibhedlele sizakujongana netyala lokubulala kwanelokuzama ukubulala ukuphuma kwabo esibhedlele.",Kubhubhe abarhanelwa ababini nonogada omnye eMbizana
"AmaGhana namaYiphutha azibekele iindawo zazo kumjikelo olandelayo kwitumente yezwekazi le Afrika [2017 Afcon] esingathwe lilizwe laseGabon. Kumdlalo kaGroup D wokuqala, ifolisi eyaziwayo e-Afrika jikelele, u-Asamoah Gyan, ifake igowuli elibalulekileyo elinike iGhana impumelelo ka’1-0 kumdlalo ebethe kuwo iMali kwibala iStade de Port-Gentil ngokuhlwa kwangoMgqibelo. UGyan uhlabanisele ibhola entle ebisuka kuJordan Ayew ngomzuzu wamashumi amabini anesibini kwisiqingatha sokuqala.  
Emva kwemidlalo emibini kule tumente, iGhana, yenze umsebenzi ogqibeleleyo ngoba iyiphumelele yomibini futhi nomdlalo wayo ukwiqondo eliphezulu. Kumdlalo wokuqala iiBlack Stars zabetha i-Uganda. Ngoku zijonge ukusonga umjikelo wokuqala ngomdlalo ekulindeleke ukuba utak’iintlantsi nelizwe likaFaro.  
Nangona iMali idlale umdlalo omhle futhi oneentlantsi phaya naphaya – kodwa ayikwazanga ukufumana neli linye igowuli kwiGhana. Ngokungafaniyo neminye iminyaka engaphambili, ilizwe laseMali lizakulinikela umva ilizwe laseGabon lingawenzanga umahluko. Kwitumente ezidlulileyo iMali ikwazile ikwazile ukudlulela kwimijikelo ephambili. 
 
Kumdlalo wesibini kaGroup D, i-Egypt ibethe ilizwe lase-Uganda ngo’1-0 ebusuku bayizolo. AmaYiphutha akwiphulo elinzima lokubuyisela ubunganga wawo kwibhola yezwekazi le Afrika emva kokukhubeka ngenxa yezidube-dube zopolitiko ezaphazamise ela lizwe kwiminyaka embalwa edlulileyo. Ezi ntshatsheli zangaphambili zisasokola ukufumana isingqi sazo – kodwa ziyazama. Nangona yagqibela kudala i-Uganda ukudlala kwi-Afcon, indlela edlale ngayo ukuzothi ga ngoku kufanele ukuba ingayityhafisi ngoba ibidlala namazwe anabadlali abadlala kumazwe aphesheya futhi anamava kwimidlalo ye-Afcon. Nangona i-Egypt ize kulo mdlalo inethuba ngenxa yamava – kodwa isokole izolo. Ukuba abadlali be-Uganda bebezibambe zaqina kwade kwase kugqibeleni, ngekuthethwa enye into namhlanje. Abadlali abafana noFaruku Miya banekamva elihle kakhulu kwaye ukuba i-Uganda iligcinile iqela labadlali abadlale kule tumente, inethuba lokwenza ngcono kwi-Afcon elandelayo. 
Njengoku iMali ne-Uganda kulindeleke zigoduke kwiveki ezayo, iGhana ne-Egypt kulindeleke zidlale umdlalo okumgangatho ophezulu ngenxa yokhuphiswano oluhleli lukho phakathi kwamazwe amakhulu ebholeni ye-Afrika.","IGhana, Egypt zidlulela phambili kwi2017 Afcon"
"Abadlali bentenetya, abakwinqanaba eliphezulu nelisezantsi, bakhuphisana kweyona tumente inkulu eMpuma Koloni eququzelelwa yinkampani kaMnu. Khaya Majola, iKM Sports. 
 Le tumente iyinxalenye yenkqubo yophuhliso lwentenetya eMpuma Koloni, iphehlelelwe nguMphathiswa wezeMidlalo, iNkcubeko, ubuGcisa noLonwabo uFezeka Bayeni, kwindibano ebibanjelwe eMonti kule veki.  
Njengokuba umdlalo wentenetya ubonwa njengowabamhlophe, uMajola, iBuffalo City Metro nesebe lezeMidlalo, bagqibe kwelokuba bazise itumente etsale iincutshe zabadlali abaphezulu eMzantsi Afrika ukuze bafuthelane nabo basakhasayo.  
Abadlali abaphuma mbombo zone zelizwe balwela imali engaphaya kwekhulu lamawaka eerandi (R120 000) – kodwa umntu ngamnye othe wazuza indawo yokuqala kumanene nakumanenekazi uza kufumana amashumi amabini amawaka eerandi (R20 000). 
“Siyakuvuyela ukubalapha eMpuma Koloni ngoba bakhona abantu abanesakhono sokudlala intenetya apha. Sithi enkosi kwiKM Sports eququzelele itumente. Ekuqaleni sasingakholelwa ukuba iya kuphumelela,” utshilo uMongameli weTennis SA. 
 UMphathiswa uthe itumente kufanele iguqule umfanekiso othi intenetya ngumdlalo wabantu abamhlophe bodwa.  
“Into entle ngale tumente kukuba inabadlali abaziwayo nabasakhulayo. Enye yezinto endiyithandayo ngobukho babadlali abaphezulu kukuba abasakhulayo bafumana ithuba lokufunxa ulwazi. Kuyasonwabisa ukubona umdlalo wentenetya kwiindawo zethu. Sinethemba lokuba le tumente iyakuthi iqinise uthando lwentenetya kweli phondo,” utshilo uBayeni.  
Yena uMajola uthe ngabadlali abakwinqanaba eliphezulu abaze kweyona tumente inkulu kwaye beyiKM Sports bonwabe kakhulu ngoba inalo nefuthe kuqoqosho lwendawo ekuyo. 
“Siza kusingatha iminyhadala eliqela. Kungekudala, siza kungena kwiphondo laseGauteng. Iyakhula intenetya kwiindawo ezifana neBhayi. Yinqwaba yabadlali abakwiindawo zabantu abamnyama. Yiyo lo nto sicinga ukuba itumente efana nale bayifanele ukuze bazibonakalise kuyo,” utsholo uMajeke.  
Umdlali ophambili eMzantsi Afrika kumanenekazi, uChanel Simmonds, uthe uzimisele ukubonisa abantu umdlalo osezingeni eliphezulu kakhulu. Itumente idlalelwa eSelborne Tennis Park.",Kudibene iincutshe zelizwe eMonti
"ULuthando Frans noneminyaka engamashumi amathathu anesithandathu ubudala, uthi ufuna amapolisa ambethele into engekhoyo ukuba abhatale.  
UFrans nongumhlali waseNyanga eKapa, uxelele I’solezwe ukuba isono sakhe ibe kukubuza ukuba kutheni ebalekisa endaweni enabantwana besikolo.  
“Ngethuba ndiwabuza bendibona ukuba akukho apho aleqa khona, kwaye necango lwangasemva belungavalwanga, nto leyo ibinokubangela ingozi kuba ebejongise kwicala lesikolo lamabanga aphantsi.”  
Uqhube wathi emva nje komzuzu ubone ngemoto yamapolisa ijika isiza kuye, nalapho athe waphakamisa izandla ukubonakalisa ukuba akalwanga, nto nje ebebuza kuba ecingela abantwana. 
“Umbuzo wokuqala abandibuze wona ngowokuba ndingenaphi, ndithe ndingekaphenduli bandibetha bobabini kwaye ngethuba bendibetha bebebuza ukuba ndilipolisa lendlela na, kutheni ndiza kubabuza lo nto.”  
Lo kaFrans uthi engenamazinyo nje kukuba akhutshwe ngamapolisa, akagqibelanga apho kuba amophule nengalo.  
“Ukuba bekukhona apho bebeleqa khona ngebengakhange babuyele umva beze kum, okwakubuya bazondinkankatha kuyabonakalisa ukuba bebezihambela, kodwa ke inye into endiyifunayo bubulungisa, ndifuna abanjwe amapolisa andixhaphazileyo.”  
Emva kokuba ebethiwe uLuthando, uthi amapolisa amthathile emsa kwisikhululo samapolisa saseNyanga, kodwa endleleni adibene namanye amapolisa abaxelele ukuba abahlali baseNyanga bakwesi sikhululo kwaye omnye wabo unoshicilelo lwamapolisa ngethuba emfaka emotweni.  
“Emva kokuba exelelwe lo nto aye ajika aya nam kwisikhululo samapolisa aseBrowns Farm, nalapho afike andishiya khona into engangeyure ukuya kwezimbini, ngelo xesha ndiyafa ziintlungu,” utsho uFrans.  
Ngelingeni aye amthatha amsa kwikliniki kuba ebona umonzakalo anawo, kodwa okothuse uLuthando kukuba afike athi amapolisa acela oonesi bamjonge kuba ingathi ungumntu ongaphilanga kakuhle ngengqondo.  
“Indlela endaba nomsindo ngayo xa esithi amapolisa ndingumntu onengxaki yengqondo, etsho exoka kuba abaleka nenyani yokundibethela into engekhoyo ngenxa nje yokubuza.”  
UFrans uye wachitha iintsuku ezimbini esiseleni, nalapho akhululwe ngebheyile yasimahla kodwa eza kuphinda avele kwinkundla kamantyi wasePhilippi.  
Isithethi samapolisa aseKapa, uLietenant Colonel Andre Traut, uthe esi sehlo siphantsi kophando nanjengoko amapolisa evulele umtyholwa ityala naye ethe wavulela amapolisa, kwaye ziza kubakhona iingxelo emva kokuba kugqitywe uphando.  
Nanjengoko uLuthando ethetha ngevidiyo eyathi yathathwa ngabahlali ngethuba ebethwa ngamapolisa, kule vidiyo I’solezwe eliyifumeneyo akukho apho kubonakala ukubethwa kwakhe, nto nje kubonakala amapolisa amnyanzelisa ukuba angene emotweni nto leyo abonakala engafuni kuyenza.",Amapolisa ambethe amkhupha amazinyo!
"Mhleli, ndinombuzo othi kutheni le nto uThixo soloko simbona ukusebenza kwakhe kuthi, ngoku.  
Ngemisebenzi yesinye isizwe kanti thina, sawuthetha nini ngathi. Kaloku nathi besiphantsi kwengcinezelo, kodwa xa kuthethwa ngokusebenza kwamandla akhe kuthethwa kujoliswe kweso sizwe.  
Kanti soze sithethe nini na ngokusebenza kwakhe kuthi? Nathi njengoko besicinezelwe noko ngoku nathi amehlo engqondo make siwajongise nalapha kuthi bantu besizwe esasicinezelwe naso.  
Futhi nathi sineenkokheli awazisebenzisayo nakuthi uMdali, kungani singenawuthetha ngazo nje? Xa sikwazi ukuthetha ngezesinye isizwe?  
– Amos Mbotshwa,  
Shukunxa.A-A Qumbu.",*Thumela eyakho incwadi eya kuMhleli  ngeSMS okanye kuWhatsapp  063 743 9538
"UMBUTHO olawulayo iANC eMpuma Koloni uphantsi kwelifu elimnyama emva kokushiywa lelinye igqala lomzabalazo leli phondo uDumisani Mafu.  
UMafu yayingusihlalo wokuqala weANC kwiphondo leMpuma Koloni, ekwanembali yokuba yinxalenye yamajoni oMkhonto Wesizwe, kwaye ukwangomnye woonogada balowo yayingumongameli wokuqala wedemokhrasi uNelson Mandela.  
Unobhala weANC kweli phondo uOscar Mabuyane uncome indima athe wayidla okaMafu, emchaze njengomnye wabo bazinikela ngokupheleleyo ekukhululeni eli lizwe.  
Ingxelo egcweleyo ngobomi bakhe sizakuniphathela kwiphephandaba langolwesibini.  
-Johnnie Isaac",Liswelekile igqala lezopolitiko
"Emva kweminyaka engamashumi amabini anethoba u-Issa Hayatou engumongameli weCaf, namhlanje ude wakhutshwa emva kokubethwa kulonyulo ngu-Ahmad Ahmad. 
UHayatou, inzalelwane yaseCameroon, akakwazanga ukufumana iivoti ezaneleyo kweli tyeli, ubethwe ngu-Ahmad waseMadagasca ngamashumi amathathu anesine eevoti (34) kumashumi amabini (20) kuphela awafumeneyo.  
 
 
Lo kaHayatou wangena kwesi sikhundla sokongamela iConfederation of African Football ngo-1988 ukuzotsho kulo nyaka. 
Ukuphumelela kuka-Ahmad kothuse umzi ngoba uninzi belucinga ukuba akanawo amandla okoyisa uHayatou.",Uyasuka esihlalweni uHayatou ekugqibeleni
"Nangona umdlalo uthathe ikhulu lemizuzu ukuze kubekho eliphumelelayo – kodwa kugqibele iBlue Bulls izizo iingangalala zeCurrie Cup. Itrayi eqatyeliswe ngu-Arno Botha emzuzwini wokugqibela, yiyo incede iBulls ebethe iNatal Sharks ngo’26-19 emdlalweni weCurrie Cup obubambene eLoftus Versfeld emalanga namhlanje. E 
zinye zezinto eziqaphelekileyo nengeziwuguqule umdlalo ziquka ukuphoswa kwamapenela ngamadoda afana noMorne Steyn nosompempe okhethe ukungaphisi ngepenela kufanelekile. Njengoko bekulindelekile, iqela laKwaZulu-Natal lizijule zibekwa emdlalweni ngoba into ebibethelelwe ezingqondweni zabadlali ibinye: kukuphumelela umdlalo. Iqela ebelidlalela ekhaya, iBlue Bulls, ibihamba phambili ngo’9-6 ekupheleni kwesiqingatha sokuqala somdlalo. 
Izinto ziye zanomahluko kwesesibini isigaba somdlalo. Abadlali bombhoxo abaziwayo abafana noJaden Hendrikse no-Aphelele Fasi benze intshukumo eye yakhokelela ekulaleni emgceni kukaSbu Nkosi odlule kuCornal Hendricks. Ithemba lokuphumelela kweSharks belilikhulu ngethuba ihamba phambili ngo’19-9. 
Kodwa ukungancami kweBlue Bulls kuncedile ngoba ikwazile ukubuyela emdlalweni iye yawuphumelela ekugqibeleni. Ayiphumelelanga iNatal-Sharks ngenxa yamathuba angasetyenziswanga nguBosch – othathe izigqibo ezingachangekanga emdlalweni. 
Emva kokusebenza kakuhle kwitumente yembhoxo eyaziwayo, iCurrie Cup, edlalwe ngexesha elibi ilizwe lixikixwa yikhorona, amaqela omabini akwenzile konke okusemandleni wawo. Amakhwenkwe kaJake White ziintshatsheli zeCurrie Cup zika-2021. 
POINTS-SCORERS 
Bulls 26 – iiTrayi: Arno Botha (2). Conversions: Morné Steyn (1), Chris Smith (1). Penalties: Steyn (3), Smith (1). 
Sharks 19 – Iitrayi: Sbu Nkosi. Conversion: Curwin Bosch (1). Penalties: Bosch (4). 
-IOL Sport",iBlue Bulls ziingangalala zeCurrie Cup emva kokoyisa iSharks
"Iqela labafazi elizibiza nge #TheTotalShutdown belibambe umngcelele kule veki iphelileyo kumbindi wedolophu yaseMthatha ukuya kudlulisa uxwebhu lwezicelo kuMantyi oyiNtloko kwiNkundla kuMantyi yaseMthatha.  
Lo mngcelele ububanjwe leli qela lamanina kuquka abahlali baseMthatha kunye nabo bancuma besisini esinye. Umxholo walo nyaka ubusithi “My body is not your crime scene”. 
 La manina athi adikwe kukuba imizimba yamanina ibe yindawo yexhwayelo, ukubulawa, ukudlwengulwa kwanokuphatheka gadalala – zezinye zezinto ezivuse umnyele kula manina.  
Othethela le ntshukumo, uSiyamthanda Ndlela, uthi ngomhla wokuqala kweyeThupha kunyaka ophelileyo bathi basa izikhalazo kuMongameli welizwe ezazingamashumi amabini ananye, nalapho kwaphenduleka ezine kuphela, kwaye basadomboza okokuba ziphinde zisiwe iliso nezo zingazange ziphenduleke.  
Uthi lo mngcelele kunyaka ophelileyo uqhube kumaphondo olithoba oMzantsi Afrika kanti apha eMpuma Koloni wawubanjelwe eBhayi naseMonti, kodwa baqaphele okokuba bathe bagxila kakhulu kwiindawo zasedolophini, nto leyo abaye bafika kwisigqibo sokuba bayitshintshe kulo umiyo unyaka ngokuthi babandakanye namanina asezilalini ngoba zininzi nakhona iziganeko zokuxhatshazwa kwamanina esingabalula ukuthwalwa, babe bengawazi amalungelo abo.  
Esinye zezikhalazo ebebezise kuMantyi oyiNtloko ziquka isicelo seziko lokunceda amanina ahlukumezekileyo eMpuma Koloni ingakumbi ezilalini. 
 Amaxhoba abe nendawo yabucala xa eyofaka amatyala okuhlukumezeka emapoliseni kwaye ahoywe ngabantu abaqeqeshelwe ukuwanceda kwiimeko zawo. Ukuphathwa ngendlela efanelekileyo kwabo bancuma nesini esinye xa besentabeni.  
Ukufikelela kumaziko okukhupha izisu ezilalini nezinye.  
isibhalo@inl.co.za",‘Imizimba yethu ayondawo yokudlala!’
"Umqeqeshi we-Orlando Pirates, uRhulani Mokwena, uza kulala engaxolanga ncam nanamhlanje emva kokuba iqela lakhe libambene ngeqanda (0-0) naBafana Bes’thende emdlalweni we-Absa Premiership engeliwuphumelele e-Orlando Stadium ebusuku namhlanje. Amaqela asukelene zisuka emdlalweni – kodwa ibiyiPirates ebinamandla kwisiqingatha sokuqala. Ithuba lokuqala elifunyenwe yiGolden Arrows liphoswe nguNkosinathi Sibisi – oqabelise ibhola ngentloko emva kokunikelwa ngobuchule nguKnox Mutizwa esekhohlo. Iifolosi zeBucs, uGabadinho Mhlango no-Augustine Mulenga, bazamile ukuvula izithuba – kodwa bebegadwe ngeyona ndlela ngabadlali beGolden Arrows emva. 
Ikwazile ukufumana ithuba iPirates ngebhola ebekwe phantsi kufuphi nomhlaba kanozinti – kodwa uDanny Phiri ukwazile ukuqubisana nalo bhola. Kuyiwe kwixesha lokuphumla kungekho qela elikwazileyo ukubhalisa ebhodini. UFortune Makaringe noXola Mlambo badlale kakuhle esiswini emdlalweni wanamhlanje – kodwa into engavumanga kukungena kwamagowuli emnatheni nakwisigaba sesibini. UWayne Sandilands ubethe ngesandla ibhola ephantse yamnzakalisa sekuphela ixesha emdlalweni. Omabini amaqela abelene ngenqaku elinye macala emva komdlalo ophele kungekho gowuli elifakiweyo. Banxunguphele kekambe abalandeli bePirates ngoba iqela labo linethuba elide ngoku lingasaphumeleli emidlalweni. 
Yona iMamelodi Sundowns izibethele iBloemfontein Celtic ngo’2-1 emdlalweni obuseDr Molemela Stadium. Umdlalo obuphakathi kweChippa United nePolokwane City uphele kungeko qela eliphumeleleyo eNelson Mandela Bay Stadium. Yona iBlack Leopards ibethele iMaritzburg United kowayo ngo’1-0. ISuperSport United ibethe iBaroka FC ngo’2-0. IBidvest Wits ibethe iStellenbosch ngo’2-1. 
 
Orlando Pirates: Sandilands, Jele, Maela, Nyauza, Ndlovu, Nyatama, Mlambo, Makaringe, Dlamini, Mulenga, Mhango. 
 Amalalela: Delle, Mbekile, Mako, Monyane, Muwowo, Lorch, Mabasa. 
Golden Arrows: Sibanda, S.Dube, Sibisi, Mathiane, Lunga, Makhubela, Shitolo, Phiri, Sabelo, Gumede, Mutizwa. 
Amalela: Mbaeva, Nkombelo, Sibiya, L.Dube, Bilankulu, Mitshali, Lamola.",Abafana Bes’thende babambene ngeqanda nePirates
"IKOMITI embaxa yephondo kumaKomanisi aseMpuma Koloni ibhalele lo mbutho kuzwelonke idakanca izizathu zokunqumamisa embuthweni unobhala walo mbutho, uXolile Nqatha, phakathi kwezinye zazo bemtyhola ngokuba “yintlebendwane”. 
Esi sigqibo sokunqumamisa lo kaNqatha sithatyathwe kwindibano ekhethekileyo yesigqeba sephondo ebibanjwe ngomhla wesihlanu kule nyanga. 
Kodwa amaKomanisi, ngokomlomo kasihlalo wephondo uMzoleli Mrara, athi akukho ndibano ekhe yanqumamisa uNqatha. 
Ngokwembalelwano ejoliswe kunobhala kazwelonke wamaKomanisi uBlade Nzimande, isigqeba sephondo sityhola uNqatha ngokusebenza ngokukhabanayo nemidla yamaKomanisi. 
Ezinye zezizathu zokunqumamisa uNqatha, okwanguMphathiswa weNtsebenziswano kuRhulumento neMicimbi yeMveli kurhulumente waseMpuma Koloni, ziquka ukurhuqela eludakeni igama lamaKomanisi, ukusilela ekumiliseni izigqibo zamaKomanisi, ukuziphatha ngendlela edala iyantlukwano, ukuphatha gwenxa, ngokungenankathalo kwanokunganyaniseki, ukungafumani mvume kwanasekusebenziseni izixhobo zamaKomanisi ngokwenzuzo yesiqu. 
UNqatha ukwatyholwa “kubuntlebendwane obuyingozi obubangela ukujikelana kwamaqabane”. 
Kodwa isithethi samaKomanisi ephondweni, uSiyabonga Mdodi, uwaphikile amabango okuba uNqatha unqunyanyisiwe. 
“Sifuna ukuyibeka icace ukuba uQabane uXolile Nqatha akanqunyanyiswanga. Indibano yephondo yamaKomanisi ebibanjwe ngomhla wesihlanu kweyoMsintsi ayikhange ithathe sigqibo sokunqumamisa uQabane uNqatha okanye elinye iqabane,” utshilo uMdodi, esithi iingxelo zokuba uNqatha unqunyanyisiwe ziinzame zokudala iyantlukwano kulo mbutho. 
UMdodi uthi ukukhutswa kwale mbalelwano “yomgunyathi”, enqumamisa uNqatha, kungqamana nobuqhetseba ekufanele ukuba kuqutyiswane nabo. 
Usekela nobhala wesibini wamaKomanisi ephondweni, uLazola Ndamase, ongomnye wabo babhaliweyo kule ndibano inqumamisayo, uxelele I’solezwe lesiXhosa ukuba “andifuni kwa ukuphefumla malunga nalo mba”.",Banqumamise uNqatha bemnqanda ‘kubuntlebendwane’
"Abantu baseMonti neziphaluka kulindeleke ukuba bagcwalise iSisa Dukashe Stadium xa iqela lebhola ekhatywayo elikhulu eMpuma Koloni, iChippa United, lizakube lisamkela iHighlands Park kumdlalo we-Absa Premier Soccer League ngoMgqibelo ngecala emva kwentsimbi yesithathu. 
Kwisizini ephelileyo iiChilli Boys zibambele imidlalo yazo eliqela eBuffalo City Stadium – kwaye abantu babezixhasa ngeyona ndlela incumisayo. 
 Nangona eyondawo yokudlalela ebhetele iyiBuffalo City Stadium – kodwa ngenxa yokungalungiswa kwayo ngumasipala, imidlalo kuyanyanzeleka idudulelwe kweli bala liseMdantsane.  
Ukuzithemba kwamakhwenkwe kaDan ‘Dance’ Malesela kuphezulu emva kokuhlaza iKaizer Chiefs ngo’3-1 kutsha nje eNelson Mandela Bay Stadium. Kule imidlalo ishiyekileyo, kuquka nalo wempelaveki, kunyanzelekile iChippa United iyiphumelele ukuba ifuna ukuvala iwuvalile umsantsa ophakathi kwayo namaqela aphambili. 
Njengokuba iChippa ike ayaqhuba kakuhle kwimidlalo esixhenxe – lo nto ibangele ihlale ngaphandle kwamaqela alishumi aphambili.  
Ukuqokela kwayo kakuhle amanqaku apheleleyo kwangoku kungayisindisa kuxinizelelo xa kuvulwa isizini kunyaka ozayo emva kwe-2017 Afcon.  
UGordon Igesund naye kwelakhe icala ufuna impumelelo ukuze iqela lakhe (Highlands Park) lisuke kwindawo elikhuyo phaya emsileni. 
Emva kokubetha iCape Town City ngo’4-0, ngoku iPlatinum Stars izakuzama ngako konke ukufumana amanqaku apheleleyo ukuze kuthi kuphela unyaka ibe isendaweni entle. Kule mpelaveki indwendwelwa iMaritzburg United esavuyela ukubetha kwayo i-Orlando Pirates ekuqaleni kwale veki.  
Lo mdlalo uzakudlalelwa eRoyal Bafokeng Stadium ngo’15:30 ngoMgqibelo. 
Imidlalo ngoLwesihlanu: Cape Town City v SuperSport United @Cape Town Stadium 
NgoMgqibelo: Platinum Stars v Maritzburg United @Royal Bafokeng Stadium 15:30; Bloem Celtic v Ajax Cape Town @Dr. Molemela Stadium 18:00; Bidvest Wits v Free State Stars @Bidvest Stadium 20:15. 
NgeCawe: Kaizer Chiefs v Polokwane City @FNB Stadium 15:30; Baroka FC v Golden Arrows @New Peter Mokaba Stadium 15:30.  
pedro.mapelo@inl.co.za",IiChilli Boys zibuyela eMonti kwakhona
"Njengokuba kusondela ukuvulwa kwesizini entsha, onke amaqela adlala kwi-Absa Premier Soccer League axakekile emakethe – apho akhangela khona abadlali abatsha. Nayo i-Orlando Pirates lelinye lamaqela axakekileyo kakhulu kule nyoba yokuthengwa kwabadlali. Izolo ibhengeze ifolosi entsha egama linguChristian Obiozor. Le ndedeba, eneminyaka engamashumi amabini anesibini, isuka kwilizwe laseNigeria – apho ibidlalela iqela elikhulu nelaziwayo kwela lizwe nakwi-Afrika  – iEnyimba. 
“Sazisa uChristian Obiozor njengomdlali wethu omtsha,” itshilo ingxelo ekhutshwe yiBucs. 
UChristian Obiozor lo uza kwiBucs etsale nzima kakhulu iisizini zade zalandelelana. Kulindeleke ukuba akhuphisane namadoda aziwayo kweZimnyama afana noThamsanqa Gabuza noTendai Ndoro – eyona ndoda efake amagowuli amaninzi kwiPirates kwisizini edlulileyo. Amava awafumene ngenxa yokubandakanyeka kwakhe u-Obiozor kwiCaf Champions League angalulutho kwiBucs ekulindeleke idlale umdlalo omkhulu weCarling Black Label neembangi zayo iKaizer Chiefs phambi kokuphela kwale nyanga. 
Kanti eli qela laseSoweto libhengeze uWayne Arendse noThamsanqa Sangweni njengabadlali balo abatsha. Basokhona abanye abadlali ekulindeleke bathengwe yiPirates phambi kokuvulwa kwesizini entsha.",IPirates ifumene urhasatsha wefolosi eNigeria
"UMongameli weSouth African Football Association (Safa), uDanny Jordan, ubethe ngenqindi phantsi ngelithi akukho midlalo yebhola ekhatywayo eza kudlalwa apha eMzantsi emva kokuqhambuka kwesifo esosulelayo ekuthiwa yiKhorona. Ekuqaleni kweveki, iPSL inqumamise yonke imidlalo yale veki phambi kwentlanganiso ekuza kushukuxwa kuyo umyalelo karhulumente othi makungabikho ntlanganiso naziyunguma ezidibanisa abantu abangaphaya kweshumi. Umbutho olawula ibhola ekhatywayo kwizwekazi le-Afrika, iCAF, iyinqumamisile yonke imidlalo yawo kule nyanga. Njengokuba kungecaci okokuba iza kuqhubela phambili kusini na imidlalo yePSL, uJordaan uxelele iintatheli izolo okokuba akunobakho midlalo kude kube yinyanga ezayo. 
“Ngeke ibekho imidlalo edlalwayo. Eso sisigqibo esithathwe yiSafa, utshilo uJordaan izolo. “Ndizamile ukumkrobisela usihlalo wePSL, ugqirha Irvin Khoza, okokuba ukudlala imidlalo, nokuba abalandeli abekho, akusebenzi. Abukho ubungqina obubonisayo okokuba lo nto iluncedo. Yonke imidlalo mayihlehliswe kude kubekho isisombululo esicacileyo kwinyanga ezayo ngomhla wesine. Yonke imibutho yehlabathi sele yenze njalo,” utshilo uJordaan. NgoLwesibini, umphathiswa wezemidlalo, uNathi Mthethwa, unike iPSL ilungelo lokuqhubela phambili nokudlalisa amaaqela – kodwa kungabikho abantu ebaleni. Uyiphikisile lo nto uJordaan kwaye kulindeleke izikhulu zePSL zithathe isigqibo esicacileyo entlanganisweni yanamhlanje. Imibutho elawula iimbaleki, umbhoxo, iqakamba neminye imidlalo – izinqumamisile zonke iitumente kude kubekho isiqabu kwikhorona.",UDanny Jordan uthi ‘HAYI’ emidlalweni yebhola ekhatywayo eMzantsi Afrika
"UKUBA linenekazi lokuqala lephondo kuza noxanduva olungummangaliso kuba abantu basoloko bejonge ukuba wenze izinto ngokwahlukileyo kunesiqhelo. 
La ngamazwi kamama uFuzie Masualle, inkosikazi yenkulumbuso yephondo leMpuma Koloni uPhumulo Masualle. 
Eli nenekazi silikrwece kwindibano ebibandakanya amanina eANC ebibanjwe eBora Bora eMonti ngoMgqibelo. 
Umam’ uMasualle uthi uqaphele ukuba abantu bajonga lukhulu kuye ngenxa yokuba etshate nenkulumbuso. “Ewe ndiyayiqaphela eyokuba abantu basoloko belindele lukhulu kum. Luxanduva endingaluthathi kancinane olo,” kutsho umam’ uMasualle. 
“Sihlukile kakhulu kuba utata (Phumulo) ukwezopolitiko kakhulu mna ndikwezoshishino nangona ndisekwibakala labakhasayo,” utshilo umam’ uMasualle. 
 UMam’ uMasualle ukwadize ukuba ukwiphulo lokunceda uluntu lwephondo phantsi kombutho iFuzie Masualle Development Foundation (FMDF) aceba ukuyisungula.    
Lo mama wabantwana ababini uthi okubalulekileyo kukuba abantu bephondo bamazi ukuba naye unesakhe isakhono esahlukileyo kwinkulumbuso. 
Umam’ uMasualle uthi oomama ziintsika zokuphuhliswa kwelizwe, ukuqala endlin’ ekhaya ukuya kushishino, ngoko ke undoqo kuqoqosho lwelizwe kukuba amanina athabathe inxaxheba. 
Uthi uyavuya xa ebona abantu abatsha bethabatha inxaxheba kwiinkqubo zokuzikhulisa. 
Ecebisa oomama abakushishino, umam’ uMasualle uthe: “Kubalulekile singoomama ukuba sijonge zonke iinkalo zokusikhulisa kwezoshishino, khon’ ukuze sikwazi ukukhawulelana neengxaki ezijongene namakhaya ethu.” 
Icebiso lakhe ekukhuliseni umntwana, kukuba mqeqeshe umfundise ukuba akwazi ukuzimela xa kufike ithuba lokwenza oko. 
abongile.ginya@inl.co.za",Uxanduva lokuba linenekazi lokuqala
"Kubanjwe abarhanelwa ababini abangamadoda emveni kokufunyanwa kwabo benamalungu omzimba omntu esongelwe ngephepha ngeCawa.  
UColonel Ronel Otto othethela amapolisa aseLimpopo uthe, bafumene ulwazi kuluntu besithi kukho abarhanelwa ababini abaphethe intloko yomntu wasetyhini abayisongele ngephepha.  
Aba babini baseluvalelweni lamapolisa ngeliyokucutshwa. U-Otto weleke ngelithi le ntloko yalo wasetyhini ayikaziwa ukuba yekabani asaphanda amapolisa.  
Amapolisa emva kokufumana olu lwazi eluntwini alandelele kwimoto leyo ibikhwele abarhanelwa bayigqogqa bafumana lntloko.",Babanjiwe abafunyenwe benentloko yomntu
"UZONDENI Sobukhwe oyinkosikazi kaNjingalwazi  Robert Mangaliso Sobukhwe, ubhiyozele umhla wokuzalwa kwakhe elele ngandletyananye kwisibhedlele iMidland eRhafu.  
 
Ingxelo yekhaya lakwaSobukhwe,  ithi le ngwevukazi eminyaka ingamashumi alithoba ananye ingene esibhedlele kwiveki ephelileyo ngenxa yokungabinamandla.  
 
Intombi kaSobukhwe engumafungwashe, uMiliswa Sobukhwe,  uthi mdala umama wakhe.  
 
“Ukugula kwakhe sele kuhamba nobudala, kuba nangoku uthe akufika esibhedlele wafumana uncedo waphinda wanamandla kwakhona, ayikho eyona nto icacileyo ichazwa ngoogqirha,” ucacise watsho uMilisa.  
 
Esona sipho simvuyise kakhulu umama uSobukhwe kukuhanjelwa ngamagqala kaPoqo elandelelana kwikhaya lakhe eRhafu.  
 
“Kule veki iphelileyo phambi kokuba angene esibhedlele ebehanjelwe ngutata uJohnson Mlambo ehamba nosapho lwakhe, uvuye kakhulu emva koko,” utsho uMilisa. 
 
UJohnson Mlambo uchithe iveki yonke kwikhaya lakwaSobukhwe. Lo kaMlambo yenye yamadoda achithe iminyaka engaphezu kweshumi eRoben Island eKapa. 
  
Ngentsasa yayizolo,  uMam’  uZondeni  wothuswe kukubona igqala likaPoqo uMpolose Mangqangwana engena kwingumbi lakhe esibhedlele. Ecacisa ngotyelelo lwakhe uMangqangwana uthe.  
 
“Lo ngumama wokugqibela esisele naye kubantu abasifundisa ngePAC  ngethuba sivalelwe eRoben Island, ngomnye obe sihambela phaya esixelela izinto eziqhubeka apha ngaphandle kwentolongo,” utshilo uMangqangwana.  
 
Bengavumi ukuba athethe abantwana bakhe,  umama uSobukhwe ukuphikisile oku.  
 
“Ngabantwana bakaMangi aba, ngoko ke ngabantwana bam ooMangqangwana aba, andizange ndibenawo umhla wokuzalwa ofana nalo, ndiyabulela kubo bonke, ngento yonke,” uthethe watsho uMam’ uZondeni.  
 
Uthi ukruqukile zipilisi neenaliti zasesibhedlele. 
 
 UMam’ uSobukhwe unikwe enye yeembasa eziphezulu kurhulumente weli ekunye neJaji edla umhlalaphantsi uDikgang Moseneke, oku kusemva kokuba ulutsha lwePAC lanyanzelisa ukuba igama lakhe liqwalaselwe. 
  
Igqalakazi leAPLA, uSombu Majola-Tshabalala ube phakathi kwabo bebephahle uZondeni Sobukhwe phezu kwebhedi yakhe kwisibhedlele iMidlands eRhafu. 
 
Le nkosikazi yazimanya ngeqhina lomtshato noNjingalwazi uMangaliso Sobukhwe emva kokuba bathi badibana eDikeni ngeminyaka yoo1940. Balizwa ngabantwana abaquka uMilisa, Dinilesizwe, amawele uDedani noDalindyebo emtshatweni wabo.",Ubhiyozele umhla wokuzalwa esibhedlele uSobukhwe
"UManejala weTS Galaxy, uLuxolo Matikinca, uthi ukungabikho kwebala lebhola ekhatywayo elisemgangathweni eMnquma kulibazisa uphuhliso lwabadlali abasakhulayo. 
 Ebethetha ngoLwesihlanu kumsitho wokwamkelwa koogxa bakhe kwiGalaxy nguMasipala waseMnquma, uNkululeko Malgas osebenza njengomhlalutyi nozozinti uLudwe Mpakumpaku.  UMatikinca, uMalgas noMpakumpaku ziinzalelwane zaseGcuwa ebeziyinxalenye yeTS Galaxy eyenze imbali ngokuphumelela indebe yeNedbank Cup emva kokubetha iKaizer Chiefs ngo’1-0 kwinyanga ephelileyo.  
Lo nto yathetha ukuthi uMnquma uneentshatsheli zeNedbank Cup okuqala ezimbalini. 
Kodwa uMatikinca uyakhala ngoMnquma athi awenzi ngokwaneleyo kwicala lophuhliso.  
“Siyacela uMasipala akhe ibala elisemgangathweni ukuze abantwana bakwazi ukudlala,” utshilo uMatikinca.  
Uthe eGcuwa kwagqibela ukubakho kwebala elingcono kula ndawo ineFingoland Mall namhlanje.  
Kwaye ukwathi kuza kubanzima ukuvelisa abanye abadlali abafana noMpakumpaku xa uMnquma kungekho qela elimele wona kwiABC Motsepe League.  
Lo nozinti weGalaxy ngumdlali wokugqibela oveliswe eGcuwa odlala kwizinga eliphezulu kule minyaka ingapha kweshumi edlulileyo. 
Usodolophu waseMnquma, uSithembiso Ncetezo, uthe umasipala ubufudula usematyaleni kodwa xa kunamhlanje ukwazile ukuwabhatala, kwaye lo nto ithetha ukuthi uzokwazi ukunika ingqwalasela kwimingeni ejongene nezemidlalo. 
 UNcetezo uthe baza kusebenzisana neekomiti ezikhoyo zemidlalo ukuqinisekisa ukuba bayancedisa ukuphuhlisa yonke imidlalo eMnquma njengoko incedisa ukususa abantwana kwiziyobisi. 
 Ukwathathe nethuba lokuba abulele ezi nzalelwane zaseGcuwa ngomsebenzi wazo omhle kwibhola ekhatywayo.  
Abanye babantu ebebezimase umsitho, ngumqeqeshi kaMpakumpaku ngexesha esakhula, uDuma Koyana, uAce Ncobo, obengumnikazi weButterworth FC uBanzi Siyongwana, umanejala kaMasipala uSilumko Mahlasela, umqeqeshi weThunderbirds Ladies uThembalethu Apleni nabadlali abasakhulayo.",UMatikinca ucela kwakhiwe ibala lebhola eMnquma
"Ukapteni weqela lesizwe leqakamba, uTemba Bavuma, uthi into ebalulekileyo ngoku kuye kukuqinisekisa ukuba iProteas iqhuba kakuhle kwimidlalo yeT20 International Series. UMzantsi Afrika udlale umdlalo wokuqala ne-India izolo eThiruvanthpuram. Oku kwenzeka uBavuma engonwabanga konke konke ngenxa yokungathengwa kwakhe ngamaqela eza kuthatha inxaxheba kwiT20 League ekhokelwa nguGraeme Smith. Amaqela ebethenga abadlali kwiveki ephelile elungiselela isiqalo semidlalo eza kudlalwa ekuqaleni konyaka ozayo. Kothusile ukungathengwa kweKapteni yonke yeqela lesizwe – kodwa uBavuma uthi into ibalulekileyo kuye ngoku yimidlalo yovavanyo iqela elijongene nayo kule veki phambi kokuya kwitumente yehlabathi. 
“Ingqondo yam ndiyibeke kwizinto zeqela lesizwe ngoku,” utshilo uBavuma phambi komdlalo wokuqala kwilizwe lamaNdiya ekuqaleni kweveki. “Ndisenendima ekufanele ndiyenze kwiqela lesizwe. Kufuneka ndikhokele ndincede iqela lesizwe. Ingqondo yam ikwindebe yehlabathi ngokuu. Okubalulekileyo ngoku kuthi kukuba kungabikho nto eza kusiphazamisa njengokuba sisiya kwiT20 World Cup. Andizimiselanga ukuzihoya ezinye izinto,” utshilo uBavuma ethetha nonoondaba kule veki. 
“Ndifuna ukuqinisekisa ukuba abadlali baya kwitumente yehlabathi kungekho zinto ezibaphazamisayo. Okwenzekileyo ndiza kubona ngelinye ixesha. Le midlalo yovavanyo yeyokugqibela phambi kwetumente enkulu. Ngoku sifuna ukuzama ukulungisa zonke izinto ezisilelayo emdlalweni wethu,” utshilo uBavuma. Ukuba uqhube kakuhle kwiqela lesizwe, ingayindlela yokuvuselela isazela kumaqela angamthenganga kwiveki ephelileyo. Uza kuhamba nzima uMzantsi Afrika ngoba amaNdiya abethe amaNgesi kutshanje. “Silindele umdlalo onzima xa sidibene ne-India ngoba inabadlali abazithembileyo kakhulu,” ulebele ngaloo mazwi uBavuma.",Ingqondo kaTemba Bavuma ikwitumene yehlabathi
"Umqeqeshi weSpringbok, * -Allister Coetzee, utyibilika emkhenkceni kwisikhundla sakhe kwiqela lesizwe. Oku kulandela emva kwesizini engabaxolisanga abaphathi beSARU. 
Kwiveki ephelileyo umqeqeshi nabadlali abaphambili beBoks, banike iSARU ingxelo emalunga nendlela eliqhube ngayo iqela lesizwe. 
Ngelixa uCetzee engena ezihlangwini zikaHeyneke Meyer ebutsheni, balo nyaka, bekulindelwe lukhulu kwaye kubekwe ithemba lesizwe kuye. Ukuza kuthi ga ngoku uwe ngeneno kwizinto ezilindeleke kuye. Kwimidlalo elishumi elinambini yovavanyo, iiBoks zibethiwe kwesibhozo. 
Ngokwembono kamongameli yemanyano yelizwe loMzantsi yombhoxo uMark Alexander iziphumo zalo nyaka ziyadanisa ngeyona ndlela. 
“Ngokwesiqhelo indlela eliqhube ngayo iqela siye siyihlalele phantsi nomqeqeshi, kodwa kulo nyanga bekudingeka ukuba siqwalasele ngeliso lokhozi ngenxa yeziphumo ezibi,” utshilo uAlexander. 
Into ecacileyo emva kwale ntlangano yekomiti ephezulu yeSpringbok kukuba uCoetzee akayi ndawo usezakuhlala nje ngomqeqeshi weeBoks. Utshintsho luzakwenziwa kwindlela odlalwa ngayo umbhoxo kunye nokutyunjwa kwabadlali, sele kuqaliwe ukwenziwa izimemelelo kumaqela adlala kwiSuper Rugby kweli loMzantsi Afrika. Ngaphambili iqela eliza kudlala belingaxhomekekanga kumqeqeshi kuphela ukulityumba, umqeqeshi weBoks ebencediswa yikomiti. Ngokomthetho omtsha ophakanyiswa yiSARU, uCoetzee uzakuncediswa ngumntu omnye otyunjwe yiSARU ukutyumba iqela lakhe. 
Kunyaka ozayo iSpringbok samkela iFrance kuluhlu lwemidlalo yovavanyo. Umceli-mngeni wokuqala kaCoetzee kunyaka ozayo kukukhangela ikapteni entsha njengokuba uAdriaan Strauss ezakubeka phantsi iintambo. Indlela eziqhube ngayo iiBoks kule sizini yinto engazange yenzeka kwimbali yazo.",Uzakunikwa elinye ithuba uCoetzee yiSARU
"Njengokuba imidlalo ye-Absa Premier Soccer League isongiwe kwimpelaveki edlulileyo, ngoku kufike ixesha lokuvuzwa kwabadlali abadlale kakuhle nabancede amaqela ngokwahlukana kwawo.  
IMamelodi Sundowns ziintshatsheli zePSL ka’2015/16 ngempelaveki edlulileyo. Omnye wabadlali ekulindeleke bagoduke befumene nguKhama Billiat. Le ndedeba yaseZimbabwe isebenze kakhulu kwisizini ka’2015/16 kwaye, ngoyena mdlali othe waqaqamba kokubini kwiqela lakhe nakwimidlalo nje ngokubanzi.  
UBilliat lilungu elingurhasatsha kwiCBD ebigqugqisa kwimidlalo yePSL kwisizini ephelielyo. Umqeqeshi weSundowns, uPitso Mosimane, uthi nguBilliat ofanelwe liwonga lomdlali wonyaka kwiPSL. 
 Akuphelelanga apho ngoba uJingles unebhongo ngomsebenzi owenziwe ngumdlali wakhe. “UKhama udlale kakuhle kule sizini noKeagan Dolly. Bendithetha nabo kutshanje.  
Ufumene iindebe ezine ngoku akwiSundowns. Ndamxelela ngokuya wayesiza kwiDowns ukuba uzakufumana iwonga lomdlali ophambili kwiPSL, sasincokola nje ngalo nto. Nokuba akalifumenanga iwonga lomdlali wonyaka, kodwa kum unguye. Kweli wonga lomdlali wonyaka, uBilliat, uza- kukhuphisana noogxa bakhe uKeagan Dolly noHlompho Kekana. Eyedwa uKhama ufake amagowuli alishumi elinesibini. UDolly noKekana nabo badlale kakuhle kakhulu. Kwiwonga lomqeqeshi wonyaka uPitso ukhuphisana noGavin Hunt weBidvest Wits noMuhsin Ertugral weBlack Aces. 
Amanye amwonga ame ngolu hlobo: 
Absa Premiership Young Player of the Season (U-21): Aubrey Modiba, Rivaldo Coetzee, Sello Jaftha. 
Absa Premiership Goalkeeper of the Season: Denis Onyango, Moeneeb Josephs, Shu-Aib Walters. 
Absa Premiership Defender of the Season: Thabo Nthethe, Thulani Hlatshwayo, Vuyo Mere. 
Absa Premiership Midfielder of the Season: Hlompho Kekana, Keagan Dolly, Khama Billiat. 
Absa Premiership Players’ Player of the Season: Khama Billiat, Keagan Dolly, Hlompho Kekana. 
Absa Premiership Footballer of the Season: Khama Billiat, Keagan Dolly, Hlompho Kekana. 
Absa Premiership Coach of the Season: Gavin Hunt, Muhsin Ertugral, Pitso Mosimane. 
Absa Premiership Goal of the Season: Ben Motshwari vs Chippa, Mpho Makola vs Chippa, Thabo Rakhale vs Aces. 
Absa Premiership Top Goalscorer: Collins Mbesuma. 
National First Division Top Goalscorer:  
Thabiso Kutumela. MTN8 Last Man Standing: George Lebese, Cecil Lolo, Ndiviwe Mdabuka. 
Telkom Knockout Player of the Tournament: Thabo Nthete, Denis Onyango, Bongani Zungu. 
Nedbank Cup Young Player of the Tournament: Duminsani Ngwenya, Oscarine Masuluke, Ndivhuwo Ravhuhali. 
Nedbank Cup Player of the Tournament: Jacky Motshegwa, Jeremy Brockie, Tendai Ndoro. 
MultiChoice Diski Challenge Player of the Tournament: Khayelihle Shozi, Liam Jordan, Sibusiso Sibeko.",UBilliat angafumana iwonga elikhulu kwiPSL
"UMphathiswa weSebe leMicimbi yeMveli neNtsebenziswano kuRhulumento eMpuma Koloni, uXolile Nqatha, uthi bayavumelana ukuba kolukwe ehlotyeni. 
Ingxelo ekhutshwe nguMphathiswa ibonisa ukuba esi sigqibo sizelwe zingxoxo ebezishushu phakathi kweSebe lakhe nemibutho echaphazelekayo. 
Phakathi kwemibutho ethathe inxaxheba kwezi ngxoxo kuquka oomasipala bezithili, iinkokeli zemveli, amaqumrhu ajongene nolwaluko, inkolo kaNtu, imibutho yeecawa, amapolisa namaSebe kaRhulumente. 
“Le mibutho neminye engachazwanga ibonakalise inkxaso yayo ukuqinisekisa ulwaluko lwasehlotyeni olukhuselekileyo,” kutsho uNqatha. 
Uhambisa athi yonke imibutho izimisele ukunikezela ngako konke okuquka abantu bokusebenza kwanokuncedisa ngezimali kweli linge. Isiko lolwaluko limisiwe ngexesha lasebusika kuMzantsi Afrika wonke emva kokuba eli nehlabathi ngokubanzi livingcelwe ngubhubhane weKhorona. 
“SinguRhulumente weMpuma Koloni sixoxe banzi ngalo mcimbi, saphuma nesicwangciso esibonisa iinjongo zethu zokulwa ukunwenwa kwesifo seKhorona, siza kusithumela kurhulumente kazwelonke ukuze siphunyezwe,” kucacisa uNqatha. 
USekela-Sihlalo weNdlu yeeNkosi eMpuma Koloni, uNkosi Langa Mavuso, umemelela ukuba uluntu lumnike ixesha elaneleyo urhulumente. 
“Sibongoza uluntu lumnyamezele urhulumente, isisombululo sisendleleni kule ngxaki yokwaluka nesifo seKhorona,” kutsho uMavuso. 
Ukwamemelela ukuba urhulumente enze inguqu kwimithetho elawula ulwaluko ngokukhawuleza. 
Ukanti uNqatha uthi benza konke oku bezama ukuthintela ingxaki. “Xa bengenakuvunyelwa ukuba boluke aba bantwana, bakoluka ngeendlela ezingekho mthethweni, bafumane ukwenzakala, singakwazi nokufika kwezoo ndawo,” kutsho uNqatha. 
“Sijonge ukuba isiko lokwaluka liqhubeke ngendlela eza kukhusela ubomi babo bachaphazelekayo,” utsho uNqatha. 
Ukusukela oko kufike esi sifo seKhorona, kufunyenwe iindawo zokwalusa ezingekho mthethweni kwiindawo eziliqela zeMpuma Koloni. 
Esi sicwangciso kulindeleke ukuba sicacise banzi ngeendlela eziza kusetyenziswa ukukhusela ukosulelana kwabakhwetha, amakhankatha nabo bonke abachaphazelekayo ngesifo seKhorona. 
Ilizwe loMzantsi Afrika linabantu abangaphezu kweshumi elinethoba lamawaka ababhubhe ngenxa yeKhorona. 
Ngabakhwetha abangamashumi amabini ananye ababhubhele esuthwini ngexesha lolwaluko lasehlotyeni kunyaka ophelileyo.",Kuza kwalukwa ngoDisemba!
"Kufanelekile ukuba xa sivala le nyanga yezinto ezililifa kuthi (Msintsi) sikhangele emva koovulindlela bokubhalwa kolwimi lwesiXhosa.  
Ulwimi lwethu lilifa kuthi kwakunye nabo balibhala kwatanci kunathi. Masinike imbeko, sikhumbule ubawo uArchibald Campbell Mzolisa Jordan (1906-1968), owenze igalelo elikhulu kuncwadi lwesiXhosa ngokubhala iincwadi.  
Lo sithetha ngaye yinzalelwane yaseMbokothwana kuTsolo, urhogole amandla okuqala ebomini kwimilambo efana neTsitsa, nathe kamva wakubalula kwenye yeencwadi zakhe. 
Urhabule ulwazi lwakhe kumaziko aphambili eMpuma Koloni aquka iSt Johns eMthatha, Lovedale eDikeni, iFort Hare. Wenza isidanga seeMasters kwiYunivesithi yaseKapa ngo1942.  
Uyibhalile incwadi ethi Ingqumbo yeminyanya ngo1940, incwadi ethi KwezoMpindo zeTsitsa ngo1973 yenye yeencwadi zakhe ezathi zamenzela udumo.  
Nguye obebhala umhlathi wemibongo kwiphephandaba Imvo Zabantsundu exhobisa, efundisa, esonwabisa uluntu. Okungaqhelekanga ngaye kukuba wafunda, wathetha, wafundisa ulwimi lwesiSotho ngenxa yobukrelekrele bengqondo yakhe. 
Incwadi yakhe ethi Ingqumbo yeminyanya yaguqulelwa esiNgesini yiNkosikazi yakhe eyayikwangumbhali uPhllyis Ntantala.  
Ngenxa yamandla ayo nendlela eyayibhalwe ngayo le ncwadi, Ingqumbo yeminyanya yaguqulelwa nasesiBhulwini. Ngenxa yomsebenzi wakhe, iYunivesithi yaseNelson Mandela ngo2004 yamwonga ngesidanga sobuGqirha kwezokubhala.  
Ngenxa yorhulumente wobandlululo kweli, ngo1961 wazibona ejijisana nombuso ngenxa yokungavunyelwa ukuba aye kufunda eMelika efumene inkxaso yokufunda.  
Ngo1966 esebenza kwiYunivesithi yaseKapa weza nesicwangciso sokufundiswa kolwimi lwesiXhosa kubantu abangathethi siXhosa. 
Usebenze njengeNjingalwazi eyongamele iilwimi zaseAfrika kwiYunivesithi yaseCalifornia nakwiYunivesithi yaseWisconsin-Madison. 
Ubomi bakhe bonke usebenzele ukukhuselwa, ukhuliswa, nokunikwa inxaxheba kweelwimi zaseAfrika. Incwadi yakhe ethi Ingqumbo yeminyanya yenye yeencwadi ezisaxoxwa nanamhla oku ngabathandi bolwimi lesiXhosa. Bambi bathi yancedisa ukucinezela amasiko nezithethe zeli, bambi bathanda ukubhalwa kolwimi nomxholo webali. 
Omnye wemibongo yakhe ubangele ingxoxo enkulu kwiinzululwazi zokubhalwa kwemibongo. Oku kwakungenxa yokuba wawunesivakalisi esithi ‘Hamb’okunya’.  
Kwiingqanga ezikhe zaxoxa ngalo mbongo, uNjingalwazi Mbulelo Mzamane ngomnye wazo, umbhali wesiZulu uDan Kunene wayevakala exhasa uJordan kulo mbongo.  
Kakade ukubhala kombhali kumele ukuba kuxoxwe, kuthukwe, kwamkelwe ngabanye.  
UAC Jordan unguyise kuPallo Jordan owayekhe wayinkokeli edumileyo kumbutho weANC. Kuye sakube sisithi Jola!",Sikhumbula uAC Jordan
"Iinkokeli zebandla i-Army of Christ Ministries eNdevana eQonce, ziwaphikile amabango esibini esikhubazekileyo esikhala ngelithi umfundisi weli bandla uyabagxotha kumhlaba abaqala bafika kuwo ngakwityalike yeli bandla. 
Kutshanje I’solezwe belipapashe inqaku ngesibini sakwaMakeleni, uPhumza noAndile Makeleni, esikhala ngelithi asisalali behlayo ubuthongo ngenxa yokoyika ukukhutshwa kwityotyombe abalakhayo kufuphi nale tyalike. 
AbakwaMakeleni bathi ngumhlaba wabo lo bakhe kuwo, kodwa iinkokeli zeli bandla zithi akunjalo. 
Umama uXoliswa Twalani weli bandla uthe: “Asikhuphanga bantu kumhlaba wabo, la mhlaba asingowabo ngumhlaba wethu esawuthenga nge-R10 000 kuMnu. Veveza, ngenyanga yeSilimela ngonyaka ka2010.” 
“Xa sigqiba kuthenga isiza, uMnu. Veveza wabiza ikomiti esithi makuyiwe kusapho lakwaMakeleni, esithi akayazi ukuba bangena njani kulo mhlaba wakhe. Kodwa emva kweminyakana sihleli nabakwaMakeleni sabona sithukwa ngu-Andile, esithi yena wafika kuqala kunomfundisi [uBonginkosi Twalani], ngoko ke akazukususwa ngabantu baseTranskei,” utshilo uXoliswa. 
Umfundisi uthe wakubona ukuba uyathukwa, waya emapoliseni eyokuxela ukuthukwa nguAndile. 
UXoliswa uthi abakwaMakeleni babelinikiwe ithuba yinkundla ukuba baphume kula ndawo “kuba ayoyabo, yeyethu – kodwa abazange bayenze lo nto”. 
“Aba bantu bahleli endaweni yethu, kodwa bayaqhubeka besiphatha gadalala ngokwasemphefumlweni, aba bantu bakwaMakeleni babeyinikiwe indlu ngabasemagunyeni qha abayifuni. 
“Xa benokuthetha inyani batsho ukuba asiyondawo yabo leya ndicinga ukuba umfundisi angabaxolela abayeke bahlale phaya,” utshilo uXoliswa.",‘AbakwaMakeleni bahleli kumhlaba webandla lethu’
"KAPA:  
Umntu ngamnye unendlela ekhethekileyo yokunxiba neyohlukileyo kwindlela abanye abantu abanxiba ngayo.  
Isinxibo somntu ngamnye sikuzobela umfanekiso ngqondweni sikuxelela ukuba ungumntu onjani yaye yeyiphi indlela aphila ngayo.  
Kungoku nje kukho iqela elizibiza ukuba yiGeneral Brotherhood elinxiba ngendlela etsala umdla ekubuyisela emva kwiintsuku zamandulo ngethuba ootatomkhulu babehlala ezinkomponi nasezihostele, nalapho kwakunqabile ukubona umntu wasetyhini.  
La ngamadoda angamanene angahlalwa nayimpukane, nendlela akhangeleka ngayo kuyacaca ukuba aphuma kumakhaya afudumeleyo, yaye anendlela eyahlukileyo xa ehamba ayawucenga umhlaba ngesidima nesithozela.  
La madoda uyakuwabona ngokunxiba iihempe, neekepusi zesikhotshi kwaneebhulukwe ezicwebezelayo ezinezembe eligeca iimpukane logama izihlangu zawo zimenyezela, ungafunga ukuba awanyatheli ngazo phantsi.  
“Iimpahla zangaphantsi ezinxitywa ngamadoda akubalulekanga ukuba zibonwe nguwonkewonke kuba oko kubonakalisa ubuze bawo,” utshilo uRoler Ntsenge, 62, ophuma kulo mbutho iGeneral Brotherhood.  
Esitsho ukuba abaququzeleli ukuba abantu banxibe ngohlobo lwabo, koko indoda mayinxibe isinxibo ngokufanelekileyo kungaveli iimpahla zangaphantsi esidlangalaleni.  
UNtsenge uthi kuyaxhalabisa ukubona abantwana abangamadodana betebhise iibhulukhwe ze kuvele impahla yangaphantsi.  
Uthi baliqela lamadoda angaphaya kwamashumi amabini anesihlanu, baqale ukudibana kunyaka ophelileyo.  
OkaNtsenge uthi injongo yeGeneral Brotherhood kukwakha amakhaya afudumeleyo, ukunciphisa iziganeko zempatho-gadalala ejoliswe kumanina nabantwana.  
Ekwatsho kananjalo ukuba ilizwe lonakele, ngelithi kufikelele ixesha lokuba amadoda aqokelelane angoyikwa koko ahlonitshwe ngezenzo zawo ezihle.  
La madoda achule ukunyathela ejikeleza izitalato zaseSamora Machel ePhilippi, ebonisa ngendlela anxiba ngayo. 
 Lo mboniso ububanjwe ngoMgqibelo umhla weshumi kule iphezulu. 
 Oku kutsale umdla ngokubanzi kubahlali, bambi bangenelela behamba nala madoda.  
Eli qela lamadoda lixelele I’solezwe ukuba likwathatha inxaxheba linqwanqwada abafana abasakhulayo ngemiba yokubakhulisa baphuhle babe ngamadoda okwenene.  
UNtsenge uthi babamba iindibano apho bashukuxa khona imiba ebalulekileyo yokwakha nokukhulisa amakhaya abo. 
Uthi oko akupheleli nje apho, koko naxa umntu ehlelwe sisehlo baye bancedisane naye ukuqabelisa lo mcimbi kungenjalo ingxaki leyo ajamelene nayo.  
Woleke umsundulu ngelithi bazama ukubuyisa umoya wobuntu nadiza ukuba ngoku bona banezihlobo ezohlukeneyo phantse lonke kweli leKapa, nathi oko kubangela ukuba kube lula ukuba umhlobo wakho akwazi akuhlangule xa ugaxeleke engozini kwindawo leyo ubutyelele kuyo.  
Ezi ndibano zibanjwa kumakhaya abo kwiindawo ezohlukeneyo ngelizama ukwakha ubuhlobo nobuntu. 
isibhalo@inl.co.za",Impahla yangaphantsi yamadoda mayingabonwa!
"Qho ngenj`ixukuxa, ndivuka ndihlambe ndiphulaphule uMhlobo Wenene ngecala emva kwentsimbi yesihlanu, ukuze ndingashiyeki kwezo ndaba zezolo nezosuku olutsha kwinkqubo yeendaba enguLaphum`ikhwezi.  
Ndihlala ndiphulaphula ngomdla omkhulu ukuze kutyhileke amehlo, kondleke nengqondo, ndize ndazi banzi ngako konke okuqhubekayo kwizwe lookhokho bethu.  
Ngaxesha linye, ndithi ndiphulaphule apho kunomathotholo, ndibe ndiqwalasele nakumabonakude ndibukele kwa ezondaba.  
Nokuba kwezi ndaba zamajelo osasazo kuthethwa ngezentlalo yabantu; ezoqoqosho; ezopolitiko nezamazwe ngamazwe, lowo umameleyo okanye ubukeleyo uya kuqaphela ukuba ezona ndaba zininzi nezigqamileyo zezo ziveza ukonakala kwelizwe nehlabathi jikelele!  
Ndithi sendifika endlwini ukusuka emsebenzini ndingene ndiye ngqo kwimijelo yeendaba kumabonakude, nalapho ndihlangatyezwa ziindaba nemiboniso yobundlobongela; udlwengulo; ubuqhophololo; iimfazwe; ukuhlazana ngentetha phakathi kwabo bazanayo, abatshatileyo, abakwimibutho eminye neyahlukileyo, kwanabo bangoosaziwayo, kuchazwa kuvezwe ngemeko yokubulalana kwabantu nokuphathana gadalala. Ihlabathi lijikile lingumbhodamo wembonda-ndimunye ehlasimlisayo nebambisa amazinyo! 
NakwiziBhalo aveziwe amazwe ayembethwe bubumbonde-mbonde, amazwe awayebalasele ngokuphukaneka kwabantu, amazwe ayesaziwa ngokuqhaqheka kwezimilo bange abantu balapho batweze amatakane, lawo ngamazwe ayefana neLodebhare, iGomora neSodom.  
Kuloo mazwe naliphi na isikizi elaziwayo neligqithisileyo lalifumaneka. NgokweziBhalo abo baphambukela kuloo mazwe entshabalalo, amazwe embondandimunye yokungendawo, abo bantu babethandazelwa babuyiselwe kumazwe oxolo, amazwe endili, amazwe ethemba afana neKanana.  
Ngokobuntu bethu thina maXhosa, xa isizwe siphuma endleleni asivulwa side seyele, koko kuhlaliswa umntu phantsi, kuthethwe naye kuba kakade sikholelwa kwelokuba ilizwi liyaphilisa. Kubuhlungu ukubona iindawo esihlala kuzo zingumdudo woononkala, kungekho unqanda omnye, suka ubone abantu bekhuthazana ekwenzeni okubi kuloo ngxube-vange yamasikizi namanyala aza kusikhokelelela kwantshabalala! 
Ukuba uyakwazi eHillbrow, kwaZibonele! Yiya eHillbrow mntakwethu nawe dadethu, kumbindi wesixeko saseRhawutini , ubone indlela umntu nomntwana ontsundu aphila kabuhlungu ngayo. 
 KukwaSikizi nakwaNontsizi apho! Imibhobho nemijelo yamanzi ngamakhaya kwabanye, ufike ngobusuku beziqothe kuloo mibhobho nasecaleni kwezakhiwo bezigqume ngamakhalibhodi nangamaphephandaba.  
Kwizitalato zaseHillbrow eyona nto isetyenziswayo ukulwa indlala nokucima iinzingo zobomi luninzi lwabantu ziziyobisi ezahlukeneyo, ngaphezu kokutya.  
EHillbrow njengaseMdantsane, inkawu ityiwa ilila, ize imfene isinde ngokugoloza. EHillbrow uphangwa ilanga lihlabe umhlaba.  
Uphangwa lusana, uphangwa ngumfana, uphangwa lixhego, ude uphangwe nangumama oliqina okanye ixhegokazi! Ukuba ufuna ukubona imbondandimunye yokwenyani, yiya eHillbrow! 
 Iziphatha-mandla, ngokusebenzisana noluntu, kumele ziyilungise imeko yaseHillbrow nazo zonke iindawo esihlala kuzo thina sizwe esintsundu, ukuze umntu akhulelwe bubuntu, kutsho kuvuseleleke isidima nexabiso lomntu! 
Makuthiweni ukuze kulunge! Xa sasibekela bucala izifundo ezigxile kwiBhayibhile kwikharityulam yesizwe, zeziphi izifundo zoluleko esazifakayo endaweni yazo?  
Kaloku kwizifundo ezingcwele umntwana wayefundiswa ukuba amhloniphe umzali, amazi umntu, athobele umthetho wabazali, anqule ngembeko nangendili kumawabo aphilayo nalele ukuthula, agqibele ngokumoyika uThixo.  
Kutheni amagosa aphuma kumasiko ohlukeneyo angandwendweli ezikolweni njengabavangeli nabefundisi beziNgcwele, bathethe nabantwana ngendlela yokuziphatha, indlela yokuba ngcathu kwizinto ezingakhiyo, bamthande bamazi umntu ngokohlobo nabo abanokunqwena kwenziwe ngalo kubo?  
Ingaba ngenene ingqeqesho iqala ekhaya? Abazali abasakwazi kululeka, iintsana zabo zenza unothanda kuba endaweni yokululekwa ziyacengwa, ziyafekethiswa ziphululwe zakugqiba zinikezelwe kumabonakude azikhulise ngokuzivezela obo bomi beLodebhare, iGomora neSodom! 
Ndingomnye wabo bathamsanqelekayo kuba ndandibethwa, ndohlwaywe ngabazali nangootitshala esikolweni xa ndenze okungamkelekanga, xa ndingaphulaphuli naxa ndingalufezekisi uxanduva olujongene nam.  
Abo baphosiweyo okanye baphoswayo yilo ngqeqesho, bakuhlala bentyumpa-ntyumpeka kobu bomi buyimbondandimunye!  
Ubomi esibuphilayo neentsana zethu bobentshabalalo, kwaye ukuba asishukumi ngokukhawuleza xa sisonke, sihlahlele abantwana bethu indlela eyiyo, isizwe esintsundu siza kubhanga!  
Uthethe wophela unyawontle uJadezweni (Pastor J) kwenye yeemvuselelo zakhe kwiBlakfesi Eyondlayo Ekuseni kuMhlobo Wenene wenjenje: “Mawethu, masiqwalasele xa sisonke ukuba yonakele phi, sakugqiba siyilungise.  
Akekho umntu oza kulanda imizi yethu eyonakeleyo, akekho umntu oza kulanda izikolo zethu ezonakeleyo, akekho umntu oza kulanda ilizwe lethu elonakeleyo, sithi kuphela mawethu!”",Kuyimbondandimunye nje!
"Akubuliswana ngasandla. Akongiwana. Akuhanjelwana emakhayeni ngelokuchitha isithukuthezi kuselwa ezibandayo okanye kudlalwe imidlalo ezikoneni.  
Akubalekwa ezindleleni, akuhanjiswa kwazinja ezo zembala, ngamafutshane akuyuruzwa. Zininzi izinto ezithe zarhoxiswa susela oko ikhorona ithe yagaleleka eMzantsi Afrika kwinyanga ephelileyo. Kodwa sekunjalo iphephandaba lakho, I’solezwe lesiXhosa, lisazimisele ukupapashela iindaba ezibalulekileyo veki nganye, oko sikwenza mahala.  
Nangona inkoliso yabafundi bethu ibuza ukuba buphina ubulumko ekuhambiseni iphepha ngexesha apho kukhuthazwa ukubhekelelana kwaye kubekwa nemiqobo eqatha elawula iintshukumo, siniqinisekisa ukuba senze iinzame nemigudu yokuqinisekisa ukuba abasebenzi bethu abahambisa iphephandaba lenu basempilweni kwaye iinqwelo abahamba ngazo zifafazwa rhoqo ngezibulalintsholongwane. 
 Imizi yopapashondaba kwilizwe lonke nakwihlabathi lonke yothuswe kukuvumbuluka kwale ntsholongwane ethe yongezelela kumcelimngeni wezorhwebo, uvingco nalo longezelele kuloo ngxubakaxaka.  
Bambi bakhethe isisombululo sokupapasha kwiminatha yeintanethi, kodwa kuba sisazi ukuba ayinguye wonke umntu onecham lokungena kule minatha ngenxa yeendleko ezoyanyaniswa namaxabiso edata, thina sikhethe ukuba sinipapashele eli phepha.  
Njengabo bagqalwa njengabasebenzi abadingekayo, iintatheli zethu zithe bhazalala ziqokelela amabali aza kuba yinxalenye yembali isakudlula le nkathazo, kwaye siqinisekisa ukuba abafundi bethu bafumana iindaba ezithembekileyo nezingangxengwanga- mahala!  
Njengoko amashishini amaninzi evaliwe ngeli xesha lovingco, siza kuqhuba sibeka iphephandaba lethu kwiindawo ezifikelelekayo nakwiindawo zikarhulumente ezivuleleke kumntu wonke ezifana neekliniki, izitishi zamapolisa kunye nezinye iivenkile ezivulileyo ngeli thuba. Sithande uqiniseke ukuba oku sikwenzela ukulungelwa kwakho, kwaye sikwenza ngendlela elungeleleneyo.  
Hlala ukhuselekile, zigcine uphilile kwaye hlala ekhaya!","Hlalani emakhaya, zilelani iKhorona!"
"KUBONAKALA ngathi umninawa kaKumkani Buyelekhaya Dalindyebo sele elungele ukubambela umkhuluwa wakhe emva kokuba ikomishini ebityunjelwe ukujonga oyena mntu uselungelweni – ngokwesiko – ithe nguNkosana Mthandeni Jongisizwe Dalindyebo oselungelweni lokubambela le kumkani yabaThembu isentolongweni.  
Ikomishini yesebe lentsebenziswano kurhulumento kwakunye nemicimbi yeenkosi (Cogta) ibhengeze igama likaNkosana Jongisizwe njengoselungelweni lokubambela uKumkani Zwelibanzi.  
UNkosana Jongisizwe wolekela uKumkani uBuyelekhaya nanjengoko bezalwa nguKumkani Sabata Jonguhlanga Dalindyebo noKumkanikazi NoMoscow Dalindyebo.  
Amalungu obukhosi bakwaDalindyebo ebephakamise igama likaNkosana Jongisizwe nelikaNkosana Azenathi Dalindyebo kule komishini.  
UNkosana Azenathi ngunyana wokuqala kaKumkani Buyelekhaya, noxa nje unina kaAzenathi engeyonkosikazi yesizwe (umfazi ozekwe kobunye ubukhosi). 
Isithethi sobuKumkani babaThembu uNkosi Daludumo Mtirara uthi bayavuya ude waqatyeliswa umba wokuba ngubani ozakubamba endaweni kaKumkani Dalindyebo. 
Isibhengezo sale komishini karhulumente siza kwiintsukwana emva kokuba iikumkani zaseMpuma Koloni zithe zatyelela uMongameli Jacob Zuma eRhawutini kwiveki ephelileyo ngenjongo yokumcela ukuba axolele unyana kaKumkani Sabata Dalindyebo. 
Eli gqiza beliye eRhawutini beli quka iKumkani yamaXhosa uMpendulo Zwelonke Sigcawu, eyabaThembu baseRhode uSiyambonga Dalimvula Matanzima, eyamaMpondo aseNtshona uNdamase Ndamase, eyamaMpondo aseMpuma uKumkanikazi Lombekiso MaSobhuza Sigcau. 
IKumkanikazi yamaRharhabe uNoloyiso Sandile ayikhange iphumelele kodwa ibimelwe nguNkosana Zolile Burns-Ncamashe. 
UMtirara uthi uNkosana Jongisizwe ukhwebe indibano koMkhulu eBumbane ngoLwesihlanu (21 kweyeDwarha) ebiza bonke abantwana bakaKumkani Ngangelizwe ukuze kuxoxwe ngalo mgqaliselo wale komishini.",Umninawa kaBuyelekhaya uzakuba libambela-kumkani
"LiyaVUTHA ngumsindo ixhegwazana laseNyanga eKapa kulandela ukuthunyelelwa iileta zemali ekufuneka liyibhatele kwiSixeko saseKapa.  
UFuneka Monica Sonqwelo noneminyaka engamashumi asixhenxe (70) ubudala, uxelele I’solezwe ngentlungu eyenziwa sisixeko sokumthumelela iileta ezimyalela ukuba abhatale amanzi angawasebenzisiyo.  
“Sisigezo sodwa esi sokufunwa imali engaka kodwa ndihlala etyotyombeni elingenawo nalo manzi bandifuna imali yawo,” utshilo uSonqwelo.  
Uqhube wathi ngethuba eqala ukufumana ezi leta wayecinga ukuba kwenziwe impazamo kodwa zathi gqolo ukuthunyelwa.  
“Indivisa ubuhlungu into yokuba ndifunwe imali engaka kodwa ndihlala etyotyombeni elinethayo, okanye ndinayo indlu nto nje baphisa ngayo?” kubuza uSonqwelo.  
Watsho esithi akukho mali azoyibhatala kuba la manzi kuthiwa makawabhatale akanawo kwaye zange wahlala endlini yesitena. 
 “Ukuba bebelumkele ukusakhela izindlu le ndlela balumkele ngayo imali akukho namnye umntu olingana nam ngehlala etyotyombeni, makhe bandakhele indlu emva koko baqale ke bathumele ezi leta zifuna imali.”  
Uqhube wathi uqale ukuhlala kwindawo yaseMkhonto ngo2007 kwaye uyinzalelwane yaseKapa.  
“Nawe uyazibonela imeko endihlala phantsi kwayo, jonga nje le mvula ebisandokunetha ishiye eli tyotyombe limanzi,” utshilo. 
 USonqwelo ukwaxelele I’solezwe ukuba ngamanye amaxesha kubanzima kuba uleqa iimpuku ezigcwele ityotyombe lakhe.  
“Inye into endiyicelayo kukwakhelwa indlu, iileta zamanzi mazibe zithunyelelwa aba bantu bahlala ezindlini,” utshilo. Ngethuba I’solezwe lindwendwele ityotyombe lakhe lizibonele ngamehlo iileta ezithunyelwa sisixeko kunye naleyo imyalela ukuba abhatale imali engange R15289.58.  
“Kule mali yendodla ndiyifumanayo bacinga ukuba ndiza kuyithatha phi loo mali ingako, nokuba ke bekusithiwa ndinayo loo ndlu ngamanzi atheni la abiza kangaka?” utshilo uSonqwelo.  
Ilungu lesixeko saseKapa uCouncilor Xanthea Limberg uthe isixeko silwenzile uphando malunga nale mali yamanzi ekufuneka ibhatelwe ngumakhulu, kwaye bafumanise ukuba uSonqwelo wavulelwa iakhawunti yamanzi emva kokuba kwakuzokwakhiwa izindlu.  
“Ukwakhiwa kwezo zindlu akukaqalwa, kwaye singalitsho litsole elokuba umakhulu angekhe ayibhatale imali yamanzi efunwa kuye,” utshilo uLimberg, nangona esithi uSonqwelo akazubasayibhatala imali, umnqweno wakhe kukuba baxolise ngokuba bamakhele indlu.  
“Akukho nyani kwaba bantu kuba ixesha eli lonke bebeyazi ukuba andinandlu kodwa baqhubeka nokuthumela inqwaba yeeleta, mandingagezelwa sisixeko ndiyinzalelwane yalapha,” utshilo.",‘Ndiyithatha phi iR15289.58 yamanzi etyotyombeni?’
"Kukho nto ethande ukuxhaphaka kwiindawo esihlala kuzo thina bantu bantetho isisiXhosa, le yokuba xa ubani esenza okanye ethetha into enokuhlola phakathi, kungenjalo esenza okanye ethetha into enokuza neshwangusha, kuthiwe loo nto ayenzayo nguNongqawuse.  
Kule mpelaveki yomhla wesithandathu ukuya kumhla wesibhozo kule nyanga kaCanzibe, ndiye ndatsiba ngequbuliso kweliya lakowethu eCumakala.  
Injongo yolo tyelelo ibikukuya kuzimasa umcimbi wokubuyiswa komkhuluwa wam, uMalusi Snukwa Mavela, Aa Mangangenyathi! Kulo msebenzi, lithe xa elinye ixhego lakwaGatyeni libalisa ngengozi yeemoto ezimbini elizibone ziseyela ngokulandelelanayo kumchankcatho wendlela ephakathi kweMabhele neGasela, kwasweleka abantu abane ngoko nangoko, ladanduluka ixhego lasemaNgwevini, ubawo uNzungu, esithi, “Yintoni na le uyithethayo Mnywabe? NguNongqawuse lo ndiyakuxelela!” 
Ngoko nangoko, lithe lakutsho eli xhego, ingqondo yam yazikisa ukucinga, suka ndatsho ngolugoso, ndimangaliswa kukuvakala kwale ntetho ityebe kangakanana, ntetho leyo inegama lomntu onembali ekhwinisa umzi ngokubanzi, nangani nje uphando olumane ukwenziwa mva nje, lufuna nokuveza ukuba kusenokwenzeka ukuba intombi kaMhlakaza uNongqawuse, yayingenatyala.  
Kuthi kanti abo babeze kuhlutha umhlaba nemfuyo yoobawomkhulu, basebenzisa igama layo ekukhwezeleni intshabalalo nenkxwaleko kumzi kaNtu kwesa sithuba sika-1856 ukuya ku-1857. 
Imbali esuka kwiincwadi ezabhalwe yimizi nemibutho yasemzini ithi kule nyanga kaCanzibe, kulaa mnyaka ka-1856, intombi kaMhlakaza uNongqawuse wayehamba nehlakani lakhe uNombanda besiya kukha amanzi entlanjeni, kwizibuko lomlambokazi iGxarha kwelikaKumkani uSarhili. Kungekudala zimkile ezo ntwazana, zibonwe zibuya ngesantya esikhulu, zafika kuMhlakaza nowayeyimboni, zachaza ezikubonileyo apho entlanjeni.  
UNongqawuse uchazile kuMhlakaza esithi ubone abantu abazibiza ngezinyanya beliqela, benenkangeleko engaqhelekanga, besithi kuye makazise umyalezo wokuba zonke iinkomo nesivuno mazitshatyalaliswe, ukuba kwenziwe oko, izinyanya ziya kuvuka zize kuqhamisa isizwe sikaNtu ngendyebo, kuphilwe ngoyolo nangonaphakade. 
Kaloku indaba yotyelo ayizange yakhola, ingakumbi xa isuka kwimveku yentwazanana. Nanko uMhlakaza esiya kuzivela azibonele apho entlanjeni.  
Imbali yasemzini ayichazi ukuba ubone weva ntoni apho uMhlakaza, kodwa oonobalisa bakowethu endikhule beyichuba indaba kaNongqawuse, bathi kwimbali efundwe ezikolweni kukho ndawana ingavezwayo, le yokuba uMhlakaza bakho ngenene abantu awababonayo apho entlanjeni, besithetha buyekeyeke isiXhosa, kodwa bonke bemzele ngemiva ngoku beyalelayo kuye. Ubuyile ke wawuphalaza umcimbi ebukhosini, zonke iziphatha-mandla zawisa umthetho wokuba makutshatyalaliswe konke ngokomyalelo. 
 Zatsha zangqungqa izivuno zakowethu, zawa ngokuwa iinkomo zohlanga, zatya zadikwa yeyokosa iimpuku, abhukuxeka namaxhalanga. Emva kwako konke, cwaka, azabuya izinyanya nookhokho njengoko bekuyalelwe, azafika neenkomo ekwakusithiwa ziza kuza ngolwandle, kwalandela indlala ebomvu.  
Uqungquluzile umntu kwasala abo basenamandla okutya amagqabi emithi nomhlaba, kungekudala nabo bawunabela uqaqaqa, abasenamandla besaba, baya kuncedwa ngabefundisi phakathi kweQumrha nenGqushwa. 
Ikumkani eyayingazange ilisabele ikhwelo lokutshatyalaliswa kwemfuyo, ukumkani uSiwani kaNdlambe noNonibe, yalondla usapho lwendlu entsundu, labe liyasinda ngolo hlobo elo gcuntswana liseleyo. 
 Kwanyanzeleka kwakhiwe isizwe ngokutsha, kodwa ngoku isizwe sibe siphelelwe kukuziphilela, siza kuxhomekeka kuhlanga lwasemzini ukuze sibe nomhlaba, ukuze sifuye, ukuze silime, ukuze silale sidlile.  
Kusenjalo ke nanamhlanje, asinanto sisaxhomekekile, inene isenguNongqawuse nangoku! Imbali yoonobalisa bethu ithi nanjengoko uhlanga lwasemzini lwafika lwafunda ulwimi lwethu, kungenzeka ukuba kuloo ntlambo uNongqawuse wanikwa loo miyalelo nguSir George Grey noogxa bakhe (Sir George Grey lowo kusathiywe ngaye iidolophu zeli lizwe), ukuze kaloku kususwe le nto iyintsika yethu maXhosa, inkomo nomhlaba, kuphele kuthi tu ngathi. 
Wahlomla esentlungwini ubawo uMncedi Zizi Mbambo wenjenje: 
“Mandulo phambi kweso sipheth`uNongqawuse; Madoda lihasa izisele zizele; Amadoda edimbaza umhla nezolo; Indoda ibiyinikwa inkomo yesisa; Indoda ibiyinikwa nenkomo yenqoma. 
Amaxhego ebewahlonele amasiko; Lisenziwa isiko ligqitywe liphalazwe negazi; Iintombi zaziwahlonele amakhwenkwe; Amakhwenkwe ehlonel`oonina; Oonina bebahlonel` oondofanaye; Amadoda ke emthobel` uQamata. 
Zadunduluz` inkom` emathafeni; Laqala ke ilizwe alibi nto; Waphalala umzi kaXhosa wazintsalu; Saphanza isizwe esintsundu saziindwane; Sabanjalo ke isimamga sesibetho sikaNongqawuse.” 
Siya kuthi ukuze isizwe sethu sizihlubule ngokupheleleyo kwiziqhamo zesihelegu esayanyaniswa noMhlakaza nentombi yakhe uNongqawuse, amaXhosa anamhlanje ayeke ukujonga ngasemva, koko aqalise ukuba nemihlaba, afuye, alime, ajonge phambili! 
Makube njalo mabandl` akaTshiwo!",NguNongqawuse ke lo!
"Ekugqibeleni, abalandeli bade bancuma emva kokuba Amakhosi ephumelele umdlalo wawo wesibini weDStv Premiership. Amakhosi azibethele AmaZulu ngegowuli elinye eqandeni (1-0) emdlalweni obunzima kakhulu eKings Park Stadium ngenjikalanga yanamhlanje. Igowuli leKaizer Chiefs lifakwe nguSamir Nurkovic emzuzwini weshumi elinanye kwisigaba sokuqala somdlalo. 
UNurkovic ubhakuzelise umnatha emva kukaVeli Mothwa ngebhola adibene nayo ikhatyelwe emva ngumdlali waMaZulu. Noxa iChiefs ikwazile ukufumana igowuli nokukhabela unozinti amatyeli ambalwa – kodwa AmaZulu ngawona adlale ibhola ebhetele. Amathuba okufaka amagowuli ebekhona – kodwa akukho qela elikwazileyo ukuwasebenzisa. Ifolosi yoSuthu, u-Augustine Mulenga ngoyena mdlali obeyinkathazo – kodwa ibifika uDaniel Akpeyi ethe qwa ezipalini. 
Kuyiwe kwixesha lokuphumla iChiefs inamandla ngenxa yegowuli elifumene kwangoko emdlalweni. Umdlalo uqale ngesantya esiphezulu nakwesesibini isiqingatha somdlalo. AmaZulu ayibeke phantsi ibhola esebenzisa uSithebe neSikhakhane esiswini. Uye waqina ngakumbi umdlalo waMaZulu kwisigaba sesibini emva kokuba uBennie McCarthy efake uLuyuyo Memela obengamboni tu uSiyabonga Ngezana. 
UHappy Mashiane uye wakhutshwa kwisigaba sesibini nangona ebenomdlalo omhle. Ukhatywe emzuzwini wokuqala emdlalweni nguSikhakhane onikwe ikhadi elityheli ngusompempe. Ukungena kukaKambole, uBaccus noNgcobo – kuyiqinisile indlela edlale ngayo iChiefs ebisukelwa ngaMaZulu. Ngoku iChiefs ineshumi lamanqaku, nawo AmaZulu aneshumi lamanqaku. Komnye umdlalo, iSuperSport United ibambene ngo’1-1 neBloemfontein Celtic.",Amakhosi aphumelele umdlalo wawo wesibini kwiDStv Premiership!
"Ibeluvuyo kwakunye nemincili kwibandla iThe Revelation Church Of God ngethuba umfundisi weli bandla uMprofeti S.B. Radebe egaleleka kulo ezokunikeza ngokusesikweni umnyunyuva wemoto iBMW 1 series ophunyelelwe kukhuphiswano lusapho lakwaMtila. 
Eli bandla belingakholelwa, beluvuyiswa kukuzibonela ngenyama uMprofeti wabo nanjengoko abanye bebembona okokuqala. 
Imoto iphunyelelwe nguAnele Mtila kwakunye nonkosikazi wakhe uKumnandi Mtila.  
Ukhetho lwenziwe ngomhla we31 kweyoMnga kunyaka ophelileyo kwibala lezemidlalo iOrlando Stadium eGoli, lusenziwa esidlangalaleni abantu beli bandla bejongile. Kolu khuphiswano bekukhuphisana amasebe awohlukeneyo aphuma kumaphondo onke eThe Revelation Church Of God.  
Inceba iye yehlela usapho lwaseMonti kwaMtila nanjengoko kwingxowa eyayihlukuhlwa kwaphuma iphepha elinegama lalo. 
UMprofeti uthi usapho lufikelele esigqibeni sokuba liyithengise le moto ukuze luzithengele indlu eyeyabo. Isivumelwano sele senziwe nabakwaBMW kwaye nendlu leyo bayifunayo sele bayikhomba. 
I’solezwe alikwazanga ukuncokola nosapho oluphumeleleyo emva kokufumana kwabo isipho sabo semoto, nasemnxebeni alifumanekanga de sabe sifikelela kwixesha lokupapasha. 
UMprofeti uthi eli lixesha lokuba iinkonzo zenze utshintsho kwiimpilo zoluntu. Uthi icawe mayingabiyondawo yokukhonza kuphela, mayibe yindawo yokuphuhlisa kwanokuxhobisa uluntu.  
Uthi useza kuqhubekeka ukubeka uncumo ebusweni babantu. Kweli phulo sele edale namathuba engqesho kwaye wakha namathala eencwadi.  
UMprofeti uRadebe ukwahlabe ikhwelo kwiinkonzo esithi mazingazifihli iziganeko zokuxhatshazwa koluntu ngaphakathi ezinkonzweni. Esithi into embi mayichazwe kwaye ipapashwe koonondaba bangabizelwa ezintle kuphela. 
Uthi uluntu malungaxhasi abefundisi balo xa beyokuvela ezinkundleni bevelela amatyala olwaphulomthetho, maluyohlule into elungileyo kwengalunganga ngenkokheli.",Imincili kwibandla iThe Revelation Church Of God
"Usekela mongameli weli uCyril Ramaphosa ukhokele igqiza lorhulumente weli ukusinga eDavos eSwitzerland besiya kuzimasa inkomfa yaminyaka le yeWorld Economic Forum.  
Le nkomfa entsukune kulindeleke ukuba ishukuxe banzi imicimbi engemeko yezimali kumazwe ehlabathi ngelizama ukufumana izisombululo kwiingxaki zoqoqosho.  
Inkokeli eziphuma koorhulumente, kushishino, imibutho ezimeleyo kunye nabo baphuma kumaziko wezemfundo ephakamileyo badibene Switzerland bexoxa amacebo okuqiniswa kwemeko yezoqoqosho kwihlabathi. Zingaphezu kwamawaka amabini inkokheli ezithathe inxaxheba kule ndibano phantsi komxholo okhuthaza ukukhathala nokuthathwa koxanduxa ziinkokheli kwihlabathi.  
Le nkomfa yaqala ngonyaka ka1971 ibizwa ngegama eliyi “European Management Forum”, yaze ngonyaka ka1987 yatshintsha yabizwa ngegama eliyi “World Economic Forum” emva kokuba iquke amazwe amaninzi wehlabathi. 
Le ndibano kulo nyaka ibanjwe ngexesha apho oorhulumente kunye nabezoshishino kwihlabathi bajongene nengxaki yemeko yezoqoqosho engazinzanga.  
Othethe egameni lorhulumente weli uRonnie Mamoepe uthe igqiza lorhulumente weli lizakusebenzisa eli thuba. “Sizakusebenzisa eli thuba ukuthengisa ushishino lelizwe loMzantsi Afrika koosomashishini behlabathi namagosa asuka koorhulumente abohlukileyo,” ucacise watsho uMamoepe. 
 Igqiza loMzantsi Afrika liquka abaphathiswa bakarhulumente, abezoshishino kunye nenkokheli zemibutho yabasebenzi. Ongumlawuli weBrand SA UKingsley Makhubela uthi kuninzi abanokukuxelela ihlabathi ngoMzantsi Afrika.  
“Kumele ukuba sibaxelele ukuba emva kwenkululeko siqale ubuhlobo obuqinileyo nabasebenzi kwiinkampani zeli, iingxaki zoqhankqalazo ezakhe zakho ngaphambili asisenazo ngoko ke siyabamema ukuba beze kutyala imali eMzantsi Afrika,” utsho uMkhubela. 
URamaphosa uphelekwa ngabaphathiswa abaquka uPravin Gordhan, Jeff Radebe, Ebrahim Patel, Rob Davis, Nomvula Mokanyane kunye nomphathiswa wezotyelelo kwiphondo laseKZN uSihle Zikalala.  
Ilizwe loMzantsi Afrika kulindeleke ukuba libambe le ndibano egameni lamazwe aseAfrika ngenyanga kaCanzibe walo nyaka.  
Uninzi leenkokheli kushishino nakoorhulumente behlabathi zixhalabile ngenxa yemeko yezimali engazinzanga ehlabathini, le nkomfa izakuthetha banzi ngezi ngxaki. 
 Zingaphezu kwamakhulu amahlanu izithethi ezizakuba zithetha kule nkomfa zishukuxa imicimbi eyahlukileyo. Lowo wayesakuba ngumongameli welizwe laseRwanda uPaul Kagame uphakathi kwezonkokeli zizakuthetha kule nkomfa.  
Ukungalingani kubantu behlabathi isengumcelimngeni ekulindeleke ukuba uxoxwe banzi yile ndibano, itshilo ingxelo.",Ukhokele igqiza leli eDavos uRamaphosa
"Iyavela ngale ntsasa ititshala edubule umfundi enomntwana kuye kwakunye nomama womfundi lowo, kwiinkundla zamatyala KwaMaphumulo KwaZulu Natal.  
Ngokwengxelo, lo mfundi nguKhethiwe Xulu (23) ungumfundi webanga lesithoba kwaye unomntwana oneminyaka emithathu kwakunye nalo titshala. 
 Lo titshala udubule uXulu phambi komhakhulu wabo ejongile nomntwana phambi kokuba adubule umamazala wakhe.  
UMhakhulu wamaxhoba uJabulisile Gumede uchaze ukuba bekuzokubangcono ukuba ebebabulele bonke kuba akakwazi ukuyinyamezela intlungu yokubulawa kwabantwana bakhe ngolu hlobo.",Lushiyeke lunyembezana usapho lakwaXulu
APHANTSI phezulu amapolisa aseMount Ayliff ekhangela abarhanelwa abaxhaxhe babulala indoda (55) bakugqiba bantumeka indlu ngomlilo ebilele amanye amalungu amane osapho ale ndoda ixhaxhiweyo.,Usapho luntunyekwe ngomlilo labhubha!
"NANJENGAYO nayiphi na intombazana xa iza kutshata, uZahara uzimisele ukunikeza amandla akhe onke kumtshato wakhe nomsasazi kanomathotholo uAmaza Ntshanga,  olindeleke ekupheleni kwalo nyaka. 
Kwiingxelo zangaphambili kwakudizwe ukuba umtshato wesi sibini ungabanjwa ekuqaleni kwalo nyaka, kodwa le mvumi yeAfro-Pop, egama layo lokwenene inguBulelwa Mkutukana, ithi ibone ukuba mayikhe igxile kumsebenzi wayo phambi kokuba inikeze amandla kolo suku lukhulu. 
Kwinyanga ezayo, uZahara uzakuqala ukulungiselela icwecwe lakhe elizayo ze emva koko aqale ukuxakeka ngumtshato wakhe nalo msasazi woMhlobo Wenene FM. 
Ethetha nephephandaba I’solezwe kowabo ePhumlani cebu kuhle eMonti, uZahara uth’ uvalo luman’ ukungongoza kodwa sele esithabathile isigqibo sokuba uNtshanga izakuba ngumyeni wakhe. 
“Andifuni kuphosisa, kuyoyikeka kona kuba umtshato asiyonto yokuthathwa lula. Umtshato ayikokudyola, uza noxanduva ologqitha ukudyola. Kodwa ke uThixo endikholose ngaye ndiyayazi ukuba uzakundincedisa awusikelele umtshato wam,” utshilo uZahara. 
UZahara uthi ukubona abazali bakhe behleli emtshatweni iminyaka engaphaya kwamashumi amane, kumenza aqine naye kobu bomi bakhe butsha buzayo. 
“Ezona ngcebiso zomtshato ndiza kuzithatha apha kumama notata, kuba zange ndabona umama egoduka ngenxa yokukhathazwa ngutata. Itshomi katata ngumama, nekamama ngutata. Ndibathanda kuba bakhokelise uThixo phambili kumtshato wabo,” kutsho uZahara. 
Le mvumi, neyaziqaqambisa ngengoma ethi Loliwe ngo-2011, ithi ukuba kwicandelo lezoyolo kwakunye noAmaza asiyongxaki. “Into emnandi kukuba sizakuhamba sobabini xa sisiya kwiindawo zethu zempangelo, imisitho yezoyolo. 
Abantwana xa betshatile? UZahara uthi yinto elindelekileyo leyo emtshatweni, ngoko ke ayibuzwa nokubuzwa. “Ndiceba ukuba nabantwana xa nditshatile. Ndiza kuhlala nabantwana bam nomyeni wam. Ndikwaceba ukuvula ishishini lam, ndiliqhube endlwini yam nomyeni wam ukuze ndikwazi ukugxila kuxanduva lwam njengomama,” utsho uZahara. 
UZahara akadizanga ukuba lakuphuma nini icwecwe azakuqala ukusebenza kulo kwinyanga ezayo. 
Usuku lomtshato? UZahara ukhe wathekelela ngelithi mhlawumbi ungabanjwa phaya ngenyanga yoomama, eyeThupha, nangona nje ebengaqinisekanga kodwa kuyabonakala ukuba unyaka mnye ngulo. 
sithandiwe.velaphi@inl.co.za",Izicwangciso zikaZahara ngomtshato wakhe
"Kapa: Ufunyenwe unamalungu angaphelelanga umzimba wenkosikazi yakoo-K eSite B,  eKapa, neyagqityelwa ukubonwa ngeholide yepasika. U-Agnes Msiza wadizwa njengolahlekileyo kwinyanga kaTshazimpuzi emva kokuba engabuyelanga emsebenzini eDeDoorens emva kwepasika, wabe phofu engekho nasendlini yakhe. 
Kwavakala iingxelo zokuba umyeni wakhe oneminyaka engamashumi amahlanu anesihlanu (55) ubudala watsalela umnxeba amalungu osapho esithi uyibulele inkosikazi, wabe phofu yena eyokutshona eRhawutini. Emva kwalo mnxeba ilungu losapho layalisa emapoliseni le nyewe, nawo amtsalela umnxeba lo myeni.  
Ingxelo yamapolisa yadiza ukuba wawaxelela amapolisa ukuba uyityise ityhefu inkosikazi, wayigqibela ukuyibona isiya kukhwela itekisi, kodwa kwilungu losapho wathi uyihlabile. Amapolisa ayakumlanda eRhawutini ze wavela enkundleni eKhayelitsha nalapho wenza ingxelo efungelweyo esithi uyibulele inkosikazi. 
Kwisithuba seeveki eziliqela ivalelwe le ndoda, ixelele amapolisa ukuba yayixhaxha inkosikazi umzimba yayakuwulahla kwibalana elinengcongolo kufutshane nengingqi yoo-TR. Amapolisa ahambe nayo yayakukhomba nalapho kufunyenwe umzimba ongenazingalo namilenze. 
Usomlomo wamapolisa ase-Site B uLieutenant Mascelus Rajap uthi, “Emva kokucutshwa umrhanelwa uyichazile indawo awawulahla kuyo umzimba kwaye ufunyenwe unamalungu angaphelelanga. Kusaqhutywa uphando nangona yena ezichazile ukuba nguye umenzi, kwaye uzakubuyela enkundleni kwinyanga ezayo.” 
Umrhanelwa useseluvalelweni emva kokuba wathi akazokusifaka isicelo sebheyile.",Awuphelelanga umzimba wenkosikazi eyayidukile!
"Iza nengxikela yamanqindi yokuvala unyaka iXaba Promotions. Ngomhla weshumi kwiveki ezayo, kulindeleke ukuba iXaba isingathe itumente enemilo esixhenxe yonke eMonti. 
 Umlo ophambili ngowukuzuza indawo ephezulu kumanqwanqwa weIBF phakathi kwentshatsheli yeIBO kwihlabathi kudidi lweJunior Bantam Weight, uGideon Buthelezi osuka eGauteng kunye noAlexandru Marin waseRomania ozinze kwelaseMelika.  
Igqala laseMdantsane, uNkosinathi “Mabhere” Joyi, uza kujijisana ngentshinga yeIBO kwihlabathi yodidi lweNgcongolo engenamntu noJoey Canoy wasePhilipine.  
Intshatsheli yoMzantsi Afrika kudidi lweJunior Bantam Weight, uSabelo Ngebiyane waseKapa uza kuxhimfana noLwandile Ngxeke waseMdantsane kumlo wentshinga yeABU Afrika engenamntu. Umlo uza kuba nemijikelo elishumi. 
Intshatsheli yeWBC International, uAthenkosi Dumezweni waseMthatha, uza kubeka intshinga yakhe esichengeni xa edibana noFernando Martinez waseArgentina.  
Kudidi lweJunior Middle Weight, uEmmany Kalambo waseDRC uza kulwelwa intshinga yeWBO Afrika noDaniel Lartey waseGhana.  
Kwidabi laseMdantsane, intshatsheli yoMzantsi Afrika yodidi lweNgcongolo, uSibusiso Bandla, uza kukhusela intshinga yakhe kuSiyakholwa Khuse. Yena uSiphamandla Baleni waseMthatha uza kulwela intshinga yeWBO Global yodidi lweJunior Fly-Weight engenamntu noMuhsin Kizota waseTanzania. 
Kwezinye iindaba zamanqindi, atshabalele amathemba kaZolani Tete okuba kumlo wokudibanisa iintshinga zehlabathi emva kokuphulukana nentshinga yeWBO yodidi lweNtambanani.  
UTete ubethwe wanqandelwa ngusompempe kumjikelo wasithathu nguJohn Riel Casimero, eBirmingam, eNgilane, kwimpelaveki ephelileyo. Phambi komlo, uTete ebenephupha lokulwa nentshatsheli yeWorld Super Series enentshinga yeIBF neyeWBA, uNaoya Inoue waseJapan.  
Ukubethwa kukaTete kuthetha ukuthi uphulukene nemilo emine kwimilo engamashumi amathathu anesibini.  
Intshatsheli entsha uCasimero unyuse irekhodi lakhe lokuwisa iimbethimanqindi alwe nazo walibeka kumashumi amabini kwimilo engamashumi amabini anethoba.",UMabhere uza kulwela intshinga yehlabathi engenamntu
"IKUMKANI yamaBhaca uMadzikane II Thandisizwe Diko ubhubhele kwisibhedlele saseMonti ngeCawe emva kwengulo emfutshane, lutshilo usapho lwakhe kwimbalelwano yangoMvulo. 
Ebeneminyaka engamashumi amane anesithathu (43). 
UDiko ngumyeni wesithethi sikaMongameli esinqunyanyisiweyo, uKhusela Diko. 
Isithethi sosapho uLumko Mtimde uthe: “Kungonxunguphalo olungathethekiyo ukuvakalisa ukushiywa ngesaquphe yiKumkani yethu. ISizwe samaBhaca kwanekomkhulu lisazama ukwetyisa le lahleko ingaka nebuhlungu katata, unyana nomnyeni wethu ebesimthanda.” 
“Siza kwenza intetha kwakhona xa sele amalungiselelo omngcwabo enziwe. Siyanibulela ngokugcina usapho neSizwe samaBhaca kwiingcinga nasemithandazweni ngeli xesha linzima,” utshilo uMtimde.",IKumkani yamaBhaca ikhothamile emva kwengulo engephi
"Uhlaselo lwakutsha nje olujoliswe kwiijaji zeenkundla zomthetho nguNobhala we-ANC uGwede Mantashe alwamkelekanga.  
Luchasene nokutshiwo yi-ANC kwi “January the 8th statement” yango- 2012 ebhiyozela ikhulu leminyaka lo mbutho wasekwayo, sisithi: “I-ANC yadlala indima ephambili ekusingathweni kweengxoxo kwi CODESA ezingekamva leli lizwe nasekuqinisekiseni okokuba izivumelwano ekwafikelelwa kuzo ziyazalisekiswa. 
Umgaqo-siseko weli lizwe ekwavunyelwana ngawo ugxininisa ukulingana kwethu sonke phambi komthetho nokuhlonitshwa kwamalungelo abantu. Ezi zinto azizange zinyanzeliswe kwabo babezizithunywa ze-ANC ezingxoxweni, ngokunjalo nokubandakanywa komqulu wamalungelo abantu njengenxalenye yomgaqo-siseko welizwe.  
Ezi zinto zaziyimiqathango ye-ANC, eyayimiselwe kwi Harare Declaration yango 1989, yokuqinisekisa okokuba ulawulo loMzantsi Afrika omtsha lusekelezelwe kwiintsika ezamkelekileyo emhlabeni jikelele, eziquka okokuba thina bantu sixhamle amalungelo amiliselwe kumqulu wamalungelo abantu.” 
Ukanti, kwi “January the 8th statement” yango 2015, i-ANC yancoma ikwabhiyozela inkqubo yokuhlonitshwa kwamalungelo abantu egunyaziswa ngumgaqo-siseko weli lizwe, ngokugxininisa okokuba “ukukhuthaza kokuhlonitshwa kwamalungelo abantu kwakusoloko kuluphawu olubalulekileyo kwi -ANC kwasekusekweni kwayo.” 
Oku kutshiwo ngulo mbutho kusinika umhlaba wokunyathela xa siphicotha okutshiwo nguMantashe nabanye, nokuthe kwakhokelela ekubeni iijaji eziphezulu zimemelele intlanganiso ekhawulezileyo nomongameli Jacob Zuma ukuze kushukuxwe le meko echazwe njengeyehlisa isithunzi seenkundla zomthetho zeli lizwe. 
Kona siyayazi into yokokuba kwinkqubo yentando yesininzi esekelezelwe ekulawuleni komthetho kusoloko kukho ukungaboni ngasolinye okungathintelekiyo nokuyinxalenye yentsebenziswano phakathi korhulumente okhokelwa yikhabhinethi kunye neenkundla zomthetho ezikhokelwa ziijaji. 
Abo sebekhe baphawula ngokungaboni ngaso linye okulolu hlobo basoloko begxininisa into ethi, nangona ingeyonto inqwenelekayo, makungasimangalisi. Babuchaza njengobungqina bokokuba sineenkundla zomthetho ezizimeleyo ezigweba ngokungenamkhethe, hayi ezingoovumakonke. Ngokungathandabuzekiyo, siyayazi into yokokuba urhulumente ukhe aphazamiseke ngokucaphukisayo ngenxa yokulahlwa sisigwebo senkundla kuluhlu lwamatyala angundabamlonyeni achaphazela ulawulo lwelizwe. 
 Ngoko ke oku kuphazamiseka ngokucaphukisayo kusengaba sisizekabani sezikhalazo ngakwiinkundla zomthetho ezivela kwiinkokheli zezopolitiko eziquka uMantashe. Kaloku iqhelekile into yokokuba abo balahlwa sisigwebo senkundla bakhathaza ngokugxeka iinkundla zomthetho endaweni yokuzinukisa amakhwapha babuyise unyawo lwabo olutenxileyo behlonipha umthetho. Neenkokheli zezopolitiko azimsulwa kulo mkhuba, njengoko sesibona. 
Xa sikhangelisisa izikweko ezikuhlaselo zikekelele ekubeni iinkundla zomthetho ziphikisana norhulumente owenyulwe ngabantu, nto leyo ebonwa njengechaza okokuba zisebenza ngokufanayo neenkundla zangexesha lengcinezelo. Okuxhomisa amehlo ngohlaselo lukaMantashe nabanye kukungabi nasihlahla kwezikhalazo zabo. 
 Kaloku ubungqina obaziwa luninzi lwethu busibonisa okokuba iinkundla zomthetho namhlanje zehluke kakhulu kunangeentsuku zangaphambili, ilizwe lingekakhululeki. 
Isikhalazo malunga nokucotha kweenguqu ezinkundleni zomthetho kunye nokusebenza kweejaji kuqheleke okokuba sijoliswe kwabachasene neenguqu bebambelele kumandla abawafumana ngexesha lorhulumente wocalucalulo. Ngokowam umbono, eso sikhalazo asingeni ndawo malunga neejaji zelizwe lethu namhlanje. 
 Ijaji Eyintloko, iSekela Jaji Elinyintloko, uMongameli weNkundla Yezibheno, iSekela Mongameli leNkundla Yezibheno kunye neeJaji ezongamele iiNkundla Eziphakamileyo ngabantu abaNtsundu; akukho nanye kuzo eyayiyijaji phantsi korhulumente wocalu-calulo; zonke zachongwa ngaphantsi komgaqo-siseko welizwe owaphunyezwa ngonyaka ka -1996. 
Xa kunamhlanje zingaphezulu kwe -134 iijaji ezichophela amatyala kwiinkundla zeli lizwe mihla le. Kananjalo kulinganiselelwa okokuba amashumi amathandathu ekhulwini (60%) azo ngabantu abaNtsundu.  
Ewe kona kusekho ukukhwina nokunganeliseki malunga nenani eliphatsi leejaji ezingabasetyhini njengoko zimalunga namashumi amabini anesihlanu ekhulwini (25%) okwangoku, nangona sekuphele amashumi amabini ananye sakhululekayo. Siyavumelana okokuba oko kusafuna ukuqwalaselwa; kodwa asililo icala ekujongiswe kulo amazwi ahlaselayo ngabo banezikhalazo ngeejaji kunye neenkundla zomthetho zeli lizwe. 
Nguloo mehluko otsho iingcinga zibetha-bethane. Ingaba bafuna sibuyele kundalashe? Kungcono balitsolise, ukwenzela okokuba iingxoxo ezihluziweyo ezibandakanya thina sonke ziqalise, sitsho sivakalise izimvo zethu xa zizonke.  
Okwangoku, luxanduva lwethu sonke ukuba uhlaselo olujoliswe ezinkundleni zomthetho siluchilele kude , kungenjalo sakonzakala sonke.",Uhlaselo kwiijaji zethu 
"IQUMRHU elijongene noohola beendlela kweli iSanral iza kuqalisa ngephulo lokuphucula indlela uN2 phakathi kweedolophu iRhini kunye neQonce. Eli phulo lichazwe nguSanral njengelidibanisa isixeko saseBhayi nesaseMonti nezichazwe njengombindi wophuhliso kweli phondo. 
Uhola wendlela uN2 ukwadibanisa iphondo leNtshona Koloni nelaKwa-Zulu Natal. Iza kutyabula imali eqikelelwa kumakhulu alithoba ezigidi zeerandi, (R900 million). USteven Robertson ongumanejala ojongene neendlela kule ngingqi uthe, “Le ndlela yayakhiwe ngeminyaka yoo-1960, ezinye zeendawo kuyo azisekho mgaqweni wokhuseleko lamaxesha ale mihla.” 
URobertson ukwathe kukunyuka komthamo wezithuthi kule minyaka ilishumi idlulileyo ongunobangela wokuba uphuculwe umgangatho wale ndlela. “SinguSanral sizimisele ukuphucula umgama wendlela ocacileyo kubaqhubi ngenjongo yokuphungula amanani eengozi,” uqhube watsho uRobertson. Ukwathe ukuphuculwa kwale ndlela kuza kumelana nokunyuka komthamo weemoto olindelekileyo kumashumi amabini anesihlanu eminyaka ezayo. URobertson uthe banayo imiceli-mngeni abajongene nayo, “Kukho iinduli zamatye ekufuneka ziqhekeziwe ngakumbi kwindlela edlula umlambokazi weFish River. Kufuneka senze indlela esecaleni ngethuba kusandiswa ngakumbi le kuhanjwa kuyo.” Iqumrhu lakwaSanral likwenze izifundo ngemiba ethinta ezendalo neYunivesithi yaseRhodes. Kukho izityalo eziza kutyalwa leli qumrhu kwaneli ziko lemfundo kule ndlela neliza kuvelisa imisebenzi efikelela kumakhulu amathathu anamashumi amathandathu.",Izigidikulwakhiwo luka-N2
"Amakholwa athi avume ingoma akube efumene umoya ophilisa intliziyo, nowasondeza kuThixo. Le ngoma ithi “Kudala ndizula ndifuna lo Jesu, ndamthola lo Jesu.” Le ngoma iculwa ngumntu ochulumancileyo.  
Naye uPatrice Motsepe ucula yona entliziyweni yakhe, uthi ndamfumana umqeqeshi ofezekise umqweno wam wokugqugqisa i-Afrika. 
Ekufikeni kwakhe njengomnikazi weMamelodi Sundowns, uPatrice Motsepe, wabethelela into ethi iDowns kufuneka ibe liqela eliphezulu e-Afrika.  
Yenzekile lo nto emva kwabaqeqeshi abaliqela phambi kwalo anaye ngoku. Ukufika kukaPitso Mosimane kuyiguqule iSundowns yaliqela elihlonitshwayo eMzantsi Afrika, kwizwekazi le-Afrika ukuya kwihlabathi.  
UMotsepe akaphoxekanga kuPitso ngoba kule minyaka mine idlulileyo ungenise iindebe zePSL ezimbini, eyeNedbank neTelkom. 
Ngelo xesha ebesanyel’imbambo ngoba bekuseza izinto ezinkulu. Kunyaka ophelileyo utshintshe igiya uJingles namakhenkwe wakhe.  
Yathi iDowns yakufumana ithuba lokudlala okwesibini kwiCaf Champions League yalisebenzisa ngobunono. 
 Iphumelele iCaf Champs League okokuqala kwimbali yayo emva koko yaliqela lokuqala eMzantsi Afrika elidlale kwiFifa Club World Cup ebiseJapan ekupheleni kuka’2016. Kule veki iphelileyo iSundowns iphumelele iCaf Super Cup emva kokubetha iTP Mazembe ngo’1-0 kumdlalo obuseLoftus Stadium.  
Igowuli lempumelelo lifakwe ngumdlali wasemva uRicardo Nascimento. Ngoku iSundowns lelona qela litshatsheleyo kwibhola ekhatywayo e-Afrika.  
Yilo nto kanye eyayifunwa nguMotsepe nomqeqeshi wakhe uPitso. “Ndivuyela ukuyifumana le mbasa ngoba yeyona ebendiyifuna phambi kokuba ndithi ndigqibile nge-Afrika. Ndibulela abaphathi, oogxa bam nabo bonke abantu abasixhasileyo. Andiyikholelwa le nto! Sizintshatsheli ezingaphikiswayo e-Afrika,” utshilo uPitso emva komdlalo.",UPitso uwufezekisile umnqweno kaPatrice Motsepe
"Unozinti omtsha kwiOrlando Pirates, uBrilliant Khuzwayo, unethemba lokunyathela ekhondweni likaSenzo Meyiwa ongasekhoyo.  
Lo kaKhuzwayo ugalele kutshanje kwinkampu yeZimnyama esuka kwiKaizer Chiefs – apho angasivuselelanga isivumelwano sakhe sengqesho ngenxa yokunqatyelwa ngamathuba okudlala.  
Kwiveki ephelileyo, iPirates yamkele ngokusesikweni igquba loorhasatsha babadlali ekulindeleke benze iziqwenga abaquka uVincent Pule, uBen Motshwari, uAsavela Mbekile, uLinda Mntambo nabanye.  
Nakubeni uKhuzwayo eshiye ukhuphiswano kwiChiefs – kodwa kulindeleke ukuba izinto zibe nzima ngakumbi ngoba iPirates iphethe oonozinti abadlalele iqela lesizwe bodwa. 
Le ndedeba yaseMlazi kwiphondo laKwaZulu-Natal iyakuvuyela ukubuyela kwiBucs – apho yakhuliswa khona phambi kokubonwa ngamanye amaqela kwaye ingxamele ukuzibonakalisa ebaleni.  
IPirates imkhulule uBrighton Mhlongo othathwe yiBidvest Wits emva kokudlalela iChippa United kwisizini edlulileyo kwaye kukhangeleka ngathi uJackson Mabokgwane angakhululwa ukuze kushiyeke uKhuzwayo, uWayne Sandilands noSiyabonga Mpontshane ekulindeleke akhuphisane noKhuzwayo ngendawo yokuqala.  
“Ndiyakuvuyela ukudlalela iPirates eyayidlalelwa nguMeyiwa. Ukungena endaweni yakhe kundenza ndizive ndisikelelekile kakhulu ngoba sobabini sisuka eMlazi. Sendingxamele ebaleni nokubona ukuba ngubani osesikimini ukuze ndizokwazi ukumnikela ibhola,” utshilo uKhuzwayo kwikhasi lomnatha leBucs. 
Igqala lebhola ekhatywayo, uPatson Banda, uxelele iSolezwe ukuba ngoku iBucs ifumene unozinti ozakuthi aze nozinzo.  
EZimnyama zifumene indawo yesibini kwisizini ka2017/18 – kodwa akukabikho nozinti eqinisekileyo ngaye ukusukela mhla kwasweleka uSenzo Meyiwa ngo2014.  
“Enyanisweni iPirates ibidinga unozinti osemgangathweni kaKhuzwayo ixesha elide. Eli lithuba lokuba uKhuzwayo azibonakalise. Ngeke kube lula ngoba kufuneka ayilwele indawo yakhe. Into endonwabisayo kukuba uKhuzwayo uza kuzisa uzinzo kwiPirates ukuba akagcinwanga ngaphandle,” utshilo uBanda. 
pedro.mapelo@inl.co.za",UKhuzwayo uthembisa izinto ezinkulu
"Isizwe soMzantsi Afrika siphela, sinika intlonipho nembeko efanelekileyo kumanina kule nyanga yeThupha, inyanga eyaziwa kwihlabathi lonke ukuba yinyanga yokubhiyozela oomama, ukuvuyisana nomthinjana kwanokuhlonipha indima entle edlalwe ngamanina kubomi bomntu jikelele.  
Nangani ke kubalulekile ukubhiyozela imisebenzi emihle yamanina kule nyanga, kuquka nokugxanya kwawo ekuzameni ukuphucula ubomi babantu jikelele, ingqondo yam isuke yaphithizela mva nje.  
Oku kudideka kubangwa zizehlo ezibambisa amazinyo eziqhubekayo kanye ngeli lixa bekumele kubhiyozelwa amanina kule nyanga yeThupha. Ngenxa yezinto ezehla umhla nezolo, zinto ezo zinyhasha amalungelo amanina neentombi zohlanga, ndiphela ndinovakalelo oluthi mhlawumbi ngale nyanga, bekumele sixoze mphini wumbi.  
Mhlawumbi endaweni yokubhiyozela amanina nomthinjana, kumele sililizwe jikelele sikholose ngokumanyana, simanyane ngeenjongo zokulwela amalungelo oomama nomthinjana uphela. 
Xa ndijonga ndiqwalasela izehlo ezimanyumnyezi kwihlabathi lanamhlanje, kunokwenzeka ukuba ukubhiyoza akunakuza nezisombululo ncam.  
Mhlawumbi kungaqala ukulunga xa sinokukhala ngazwi linye, sibambaneni siyilwe nayiphi into ejongela phantsi amalungelo oomama nomthinjana wakowethu.  
Umoya wokuhlonipheka kukamama, intombi, intombazana, inkosazana, inkosikazi, udadobawo, inkazana, umakazi, nawo onke amagqiyazana namaqobokazana, mhlawumbi ungavakala ngokucacileyo xa sinokukhe sinciphise ukubhiyoza, koko sigxininise ukubambisana, siyilwe kusiphuke izicithi yonke into enokujongela phantsi amanina. 
Imizekelo yakutsha nje isibonisile ukuba ukubhiyoza kubalulekile, ukuze nabakhulayo bafunde kwaye bazeke mzekweni kwimizila emihle eshiywe ziinkokhelikazi namaqhawekazi angaphambili, kodwa ndicinga ukuba emva kokubhiyoza, kumele siqinisekise ukuba umthetho udlala indima yawo eqatha kwabo babukula amanina, kwabo baphatha gadalala iintyatyambo zohlanga, kwanabo bajongela phantsi amalungelo oomama besizwe.  
Kutsha nje iBoko Haram eyathimba amantombazana kwisinala saseChibok kwilizwe laseNigeria ngomnyaka ka-2014, ibisanda kuveza imifanekiso bhanya-bhanya yaba bathinjwa bangamantombazana aselula.  
Kwinkcazo yabo yokuzigwagwisa ngesenzo sabo sokuthimba abantwana abangamantombazana abangenatyala, la majoni eBoko Haram akwachaze nesenzo esishukumise ihlabathi liphela, isenzo sokuba malunga nama-40 kwezo ntwazana zithinjiweyo, sele zendiselwe kuloo majoni ngenkani, kungathandiswa kuzo. 
 Ingaba ngenene siza kuqhubekeka sibhiyoza ngale nyanga yamanina, ngoku sibonayo ukuba amalungelo amanina nabantwana abangamantombazana ayanyhashwa? Ingathi kum ngesisilwa umkhuba wokuphucwa kwamanina amalungelo ngaphezu kokuba sibhiyoza. 
Kule mpelaveki sisuka kuyo amajelo osasazo mbombo zone zeli loMzantsi Afrika, aye anxakama lisikizi elenzeke kwisixeko saseBhayi, apho intwazana efunda kwiYunivesithi iNelson Mandela Metropole University, iye yahlaselwa nowakwayo kwisithili saloo dolophu nesaziwa ngeNorth End. Kuvakala ukuba iqabane lale ntombi, nalo elingumfundi kwakwelo ziko lemfundo enomsila, lidutyulwe labulawa, yaze yona intwazana le yaqhawulwa inkciyo zezo zikrelemnqa, zazithathela kuyo ngaphandle kwemvume yayo.  
Mawethu, ndiyaphinda, ingaba siseza kubeka phambili ukubhiyoza kule nyanga ukogqitha ukugxwala emswaneni, silwe kuqhawuke unobathana, sisilwela ukuhlonitshwa kwamanina, sisilwela ukuxatyiswa kwamalungelo abo kuquka nokukhuselwa kwabo nkalo zonke zobomi? 
Ngubani na ongevanga ngezimbi ezisanda kwehla eMthatha, cebu kuhle kwidolophu yalapho, apho kufunyenwe intombi sele iswelekile. Kuvakele ukuba isweleke emva kokudlwengulwa ngokungenalusini, yaze emva koko yabethwa yacunyuzwa entloko ngamatye.  
Yhini na le mabandla kaTshiwo? Nanku unyana womntu, nali iqhawe libulewe zizidlwengu eJankemdorp kwiphondo loMntla Koloni kulo Mvulo sisuka kuwo. Lo mfanana ubulewe ezama ukukhusela umama wakhe kwizidlwengu, zamonzakalisa kwahlanza iselwa, ekhwaza ebanqanda esithi, “ngumama wam lo, ngumama wam lo!” Kwedini, egameni lamanina nesidima sikaNtu, sithi ugqatso ulufezile, banga nabanye abasakhulayo bangawalwela amanina baxolele ukuzenza amadini njengawe.  
Elam lithi, nasiphi isizwe esingabakhuseliyo sibaxabise oomama neentombi, eso sizwe sishwatyulelwe, eso sizwe singumdudo woononkala osingise kwantshabalala!  
Elam liyagxininisa ngelithi, masibabhiyozele oomama ngemisebenzi yabo emihle, kodwa kweli lethu ixesha, ingathi ukulwela amalungelo abo, ukuhlonitshwa kwabo emisebenzini nasemakhaya, kuquka nokukhathalelwa kwabo, zezona zinto bekumele sigxile kuzo!",Masibhiyoze sizilinganisela sixel` uSokhetye!
IQHULA uTumi Morake uzakukhe awubeke ecaleni umnqwazi wakhe wokuhlekisa nanjengoko ezakuthabatha indima entsha kumdlalo kamabonakude.,Iqhula loMzantsi Afrika kwiThe Queen!
"Imvumi yaseMpuma Koloni uMziwethemba Mgilazana nowaziwa ngelikaMshampisto kwiqonga lomculo, utyunjwe kwiMzansi Kwaito & House Music Awards (MKHMA) ezizakuqhutywa kwinyanga ezayo eSoweto eRhawutini. 
UMshampisto oyimvumi yeKwaito neHouse uzakukhuphisana nezinye iimvumi kwiwonga le-HouseNewComer. IMKHMA ngamawonga athi asunguluwa ukuhlonipha iimvumi zeKwaito neHouse eMzantsi Afrika.  
Le mvumi nengcambu zayo ziseZandukwana kwidolophu yaseLibode, yaqala umculo ineminyaka elishumi elinesine, nalapho kamva yazibandakanya neqela iZwakala ngo-2003. 
IZwakala yayiliqela lomculo weKwaito eLibode, nelathi ngenxa yokunqongophala kophuhliso emculweni, yathuthela eRhawuthini ngo-2004. 
“Izinto zange zihambe kakuhle kwiqela lethu, sabe siyohlukana,” utshilo uMshampisto. Ukanti uMshampisto akazange ayeke ukuzama, nanjengoko wayesazi ukuba umculo usegazini kuye. 
Ngonyaka ka-2014 uMshampisto wathi wakhupha icwecwe lakhe lokuqala Amakgwapukgwapu. Kweli cwecwe le mvumi isebenze nemvumi eyaziwayo kwiKwaito uDrencko, nowathi wabona italente kule mvumi. UMshampisto usebenza phantsi kweBiyela Music Label yaseRhawutini. Nakuba le mvumi ingenacwecwe lipheleleyo ineeSingles, zingabukelwa kuYouTube. 
Ukuze le mvumi ifumane eli wonga, icela ukuvotelwa luluntu ingakumbi olweMpuma Koloni, nanjengoko iingcambu zayo zikweli phondo. “Ndicela iivoti kuluntu lwaseMpuma Koloni nanjengoko impumelelo yam iyakuba yeyephondo”, wongeze ngelitshoyo uMshampisto. 
Le mvumi ikhe yasebenza noMadluphuthu, kwaye ikhe yabelana ngeqonga neemvumi ezaziwayo uBricks, uSpikiri, uDrencko kunye noGumshev. Ukanti kwabo banomdla wokuva ingoma kaMshampisto bangabukela ividiyo yakhe ku-http://youtube.com/mshampisto 
Xa ufuna ukuvotela uMshampisto thumela umyalezo omfutshane ngolu hlobo (SMS: MKHMA HouseNewComer Mshampisto ku-40439). I-SMS ibiza iR2, kwaye iingcingo zokuvota zizakuvalwa ngomhla we-12 kwinyanga ezayo.",Imvumi yeKwaito yaseLibode kumawonga eSoweto
"ABAFUNDI abatshatsheleyo ngokuzimisela kwezemidlalo kwisithili saseAlfred Nzo bawongwe ngeembasa ngoLwesihlanu kwitheko ebelisingethwe eUbuntu Craft kwaBhaca. 
Eli theko beliququzelelwe licandelo lezemidlalo kwisebe lezemfundo kwisithili ngenjongo yokukhuthaza abafundi ukuba bayithathele ingqalelo imidlalo yesikolo ze bonyusele ikawusi nangakumbi. 
Umququzeleli weli theko uZwelinzima Nonkonela uthe sininzi isakhono eAlfred Nzo koko sidinga ukukhuthazwa ukuze singatshabalali.  
Uthe isebe lezemfundo lineminqweno yokuphuhlisa ze livelise iintshatsheli zikazwelonke eziphuma kwesisithili. “Sinabantwana esele besuka kusimela kuzwelonke kwimidlalo efana nokubaleka, umlabalaba, igymnastics neengxoxo mpikiswano, yilo nto eynza ukuba sizingce namhlanje sibabonisa ukuba siyayonwabela imizamo yabo. Kaloku imfundo egqibeleleyo ihamba nezemidlalo,” utshilo uNonkonela. 
Abanye abafumene iimbasa ngu Melani Zihle (14) wesikolo samabanga aphantsi kwaBhaca uZenith owenza igymnastics ofumene imbasa ezimbini yobuntshatsheli kwabasetyhini, nokuba ngowasetyini othe gqolo ukuzimisela kwimidlalo.  
U-Indiphile Dlesi (10) yena uwongwe njengembaleki yonyaka emva kokuzenzela udumo ngokubaleka ayokujika kwindawo yesibini kuzwelonke kwabangaphantsi kwe minyaka elishumi elinesibini kumgama ozimitha eziyi 1200. UDlesi uthe unqwenela ukufikelela kwizinga likaCaster Semenya, naye ayekubaleka eMelika. 
Abaqeqeshi nabaphathi bamala maqela baxhamlile kwezi mbasa. UAnitha Mbali wesikolo iMajuba uzifumalene eyobuntshatsheli, njengomphathi qela lo mlabalaba elize nendawo yesibini kuzwelonke, emva kweminyaka lifikelela kwinqanaba likazwelonke.  
Uthe; “Ndivuya kakhulu ngale mbasa, akululanga ukuba ngumphathi qela. Siphume indawo yesibini kuzwelonke kulo nyaka, noko sinethemba lokuba kunyaka ozayo singaziintshatsheli siyiMajuba Primary.” 
Isebe likhuthaze abantwana notitshala besikolo ukuba bazimisele bayikhuthaze imidlalo nanjengoko ichazwe njengene galelo kwindlela abaqhuba ngayo nasezifundweni.",Bawongiwe abafundi abamele iAlfred Nzo kuzwelonke
"Abantu abathwasela ubugqirha abanyangwa ngendlela efanayo, kwankqu nezigaba zabo azifani. 
Oku kuthethwe nguPhathiswa Nesi, oligqirha, nobesisithethi sembeko ngethuba kuvulwa ngokusesikweni umboniso ngentwaso nokuhlwayela kwayo ubugqirha kwiziko lembali iAlbany Museum eMakhanda kwiveki ephelileyo. 
UNesi uthi mine imifuziselo yokuthwasisa lowo unobizo lobugqirha – ngumlambo (umkhatho), lulwandle (umz’ omkhulu), lihlathi (ingethe) okanye umqolomba. 
UNesi uthi isigaba sokuqala, isiphuthumo, kukufukamela endlini kowenu, ukuze ubani aziswe kwizihlwele zakowabo. Emva koko uyokufukamela kwezi nkalo zine. 
“Awuyi kuzo ungakhange uziboniswe ngabalele ukuthula bakowenu. Kufuneka ube kanti uzibonisiwe. Kodwa into ebalulekileyo kukuba abo bathwasayo abahambi ngokwezigaba ezifanayo,” utshilo uNesi. 
Esinye isigaba xa usele uyile emkhathini okanye kumz’ omkhulu, kulandela imvumakufa. 
“Kutheni imvumakufa? Oku kungenxa yokuba xa uthwasayo kungena sigaba sithile ebomini bakho. Ngoku ke ngoku uyafa ngokwenyama ukuze zonke ezi zinto ubuzenza zingalunganga zife kuwe kuvuke umntu onyulu. 
“Ukuvuma ukufa ngenxa yokuba ungenxa kwesinye isigaba ebomini. Imvumakufa yenzelwa ekhayeni, kusetyenziswa ibhokhwe. Kubalulekile ke xa kuxhelwa la bhokhwe yemvumakufa ubekanti izinto zakowenu uzenzelwe, izinto ezifana nembeleko, intambo, intonjane – ukuze uthi usitya ibhokhwe yemvumakufa babe abantu bakowenu bekwazi,” utshilo uNesi. 
Emva kwemvumakufa kulandela isigaba ekuthiwa ngumgqababo. “Umgqabazo kulapho ufukamela iimfele zezilwanyana kuba ubugqirha buhambela nezilwanyana. Kwalapha kumgqabazo uye unikwe ulugxa, apho unikwa khona imvume yokugrumba amayeza okuphilisa abantu,” utshilo uNesi. 
UNesi ukwabalule isigaba athi asinikwa wonke umntu othwasayo, ekuthiwa ngooNontyilontyilo bakowenu – izinto ezithethayo. “Apho ke sithetha ngomntu ova izinto ezindlebeni, axele ukuba kuthiwani.” 
Abanye xa bethwasayo kuye kuthiwe banesithunywa. “Apha sithetha ngabantu abanonxibelelwano noMdali, abakwaziyo ukuma entabeni bathandaze kune imvula. Ngelishwa hayi wonke umntu unaso esi siphiwo. Isithunywa sesinye isigaba sobugqirha, xa umntu esenzelwa umsebenzi waso kuthiwa kukuphakanyiswa kwesithunywa. Akunyanzelekanga ubekanti ungumntu ohamba inkonzo ukuze ubekanti unesithunywa,” utshilo uNesi. 
Emva kwako konke oku kukho isigaba ekuthiwa ngumgoduso, apho kuxhelwa inkomo kowenu ugoduswe njengegqirha eligqibeleleyo. 
Ethetha ngentwaso, uNesi uthe: “Intwaso iqala ngeendlela ezingafaniyo. Mhlawumbi ubenesigulo esingakwazi kunyangeka ngokwesilungu. Mhlawumbi ubenentloko engapheliyo, ubenamagxa okanye umqolo.” 
“Kwabanye ke uye ufumaniseke ukuba izinto zekhaya zisoloko zikulandela, ufumanise ukuba kufuneka wenze imicimbi engapheliyo. Abanye kufumaniseke ukuba banxila kakhulu. Zininzi kakhulu, abanye ufumanise ukuba basoloko bekhalaza ngemali ephelela ezandleni. Abanye bade bave izinto ezithetha ezindlebeni okanye omnye abenomvandedwa oxakileyo,” utshilo uNesi. 
UNesi uthi into ebalulekileyo kukuba nethemba kwizihlwele xa uthwasayo, nanjengoko uhamba indlela ongayaziyo.",Yenzelwa ntoni imvumakufa?
"Iqela lesizwe lombhoxo, iSpringboks, lisazikhotha amanxeba emva kokuvuthululwa ziintshatsheli zendebe yehlabathi yombhoxo, iNew Zealand, kwimpela veki ephelileyo.  
Kwaye lincinci ukuba likhona ithemba lokuba abafana baka-Allister Coetzee bangaphumelela iRugby Championship yalo nyaka, iKiwis ikwazizo ezisethubeni elihle kakhulu. 
Ukongeza kwiinduma zeli qela, izolo kuvele iindaba ezithi umdlali odlala ephikweni kwiBoks, uJaco Kriel, angangaphinde adlale kulo nyaka ngenxa yomonzakalo osegxalabeni.  
Lo mdlali odlala kwiLions kwiSuper Rugby kweli loMzantsi Afrika uyincutshe ngenxa yesantya sakhe nokudlala ngokuzimisela okukhulu. Indawo yakhe ibibonakala kakhulu kumdlalo wangoMgqibelo. Ebelithemba leBoks xa bezidlala ntanganye neWallabies ePerth kutshanje. 
UKriel kulindeleke ukuba angadlali isithuba seenyanga ezintandathu, le nto ithetha ukuba akazokuphinda athathe nxaxheba kule Championship ezakuphela kwinyanga yeNkanga.  
Kufuneka uCoetzee afumane umdlali ozakuvala isikhewu sakhe, oyena mdlali uza kufaneleka nangakumbi nguFrancois Louw kuba noWarren Whiteley ugutyungelwe ngumenzakalo.  
UKriel iindaba zokuba akazokudlala mbhoxo wonke lo nyaka uzibhengeze kwikhasi lakhe lonxibelelwano lika-Instagram, into eza kuzibuyisela umva kakhulu iiBoks kuba ebedlala into edibanayo noSiya Kolisi. 
Baninzi abadlali abangakwaziyo ukudlala kwindawo kaKriel, baquka uSikhumbuzo Notshe, Nizaam Carr no-Andisa Ntsila odlalela iSouthern Kings eBhayi. Kodwa ngaphandle kwamathandabuzo uCoetzee uzakukhetha uLouw ngenxa yamava.  
Ngelixa ethetha neSuperSport ebutsheni bale veki, uCoetzee ukukhankanyile ukuba uLouw nguye olaleleyo. Umdlalo olandelayo wovavanyo weBoks zizakuqubisana neWallabies kwakhona eBloemfontein ngomhla wamashumi amathathu kule nyanga.  
Olandela lowo umdlalo, iiBoks zizakwamkela iNew Zealand eKapa ngomhla wesixhenxe kweyeDwarha.",Ukonzakala kukaJaco Kriel kwenzakalisa iSpringboks
"Ipolisakazi ebelikwiqela eliphanda imilo yoonqevu kumantla eBhayi livele enkundleni kule veki emva kokubanjwa ngoogxa balo ngezityholo zokufihla ulwazi malunga nesinqanda-mathe salo esingunqevu.  
UConstable Alicia Beeming ngumcuphi kwicandelo lokulwa nemilo yoonqevu eBhayi (Gang Task Team) kwaye izityholo zithi uye wakhonkxa ulwazi obelufunwa ngamapolisa ekubambeni omnye woongqondo-ngqondo boonqevu eBhayi.  
Lo nqevu ebefunwa ngamapolisa kulandela amatyala okuzama ukubulala.  
Iingxelo zithi ngethuba leengxoxo, uBeeming ebeyazi ukuba uHans Jordan uyafunwa ngamapolisa, kodwa wakhetha ukutya tyum.  
Umbuso umbeke ityala lokujongela phantsi ingalo yomthetho lo kaBeeming.  
Ityala lakuphinda lixoxwe ngomhla weshumi elinesibhozo kwinyanga yeThupha.  
abongile.ginya@inl.co.za",Ipolisakazi lithandana nonqevu
"Indoda eneminyaka ekumashumi amane anesine idutyulwe kumhlaba ongezantsi ngethuba ibizama ukuphanga imali kwindoda ehamba ngesitulo esinamavili (Wheelchair) eVincent eMonti ngale njingakanga. 
 
  
Ozibonele ngawenyama, uthi amadoda amabini ebezama ukuphanga imali kulo tata kumatshini wokukhupha imali eBalfour Park, eVincent: 
  
“Bathe besabaleka njalo, abahlali bahlaba umkhosi wabanjwa omnye wabo. Ekumbambeni uye wasiwa kulo tata uhamba ngeWheelchair. Lo tata uvele wanomsindo wakhupha umpu wakhe wadubula lo nqevu apha kumhlaba ongezantsi.” 
 
  
“Emva kokuba edutyulwe, lo nqevu uvele waneempawu zokuphelelwa ngamandla ebambelele edongeni, emana ukuqwanya kubonakala ukuba uphethwe mbengwana ziintlungu,” utshilo, oziboneleyo. 
 
  
Amapolisa aye afika, kwathathwa unqevu wasiwa esibhedlele logama utata okwisitulo esihamba ngamavili ebesancwinwa ngemibuzo malunga nesizekabani sesi sehlo. 
 
  
Amapolisa aye afumanisa ukuba abanqevu bebehamba ngemoto yohlobo lweSedan (Polo Vivo) ekubonakala ukuba yeyemizi ebolekisa ngeemoto. 
 
Isithethi samapolisa uKapteni Nkosikho Mzuku uthi le ndoda idutyuliweyo izakuvela kwinkundla kamantyi waseMonti kungekudala ngetyala lokuphanga. UMzuku uthi amapolisa ayaqhuba nophando kwaye akakabanjwanga utata okwiWheelchair, odubule lo nqevu.",Udutyulwe kumhlaba ongezantsi ezama ukuphanga indoda ekwiWheelchair
"“Ndiye ndingayikholelwa xa abantu besoloko bendincoma ukuba ndisithetha kamnandi isiXhosa, ndicinge ukuba bekufanele ukuba ndithetha ntoni kanene.” La ngamazwi wegqala lemidlalo kamabonakude umam’ uNomhle Nkonyeni (77) encokolela I’solezwe lesiXhosa eMonti ngo2017, esichubela isikhwebu ngolo ncumo lwakhe.  
Ngentseni yayizolo, uNkonyeni ubhubhile eshiya ugxalathelwano lamazwi okukhumbula igalelo lakhe ngethuba esadla amazimba.  
Ukusuka kuMphathiswa wezobuGcisa neNkcubeko uNathi Mthethwa ukuya kugxa wakhe eMpuma Koloni uFezeka Nkomonye-Bayeni, uye kwabezobugcisa kwanakwizintlu zopolitiko – bonke bavuma igalelo lalo mama kwimidlalo kamabonakude.  
UNkonyeni obe saziwa ngokuba nguMama Mfethu okanye uSis’ Hlehle, ubhubhe emva kwengulo emfutshane kulandela ukungeniswa esibhedlele ngoLwesihlanu esimshiya ngasemva.  
USis’ Hlehle ubhubha kwiintsuku ezimbalwa emva kokubhengezwa kokuthiywa kwesinye sezitalato zaseNew Brighton ngegama lakhe. Esi sitalato besisaziwa ngokuba yiAggrey Road ngaphambili, ngoku yiNomhle Nkonyeni Street.  
KwekaTshazimpuzi, uNkonyeni uwongwe ngumongameli uCyril Ramaphosa ngembasa ebizwa ngokuba yiOrder of Ikhamanga. KweyoMnga nyakenye, iMpuma Koloni yamwonga ngembasa ekhethekileyo yokugqwesa ebomini.  
UNkonyeni usebenze malunga neminyaka engamashumi amahlanu njengomlingisi kamabonakude kwimidlalo eliqela equka iScandal, iGazi, Tsha Tsha, Mzansi, Home Affairs, Ngempela neminye.  
Kumazwi akhe okugqibela emva kokuthiywa kwesi sitalato uthe kuya kumthatha unaphakade ukubalisa ibali lobomi bakhe kwezobugcisa.  
“Zininzi izinto ezibuhlungu ezehlele amanina . Ngoku lixesha lokuba baphume elubala babalise loo mabali enziwe amabali eefilimu ukufundisa abanye abantu ngamava abo, ikwaninzi italente kweli lizwe kwaye ubukhulu becala iphuma eMpuma Koloni,” kutsho uNkonyeni esadla amazimba.  
USimphiwe Vikilahle waseBhayi ongumvelisi nombhali wemidlalo yeqonga uthe baziva bebuhlungu ngokusweleka kwakhe, watsho esithi bafunde lukhulu kuye inguye noWinston Ntshona.  
“Ukugqibelana kwethu usincede kakhulu ngethuba besisenza umdlalo othi Buzani Kubawo, sifunde lukhulu kuye ngamava akhe. Ubenesandla esihle ekuqeqesheni abadlali nabaqondisi eqongeni,” utshilo uVikilahle.  
Yena uXabiso Zweni okwangumlingisi netshantliziyo kwezeqonga neefilimu uthe balahlekelwe kakhulu, watsho esithi uMama Mfethu ubengelogqala nje kuphela kodwa ube ngumhlobo wabo bonke abantu abatsha abangamagcisa, engabavimbi iimfundiso neengcebiso kulo msebenzi. Uthe ukumgqibela kwakhe xa bebethetha efowunini ngoMgqibelo sele ekulungele ukuphuma kweso sibhedlele ayokusebenza.  
UNkomonye-Bayeni uthe: “Ukuva kwethu ezi ndaba, kundenze ndacinga emva ngegalelo elidlalwe ngumam’ uNkonyeni ekuphuhliseni ubugcisa nenkcubeko yelizwe lethu. Silahlekelwe kakhulu.”",‘Benifuna ndithethe ntoni?’
"Umqeqeshi weThunderbirds Ladies, uMnu. Thembalethu Apleni, uthi iqela lakhe lilwela ukuvala isizini liphakathi kwamaqela amane aphambili kwiHolywood Bets Super League. Oku ukuthethe emva kokuba iThunderbirds ibethe iGolden Ladies ngo’1-0 kwiveki ephelileyo. Impumelelo ithathe iqela laseGcuwa yalibeka kwindawo yesixhenxe. “Injongo yethu kukuvala isizini sikwiTop 4. Ukuba siyiphosile, ngeke isiphathe kakubi lo nto – kodwa yeyona ndawo esiyifunayo siyiThunderbirds,” utshilo uApleni encokola nentatheli yeli phephandaba. Itsalanzima iTunderbirds kwiSuper League ngoba liqela elinganikwa inkxaso eliyifaneleyo ngumasipala nangoosomashishini. 
Kufuneka icukuceze imalana encinci eyifumana kwiSafa ukuze ikwazi ukubhatala iimoto zokuya emidlalweni. Nangona iqela linika abantwana abangamantombazana ithuba lokukhula ebholeni ekhatywayo – kodwa ukungaxhaswa kwalo kwenza umsebenzi ube nzima kakhulu. “Uhambo lwethu belunzima ukusukela ekuqaleni kwesizini. Lo nto iye yabangela sihlale ezantsi ixesha elide kwiSuper League. Ihambile imidlalo singaphumeleli. Kodwa emva kokudlala neFirst Touch FC, sidlale imidlalo emithandathu singaphulukanga namnye umdlalo. Sidlale ntanganye emidlalweni emithathu, saphumelela emithathu. Lo nto isinika ithemba kakhulu,” utshilo umqeqeshi. 
Nangona iThunderbirds ilelinye lamaqela asweleyo kwiSuper League – kodwa abadlali bayo badlala ngokuzimisela ebaleni kwaye bafuna into enye emidlalweni yabo, ukuphumelela qha. “Siya kwiDurban Ladies emdlalweni ezayo. Iza kuza kuthi ikelemile ngoba ibikhe yasezantsi nayo. Asiyifuni enye into emidlalweni ngaphandle kwamanqaku amathathu. Indlela esilwa ngayo emidlalweni isinika ithemba elikhulu noxa sikhe saphazanyiswa kukumiswa kwemidlalo ngenxa yeKhorona. Asikabuyeli kwindlela ebesidlala ngayo phambi kokubiswa kwemidlalo yeSuper League,” utshilo uApleni.",iThunderbirds Ladies etsalanzima ilwela iTop 4 kwiSuper League
"Kukho ingoma eculwa ngamaKrestu ethi “Bambelela ethembeni”.  
Le ngoma yintonga yamakholwa ahamba ngayo. Inamandla kakhulu ngoba iyawuphakamisa umoya wabo baphelelwe ngamandla ngenxa yamahla-ndunyuka obom. Eyona nto ibalulekileyo ngayo inika ithemba, kodwa yona ayithethi kuthi iingxaki ziphelile.  
Umqeqeshi weKaizer Chiefs, uSteve Komphela, ucula lo ngoma kwezi ntsuku, akafuni ukulahla ithemba nangona iMamelodi Sundowns igxanya phaya phezulu kwi-Absa Premier Soccer League. Amakhosi abambene ne-Orlando Pirates ngo’1-1 kwiveki ephelileyo kumdlalo obunzima eFNB Stadium.  
Kwelinye icala iDowns ivule umsantsa weshumi elinesibini lamanqaku, kodwa uKhompela noDoctor Khumalo abafuni ukulahla ithemba kwaye bathi  
imimangaliso iyenzeka ebholeni, nabo banethemba lokuba bakuthi bakwazi ukufumana iSundowns eyaphumelela indebe yePSL emva kokususa iChiefs eyayibambe indawo yokuqala isizini yonke ngo’2013/14. 
 “Kusekusasa,” utshilo uKomphela kwikhasi lomnatha leChiefs. Lo mqeqeshi owayeqeqesha iMaritzburg United ngaphambili akafuni kunikezela ngoba unethemba lokuwajika abezizonka kwimidlalo ezayo. 
 “Kwiminyaka emibini eyadlulayo iSundowns yayishiywa ngamanqaku afanayo nala ihamba phambili ngayo, kodwa yakwazi ukuphumelela indebe ekugqibeleni.  
Umdlalo wethu ubumhle ngempela veki, ngesifumene amanqaku amathathu ukuba besikwazile ukusebenzisa amathua kwisigaba sokuqala,” utshilo uKomphela. IiGlamour-boys zityelela iGolden Arrows namhlanje eMoses Mabhida Stadium.  
Ngumdlalo oza- kubanzima lo ngoba i-Arrows ibethiwe ngempela veki ephelileyo. Kufuneka iChiefs izame maqhinga wambi ukuba ifuna ukubuya namanqaku. Kumlenze wokuqala abafana besithende babuya bephaca eGoli, ngoku baza- kuzama ukufumana amanqaku ukuze inyukele phezulu kwiPSL.  
Komnye umdlalo iJomo Cosmos yamkela iBlack Aces kumdlalo ozakube use-Olen Park Stadium.  
pedro.mapelo@inl.co.za",Baphila ngethemba abaqeqeshi beKaizer Chiefs
"Iimbaleki zelizwe loMzantsi Afrika zenza iziqwenga kwiChampionship ebanjelwe eLondon kwilizwe laseNgilane. Phakathi kweembaleki ezenza iziqwenga nguCaster Semenya.  
USemenya uphumelele iwonga lebronze kutshanje emva kokuzigxama kugqatso olungumgama oyi-1500 yeemitha. Njengomntu osele esaziwa ngkuphuma phambili xa ebaleka, isimanga le ntokazi iyivuyele futhi yayamkela indawo eyifumeneyo.  
Kuthe kanti usanyela iintambo ngoba emva koko ulandelise ngeGolide kwi-800m. USemenya, 26, uzibambele indawo yokuqala ngokwenza imbali entsha ngokuthi abaleke imizuzwana engaphezulu kancinci kwengamashumi amahlanu anesihlanu (55:16). 
UCaster uya ekhula ngokukhula kwezembaleki kwinqanaba lehlabathi. Ngamaxesha onke esiya kwiitumente ezinkulu uya ezilungiselele ngokupheleleyo. Kukho into abantu abathile abasoloko bezama ukumtheza ngayo amandla kwiitumente ezikumila kunje: le yesini. Kukho abantu abamchasileyo abacinga ukuba indlela adalwe ngayo imenza abenamandla athe chatha kunoogxa bakhe.  
USemenya uyintshatsheli ye-Olimpiki ka-2016, intshatsheli yeChampionship ngo-2009 kwaye ngoku kukho ithemba lokuba angafumana iintshinga ezimbini emva kokuba kusikwe iimbaleki yaseRussia egama linguMariya Savinova-Farnosova ngenxa yokufunyaniswa esebenzise izinto ezingafanelekanga emzimbeni wakhe ngethuba ephumelela kwi-Olimpiki ka-2012 neentshinga zehlabathi ngo-2011. 
“Ndiyanithanda apha eLondon kakhulu ngoba ndiziva ndisekhaya. Ndandikade ndisithi yiBerlin ephuma phambili – kodwa kukho into enomahluko ngabantu balapha,” utshilo uCaster emva kokuphumelela iGolide. 
“Mna ndinethamsanqa ngoba ndineqela elindincedayo kakhulu. Ndibulela kakhulu kubo, ndiyayithanda into eyenzeka eLondon. Abalandeli bezembaleki bandiphakamisele phezulu kakhulu,” utshilo uSemenya. 
Ebuzwa ngokophula imbali kaJarmila Kratochvilova ngo-1984, le mbaleki ithe: “Mandiyicacise – leyo iyakufuna uqeqesho kakhulu. Ndifumene kwi-Olimpiki, kwiWorld Champs nakwiCommonwealth – mhlawumbi lifikile ixesha lokuba ndenze imbali entsha kwihlabathi. Ndiyazi inzima lo nto – kodwa ndizimisele ukuzama,”",USemenya ugxeleshe enye iGolide
"Emva kokuqokelela amanqaku apheleleyo emdlalweni wanamhlanje, i-Orlando Pirates inyukele kwindawo yesithandathi kwi-Absa Premier League. Ezimnyama zibethe iPolokwane City ngamagowuli amathathu kwamabini (3-2) emdlalweni we-Absa Premiership obuvutha bhe e-Orlando Stadium ebusuku namhlanje. Umdlalo uqale ngezinga eliphezulu – omabini amaqela ebesukelana futhi kubonakala okokuba azimisele ukuphumelela – kodwa yiPirates ebinamathuba. Itsazise igazi kuqala iPolokwane ngegowuli elifakwe ngentloko nguCharlton Mashumba onikelwe ibhola nguJabulani Maluleke. Emva kwemizuzu embalwa, uGabadinho Mhango ufake elokulinganisa igowuli ngebhola ebibekwe echaphazeni. Inyuse igiya iPirates; ihlasele macala onke isebenzisa abadlali abafana noVincent Pule, uMhango noThembinkosi Lorch okhutshwe ngekhadi elibomvu. 
              
UTshegofatso Mabasa ufake igowuli lesibini emva kokungena kwisigaba sesibini somdlalo. Bekubonakala okokuba iPirates inethuba lokuphumelela umdlalo ngoba ibiyiyo ebidlala umdlalo omhle futhi idala amathuba acacileyo. Umdlalo uphazanyiswe kukukhutshwa kukaPuleng Tlolane noLorch ngusompempe ngamakhadi abomvu emva kokutyhilizana emdalweni – kodwa amaqela khange ayeke ukuzama. UKabelo Dlamini ufake igowuli eliqinisekise impumelelo yePirates namhlanje phambi kwegowuli lesibini lePolokwane elifakwe nguMvelase emzuzwini wamashumi alithoba. Kweminye imidlalo edlalwe namhlanje, iMamelodi Sundowns ibethe AmaZulu ngegowuli elinye – kanti iHighlands Park ibambene ngo’1-1 neBidvest Wits emdlalweni obubanjelwe eMakhulong Stadium.",IPirates neDowns ziqokelele amanqaku apheleleyo emidlalweni yanamhlanje
"Zithe gqolo ukuvela izehlo zabantu abangafumani iimali zabo zendodla kwiArhente yoKhuselo lweNtlalo yoLuntu iSASSA.  
UWelekazi Siteta, 62, waseMdantsane uthi kwinyanga ephelileyo imali yakhe yendodla kwanaleyo yabantwana bakhe eyiR2,780 ayikhange ingene ebhankini.  
Uthi oku kumenze wangena ematyaleni ngeenzame zokudibanisa amacebo ukuze alale etyile. 
 UWelekazi uthi uyile kwiiofisi zeli sebe emva kokungangeni kwemali, eyokuqonda.  
Uthi wothuka xa eboniswa ukuba imali yakhe yonke yendodla idontswe yinkampani uKing Cash Loans kwaye ikwibhanki engaqhelekanga ethi “Bank of Athens” awayeyityala ngo2015 nangona esithi ibisele yayeka kuba wayesele eligqibile eli tyala ngo2017. 
 “Ibe ngumnqa xa amagosa kaSASSA endixelela ukuba imali yam yonke idontswe yinkampani ebolekisa ngemali kuba ndandiligqibe kudala eli tyala, kwaye ndibhatala kulo kakuhle. Kodwa ndothukile ukufumana ezi ndaba zokuba banditsalele emva kweminyaka bengasatsali. Ngoku kutshintshe ntoni ndandibagqibile nje?” kubuza uSiteta.  
Uthi uyile nakumanejala wakwaSassa uMnumzana uJonas, wathembisa ngokumphathela iipasile zokutya kodwa oko akukhange kwenzeke kunangoku.  
“Ndamxelela ukuba andinayo neyokuqala endlini kuba andinamali. Imali yam ityiwe apha. Into ebangela ukuba ndithi ityiwe apha kukuba kudala ndiyifumana kakuhle imali yam kungekho ngxaki yokutsalelwa, kusuke kwathini ngoku,” uvale ngelo uSiteta.  
USiteta eyomhla wokuqala kuCanzibe imali uyifumene kakuhle njengesiqhelo nangona nje ekaTshazimpuzi engekayifumani.  
Uthi ulivulile ityala ngomhla wesine kuTshazimpuzi kwisikhululo samapolisa eMonti malunga nale ngxaki yakhe. 
 I’solezwe lesiXhosa libongoza amaxhoba anengxaki neemali zawo atyelele le Arhente enguSassa ngamaxesha onke ngeenzame zokusombulula ezi ngxaki. 
abongile.ginya@inl.co.za",Welekazi: ‘Ndifuna imali yam SASSA’
"KWI-BERLIN November kukho iindidi ngeendidi zeentente ezingaphaya kwamashumi amabini. Kodwa kukho intente eyodwa nekhethekileyo ebizwa iG-Lounge. 
Wena mntu uza kube wonwabile kwiBerlin November ngomhla we30 kweyeNkanga/Novemba 2019, qiniseka ukuba kwintente iG-Lounge kulapho ukhoyo. 
Apha kulapho kudibana khona oosomashishini, oosaziwayo noluntu jikelele ngeencoko ezohlukeneyo. 
Kule ntente kufumaneka izibiliboco ezifana nokutya, iindidi ngeendidi zotywala, ukunyathela kwired carpet, ukubukela iqonga lamahashe egabadula kufutshane, umculo wemini yonke, isidlo sasemini nesangokuhlwa, ukuphephezelelwa sisipholisilanga (air-conditioner) kwingqatsini yelanga imini yonke, iindawo zokutshaja iifowuni, inkonzo yamagumbi angasese akwizinga leVVIP, isisele sotywala esingapheliyo, ipaki kanokutsho yeemoto nokuninzi. 
Konke oku kuxabisa iR3000 yetikiti. Abasunguli beG-Lounge, uTukela Mthembu noSiya Gama abazinzalelwane zaseNtlaza eSajonisi, bathi eli tikiti lithwele zonke izinto ezimnandi. 
Esi sibini sithi eli lithuba lokugudlana amagxa noosaziwayo abaphuma kwiinkalo ngeenkalo. 
“Wonke umntu ofuna ithuba elinje lobomi bakhe kufanele ukuba sele ezifumanele itikiti elixabisa iR3000 ngokuba lifunqule konke okudingayo,” kutsho uMthembu noGama kwincoko neli phephandaba. 
Bathi le ntente iza kuthwala umthamo wabantu abamalunga namakhulu amathathu (300). 
Oosomashishini, iingqonyela zeenkampani namagama amakhulu aza kube ehlangene kule tente njengakwiminyaka egqithileyo. 
“Ngumxube wabantu bonke abaza kufuna ukudibana nezitatanyiswa ezikule ntente. Wonke umntu uza kuzifuna phaya,” kutsho uMtembu noGama. 
Le ntente ivula kwakusasa ngentsimbi yeshumi de kube sebusuku. 
 Amagama weemvumi eziza kube zisonwabisa kule ntente aza kudizwa kungekudala kwakweli phephandaba. 
Amatikiti afumaneka eWebticket nasePick’ *  Pay kuphela.  
Ngeenkcukacha ezithe vetshe, tyelela kwiwebsite yeBerlin November ethi, www.berlinnovember.co.za. 
simphiwe.freddie@inl.co.za",Zivise kamnandi ngezibiliboco kwintente yeBerlin November
"Nanjengomnye kubafundi abakhe bafunda kula Yunivesithi yaseStellenbosch isithuba seminyaka emine, ndiye ndatsalelwa umnxeba ngomnye wabo basebenza kula yunivesithi endibalisela ngemibhiyozo eza kubakho nanjengoko loo yunivesithi igqiba isithuba seminyaka eli-100 yasekwayo. Emva kokufumana lo mnxeba, ndizibone ndincuma, suka kwathi qatha imibuzo embalwa engqondweni yam. Phakathi kwale mibuzo ndingakhankanya le: Xa iyunivesithi yaseStellenbosch igqiba iminyaka elikhulu ikho, ingaba yintoni okanye ziintoni esinokuzibhiyozela ngeli ziko? Ingaba eli ziko lidlale indima eqaphelekayo kubemi boMzantsi Afrika ngokubanzi? 
Kwelinye icala, nanjengamXhosa ndikwafikelwe ngumbuzo othi kutheni kufuneka sibhiyozele imihla ethile, njengemihla yokuzalwa, iintsuku zevalentina nezinye eziliqela? Lo mbuzo usekelezelwe kuluvo lwam lokuba xa sisenza le mibhiyozo, kuye kuchithwe imali eninzi ebinokusetyenziswa ekuphuhliseni isizwe nabemi baso. Umzekelo, xa kunokuqikelelwa imali eza kuchithwa yiyunivesithi yaseStellenbosch kule mibhiyozo yokugqiba ikhulu leminyaka, ndiqinisekile ukuba loo mali ibinokuphungula amatyala abafundi abangathathi ntweni, kungenjalo ivulele iingcango kwabo bafundi bahluphekayo, okanye ibinokusetyenziswa ukuphuhlisa imfundo yezikolo zaseKayamandi, ilokishi le imelene nayo loo yunivesithi, ukuze ibe nokwamkela abafundi abaninzi baloo lokishi. Ukugqibela kwam, babe bambalwa kakhulu abafundi abasuka eKayamandi abafunda kule Yunivesithi yaseStellenbosch, kwaye ukuba le meko itshintshile, ndingancoma ndityibele, ndandule ukuthi le yunivesithi ikufanele ukubhiyozelwa ngenene. 
Ndithe emva kokuphumelela kwam isidanga se-BA neDiploma yezeMfundo kwiYunivesithi yaseNtshona Kapa, ndaya kubhalisela izifundo zee-Onazi eStellenbosch. Ukufika kwam kule Yunivesithi intsha, ndaphawula umahluko ogqithisileyo xa ndiyithelekisa nale ndisuka kuyo. IYunivesithi yaseNtshona Kapa yayibiyiwe, izakhiwo zinamagama amaqhawe edabi lenkululeko okanye ingamagama nje abandakanya umntu wonke, kwaye wawusithi nokuba udibana nomntu okanye umfundi ongamaziyo kwithala leencwadi okanye kwisenta yabafundi, nincokole ngokungathi kudala nisazana, kuba ke abafundi abaninzi ingama-Afrika nanjengoko iyiyunivesithi eseAfrika. Kwelinye icala, ndafika kwiStellenbosch eli ziko lingabiywanga, ndaziva ngathi ndiseYurophu, kuyintlaninge yabafundi basemzini ngaphezu kwabaseAfrika, izakhiwo zinamagama ayesayanyaniswa norhulumente wocalucalulo anjengooBJ Vorster; J Smuts nabanye, kwaye wawusithi nokuba ufika abafundi abamhlophe bezincokolela, ukuze uchophe kule tafile yabo uzame incoko ngeenjongo zokuphuhlisa iphulo lokwakha ngokutsha isizwe, suka abo bafundi baphakame bakushiye uthe caa izisini. Noko ke ndivuyile xa ndisiya kutyelela kweli ziko ndibona ubunye obuqaphelekayo kwabafundi abahlukileyo nokutshintsha kwamagama ezakhiwo, kusetyenziswa amagama abandakanya abemi nabafundi ngokwahlukana kwemveli yabo. 
Okona kundinike umdla kukuba eli ziko lineSebe leeLwimi zaseAfrika nelineminyaka engama98. UNjingalwazi Visser uthi, “ukusungulwa kweli Sebe kwaqalwa ngokufundiswa kwesiZulu, laze lakhula labandakanya zonke iilwimi zaseAfrika kumnyaka ka1966.” Umnqweno wam ibikukufumanisa engqondweni nokubuza ebantwini ababesebenza nababefunda kweli sebe ukuba galelo lini elenziwe leli sebe ekuphakamiseni isizwe nokuphuhlisa ulwimi nabo bantetho isisiXhosa kwesi sithuba seminyaka eli100. Ndivuyile xa ndiphawula ukuba oomakhwekhwetha neengqanga eziliqela kulwimi lwesiXhosa nezinye iilwimi zaseAfrika kwilizwe ngokubanzi, nakumazwe afana nooTanzania, Zimbabwe, namanye, zikhe zaqeqeshelwa izidanga zeeMastazi nezobugqirha-lwazi, okanye zikhe zasebenza kweli sebe. Ndingabala phakathi kwabo ooNjingalwazi uDorcas Jafta; ooShadrack Nogwaja Zulu; ooMaleta; ooNetshisaulu; ooNomsa Satyo; ooMhlobo Jadezweni; ooMosomothane; ooDlali; ooRalarala; ooMletshe; ooSpofana; Ralehoko; ooJaxa; ooSteenkamp; ooKondowe; abasanda kuthweswa zidanga zobugqirha-lwazi ooMavela; ooSomlata; ooSijadu nabaza kuwongwa ngezidanga zobugqirha-lwazi kungekudala ooXekethwana nooXamlashe nabanye abaninzi abaphume kweli sebe. Zonke ezi ndwalutho nezithwalandwe zisadlala indima enkulu ekufundisweni, ekuphandeni nasekuphakanyisweni kolwimi lwesiXhosa. Ngenxa yabo siyalibhiyozela neli sebe kule mibhiyozo yeminyaka elikhulu leYunivesithi yaseStellenbosch, kwaye ndiqinisekile ukuba xa eli ziko nesebe lesiXhosa lalibagcinile abo banamava nabangoompondozihlanjiwe kubanye babasebenzi ababa negalelo kwingqaka nocwambu olwaphuma apho, ngelikude nangakumbi. Nangani kunjalo ke, ndiqinisekile ukuba eli sebe leelwimi zesintu lisabalasele kwaye lisasebenza ngokugqwesileyo, nanjengoko lihlala lisenza. 
Umnqweno wam kule mibhiyozo yeminyaka elikhulu yale yunivesithi, kukuba ingaqhubekeka ikhula, iphuhla, iphakamisa uluntu, isizwe nabemi beli lizwe ngemfundo nophando kungakhethe bani. Umnqweno wam ngowokuba le yunivesithi nezinye eziliqela, zizimamele izikhalo nezimvo zabafundi, zingazibethi ngoyaba kuba ukuzinza kweeyunivesithi, kusekukwazini ukuphulaphula abafundi bazo. Okokugqibela, yanga iYunivesithi yaseStellenbosch xa ikhula, iphuhla, igqwesa njengeyunivesithi yaseAfrika, ingathi gqolo ukubamema abo babe negalelo ekuzinzeni kwayo, abo babekhe bayisebenzela, bafunda kuyo, nabo bayixhasayo, kungakhethe bala, mveli, lwimi, nasiko lamntu, ukuze bahlale benegalelo kwiinkqubo zayo. Yunivesithi yaseStellenbosch, wanga ungahlala ulikhaya lolwazi nethemba kuMzantsi Afrika nehlabathi ngokubanzi!",IStellenbosch igqiba ikhulu leminyaka!
"Uphantsi koxinizelelo umqeqeshi waMaZulu emva kokukhutshwa kwiTelkom Knockout.  
Nangona kunjalo, Jozef Vukusic, uthe ukubethwa kweqela lakhe kulinika ithuba lokugxila emidlalweni yeAbsa Premiership.  
UVukusic ungene endaweni kaCavin Johnson ogxothwe kwinyanga ephelileyo ngenxa yeziphumo ezingancumisiyo. 
 Kwimpelaveki ephelileyo, AmaZulu ahlazwe yiMamelodi Sundowns ngamagowuli amahlanu eqandeni emdlalweni obubanjelwe eLucas Moripe Stadium.  
“Sidlale kakuhle, izinto zonakele kwakufakwa igowuli kuthi. Umdlalo ubunzima kodwa zikhona zona izinto engesizenze ngcono. Ngoku kufuneka sigxile kwimidlalo yePremiership ekufuneka siqinisekise okokuba siqokelela amanqaku kuyo. Kufuneka sisuke kwindawo esikuyo,” utshilo uVukusic.",Uxinizelelo kumqeqeshi waMaZulu
"Ngomhla wamashumi amabini ananye kule nyanga yoMdumba, umbutho weZizwe eziManyeneyo uthi makunikwe imbeko iilwimi zokuzalwa zethu. 
Oku kuchukumise umdla wam kumagxibha okuqala ukusebenza njengoonondaba ababebhala ngoLwimi lwesiXhosa. Iphephandaba lokuqala ukubhalwa ngolwimi lwesiXhosa, liphephandaba uMshumayeli Weendaba ngonyaka ka1837, alizange lithathe xesha lide lisebenza layeka. Maninzi alandele emva kwalo aquka Ikwezi ngo1845, Isithunywa Senyanga ngo1850, Iindaba ngonyaka ka1862 namanye ke. 
La maphephandaba aqhubeke evelisa iindaba ukusukela ngo1837 elawulwa ngeendlela ezathi zakhubaza umdla wabo babengababhali kula maphephandaba. 
Ewonke asibhozo amaphephandaba esiXhosa asungulwe phakathi konyaka ka1837 nonyaka ka1938, okona kothusayo lixeshana elincinci ebeliphilwa ngala maphephandaba. Ungathi bekungenxa yokuba bebembalwa abantu abanolwazi abafundileyo abebenokuthenga amaphepha, okanye ke zezinye iingxaki. 
Okona kutsale umdla kuko konke oku kukuva ukuba abanye boonondaba bala maphephandaba bebeyekiswa kukungenelela kwabaphathi okanye iinkampani ezazineentsinga zemali.  
Ubawo uTengo Jabavu ungumzekelo woku ngethuba esebenza kwiphephandaba Isigidimi samaXhosa, imbali ithi naye lukhe lamfumana olugonyamelo. 
Eyona ngxaki ibiphambili ibikukuba ababhali bebenyanzelwa ukuba babhale ngeelwimi ezimbini amaxesha amaninzi isiXhosa nesiNgesi, okanye kuthwe mababhale ngemicimbi yeenkonzo kuphela bangayichaphazeli imicimbi yezopolitiko. Ingxelo ithi uninzi lwaba nondaba bebekuthanda ukubhala ngemicimbi yezopolitiko.  
Xa uMbutho weZizwe eziManyeneyo usithi makuhlonitshwe iilwimi zokuzalwa kwethu, inene kumele ukuba sithi halala! kula magorha okubhalwa kweendaba ngesiXhosa. Abo ngooMfundisi uTiyo Soga, ooTengo Jabavu, Zaze Soga, Noyi Makhaphela Balfour, William Gqoba, ooJohn Knox Bhokhwe nabanye. 
Nabo singakwazanga ukufika kumagama abo, egameni labantwana abafunda, abathetha nabathanda ulwimi lwesiXhosa, sithi kuloo magorha oonondaba huntshu! kubo ngomsebenzi wabo. 
Tyhini! ndingathini ukulibala ababhali abasaphilayo abebebhala kwiphephandaba Imvo Zabantsundu abaquka uThembela Ndlumbini, uMamkeli Ngam nabanye abaninzi. Ligalelo labo elenze ukuba kube kusekho amaphephandaba abhalwe ngolwimi lwesiXhosa, kwaye kuseza kubakho amaninzi akwanjalo. 
UMbutho weZizwe eziManyeneyo (UN) uthi mazingathethwa nje zinikwe imbeko kuphela iilwimi zenkobe, kodwa mazibe nenxaxheba ekuphuhlisweni koluntu nentlalo.",Amagorha oonondaba besiXhosa
"Usodolophu womasipala ombaxa iBuffalo City uAlfred Mtsi uthi unethemba lokuba iinzame zabo zokulwa nengxaki yoqhankqalazo oluqhutywa ngabasebenzi izakuzala amaduna namathokazi.  
“Kukho ungenelelo le- nkampani yabucala eyenza uthethwano phakathi kwethu kunye nabasebenzi ngee- njongo zokuba kufunyanwe isisombululo kule ngxaki,” uthethe watsho uMtsi.  
Iidolophu eziphambili kulo masipala eziquka iMonti kunye neQonce zivutha umlilo, abasebenzi befuna uchatha kwimivuzo yabo. Izitalato eziphambili kwezi dolophu eziquka iOxford zizele inkunkuma. 
I’solezwe lesiXhosa lithethe noosomashishini bedolophu yaseMonti ngelizama ukukhangela umonakalo owenziwe lolu qhankqalazo.  
Oyimanejala yenkampani yakwaBrands Exclusive uPercy Shaw uthi bayalahlekelwa ngenxa yolu qhankqalazo olusele luthathe iiveki ezimbini liqhubeka.  
“Sineevenkile ezisixhenxe apha eMonti ezine kuzo zilapha kanye kumbindi wedolophu, abantu bayoyika ukuthenga kuba kungatsha nezo mpahla bazithengayo,” uthethe watsho uShaw.  
Lo kaShaw uthi unyanzeleke ukuba aqeshe abasebenzi bethutyana ukuba bacoce isitalato esiphambi kweshishini lakhe. “Esi sitalato iOxford kunye neStevenson sizithathele kuthi ingakumbi apha phambi kweevenkile zethu siyazicoca kusasa nasemva kwemini kuba sifuna kungene abathengi bathenge iimpahla esizithengisayo,” utsho uShaw. 
Nangona engakwazanga ukuqinikelela ilahleko eyenzeka ngenxa yolu qhankqalazo uShaw uthi ilahleko yemali iphezulu.  
“Iintengiso zethu zihlile, iimpahla zihleli evenkileni abantu abathengi, lo nto ithetha ukuba akukho mali ingenayo kwezi veki zimbini, ngoko ke sisengxakini ngenxa yolu qhankqalazo,” uthethe watsho uShaw. 
Abasebenzi bathi ooceba benyuselwe nge7% ekuqaleni kwalo nyaka, lo gama bona bengawufumananga loo chatha.",UMtsi kwiinzame zokuphelisa ugwayimbo
"UMphathiswa wezeMfundo ephondweni uFundile Gade uqhwabele izandla eli phondo ngeziphumo zikaGrade12 ezithe zancumisa nanjengoko iphondo lizuze u73%, lisuka ku68.1% ngo2020. 
UGade uthi luninzi utshintsho olwenzekileyo kweli Sebe kuzanyanwa nokuphuculwa kwezi ziphumo nto leyo ibangele uncumo kwanokuphucuka kwazo. 
Eziphumelele phambili nasemagqabini izifundo zizibalo kwakunye nezenzululwazi nebizezona zinenani elininzi labantwana abenza ezi zifundo. 
Ezinkqenkqeze phambili izithili ngumasipala ombaxa iBuffalo City eku79% isuka ku73,6 ngo2020, iNelson Mandela Bay engu78, 2% isuka ku75,5% ku2020, ze iAmathole West ibe ku74,6 isuka ku63,2%, iAmathole East iku74, 4 isuka ku63,2%. 
UGade ukwancome izikolo zasezilalini ezithe zaphucuka, nalapho adize ukuba ikamva leli phondo lilele kanye pha kwizikolo zasezilalini kunezo zithandwayo.  Uthi ezi zikolo zasezilalini zenze kakuhle zezi kusoloko kuthethwa ngazo kuba zikwimeko embi. 
UMphathiswa ubulele abaphathi, ebulela iinqununu, ootitshala, iSGB ngentsebenziswano ezikolweni ebangele ezi ziphumo zincumisayo. Uthi kwezi zifundo zezibalo nezenzululwazi ngamaphondo amathathu ankqenkqeza phambili, kuqala elaseRhawutini kulandele iphondo laKwaZulu Natal, ibe yiMpuma Koloni. 
UGade ushiye umyalezo kwabo baphumeleleyo esithi mabahambe bayokwakha ngokutsha eli phondo kwaye bayokwakha ngokutsha eli lizwe loMzantsi Afrika. 
Ukwathe uzibeka intloko elityeni ngokuncedisa benesebe lezeMpilo uMpendulo Ndzoyiya wesikolo iGobinamba S.S.S kwilali yaseBhaziya eMthatha, oyena uphumelele emagqabini nomele eli phondo lonke kuzwelonke. Baza kumncedisa kwizifundo zakhe zobugqirha njengoko edize ukuba ufuna ukwenza izifundo zobugqirha. 
Uvale ngelithi kwabo bathe bawa endleleni bayazi ukuba ayisosiqalo kwaye ingesosiphelo esi.",Zenze kakuhle zonke izithili zephondo!
"Kude kufuphi nebhotwe eNqadu , Phezu koNdenga noManya , Tshitshilili ihlathan’elingelikhulu kuyaphi, Ihlathi elinodumo nendumasi , Aph’imfazwe yamaGcaleka namaKholoniyali yenzeka khona, Ayephi amagqwirha ngelo xesha? Ihlathi elinembali phezu koMphalala, Nabaprofeti babuye nemband’esikhova besaqobisa.  
IGwadana yindawo ifana nezinye, Ayisosigqubu samagqwirha kuphela, Ntonje yinkolelo yabathile , Kodwa okholelwa kulo nto asinakumgxeka, Sisixeko phakathi kwezinye izixeko, Yingqokelela yeelali ezenza iGwadana Phantsi kweNkos’uMqeke – Ah! Bamb’ixhanti.  
Kuthiwa likhaya lempundulu nezithunzela. Ndiva bebalisa ubugqi nobugqwirha , Ingqungquthela zobumnyama zikhonjwa eGwadana, Bathi likomkhulu lamagqwirha andinabungqina, Ndingqina endikubonileyo hayi endikuvileyo, Eyabathakathi yaziwa ngabathakathi, Abalisiwe amabali ngela hlathi, Bambi bengaqinisekanga, namaxoki angenelela, Nalowo ubalisayo engenabungqina Owazi ubugqwirha obuseGwadana Makachoph’ayichaze angabalis’intsom’emini, Ngokwenza njalo uyakuphum’iimpondo, Zesikwazi ukwabelana nesizukulwana kulo mbali yakhe. 
 Int’esiyifunayo ngabakhenkethi , Kutyalw’imali ulutsha lusebenze , Singabhucwa ngobende silambile, Siyabeva bebalisa asinakungqina nto, Siyabeva bethetha asizithetheleli , Siyilindele nencwadi yezishiqi zaseGwadana, Kulowo unokukwazi ukuchoph’ayichaze, Siyeke nje iqhinga lokonyelisa nokutshabhisa, Kugqunyelelwe imbali eyakhayo ngonobenani .  
Linenkungu nasemini kodw’ayigqumanga bugqi, Inkungu litshivela ihamba ilala, Ingazibeka nakweyiphi intaba , Ayikhethi bugqwirha nabusuku, Ayikhaphi zithunzela nathikoloshe , Andisitheli ngesebe lenkawu, Ntonje ndiveza endikwaziyo , Ndingu Nodeliqabaka umbhali-sihobe waseGwadana.",IGwadana ayisosigqubu samagqwirha
"Abazali bomfana oneshumi elinesixhenxe ubudala owoluswa eneshumi elinesihlanu leminyaka, esoluswa ngaphandle kwemvume yabo yingcibi yomgunyathi, bathi noko isigwebo esinikwe le ngcibi yomgunyathi yaseZigodweni eNeeds Camp eMonti siyabaxolisa kuba sakudlulisa umyalezo nakwabanye. 
ULelethu Zilibele (34), ingcibi yomgunyathi, ungutata kubantwana ababini oneminyaka esibhozo kwakunye nesixhenxe kwaye usebenza nje ngonogada eMonti.  
UAyanda Bayiya kwakunye nonkosikazi wakhe bebethetha neentatheli phambi kwenkundla yamatyala eMonti izolo ngethuba uZilibele enikwa isigwebo yinkundla malunga netyala ebejongene nalo lokolusa abantwana ngokungekho semthethweni.  
UZilibele ugetywe iminyaka emihlanu yaxhonywa kangangeminyaka emithathu waphinda wadliwa imali engamawaka asibhozo eerandi (R8000) ukuba akakwazi ukuyihlawula adontse iminyaka emibini ejele.   
UBayiya uthi oku kwenziwa nguZilibele kunyana wabo kwiminyaka emibini edlulileyo zange bakuthande kwabahlupha umphefumlo. 
“Thina bazali bakhe sasinezicwangciso zethu zokuba unyana wethu sakumolusa nini njani kwaye phi. Zange sithande xa sele sisiva ukuba wolukile kungoko sagqiba ukuba masishukume sivule ityala kuba kwakutsho kusinde nabanye kwaye ibesisifundo nakwezinye iingcibi zomgunyathi. Mawahlonitshwe amasiko wabanye abantu. Lisiko lethu eli liye ladelelwa,” utshilo uBayiya.  
Ngethuba uZilibele eme phambi kwenkundla eziphendulela udize ukuba ixhoba lamcenga ukuba amoluse ngenkani yena engafuni.  
UMphathiswa woBambiswano kuRhulumento kwakunye neMicimbi yeeNkosi ephondweni uFikile Xasa ezimase le nkundla udize ukuba uxolile naye sesi sigwebo.  
Uthi kudala behlutshwa ziingcibi zomgunyathi, zisinde kodwa oku kuyakuthi kube sisifundo. 
Isithethi seGunya Bantu lezoTshutshiso ephondweni uTsepo Ndwalaza uthi esi sisigwebo esifanelekileyo kwaye bonele siso. “Hayi onke amatyala anje aye avezwe esidlangalaleni.”   
UZilibele uthetheleleke kwinkundla kuba ixhoba laphuma liphila esuthwini nangona isithi akwenzileyo akukho semthethweni kuba woluse umntwana ongaphantsi kweminyaka.  
Umgaqo uthi umntwana makaye nomzali kwingcibi kwaye aqale ekliniki. Umntwana makangoluswa ngaphandle kwemvume yomzali. Ixhoba sele lineminyaka elishumi elinesixhenxe. 
Izolo beliqala esikolweni nje gabanye nalapho lenza uGrade 9 ngokokutsho kukaBayiya.  
Abakhwetha abathe babhubha bebonke kwixesha lolwaluko kweyoMnga babengamashumi amabini anesithathu.",Igwetyiwe ingcibi yomgunyathi
"Abaqeqeshi abapopola italente kwinkqubo yophuhliso ehamba phambili eMzantsi Afrika, iKe Yona Talent Search, bahambe bencumile futhi bonke bevuma ukuba abadlali baseMpuma Koloni banetalente engummangalaiso. UShakes Mashaba, uKhabo Zondo noMike Mangena bawuncome kakhulu umgangatho ophezulu oboniswe ngabadlali abaselula eSisa Stadium – apho bekukho imidlalo ebekukhethwa kuyo abadlali abazakuba yinxalenye yeKe Yona Team. 
Abadlali bebhola ekhatywayo abaqikelelwa kumakhulu amathathu abaphume kwiindawo ngeendawo kwiphondo leMpuma Koloni bebehlanganele eMdantsane – apho bathe bafumana ithuba lokuzithengisa kwiimboni zetalente ezikhokela inkqubo yophuhliso exhaswa nguNedbank. Le bhanki yasungula le nkqubo evumbulula abadlali abanetalente ezilali nasezilokishini kwiminyaka emihlanu eyadlulayo kwaye ukuzokuthi ga ngoku, iqhayisa ngokuvelisa abadlali abangaphaya kwamashumi amabini abadlalela amaqela aphezulu kwiPremier Soccer League nakwiNational First Division. 
Amadoda ajikeleza ilizwe lonke ekhangela italente mathathu futhi ayawazi umsebenzi awenzayo. Kunokwenzeka iMpuma Koloni ibe nabadlali abaninzi nakulo unyaka emva kokuba abadlali bebonise ukulilambela ithuba lokukhula ebholeni ngethuba bedlala eSisa Dukashe Stadium namhlanje. UMangena uthi baze benexhala kuba bengazi nokuba ikhwelo labo lakusatyelwa na. “Ndivuya kakhulu, italente siyifumene apha. Kwisizini edlulileyo eBhayi sayifumana italente. Kukho umfana omncinane owagqwesayo wakwaPlatjie. Ngowalapha, samfumana kweli phondo. Siyasincumisa nenali albadlali elizileyo apha. Indlela abadlali abadlale ngayo iyabonisa ukuba ibhola iyadlalwa,” utshilo uMangena. 
UZondo uthe wonelisekile ngumgangatho wabadlali abathathe inxaxheba kwiKe Yona Talent Search kulo nyaka [eMdantsane] noxa bebeqala ukuza khona. “Into endingakuxelela yona kukuba iMpuma Koloni zange yasiphoxa nakanye. Ukusukela ekuqaleni kwale nkqubo yokukhangela abadlali, baninzi abadlali esibafumene apha. Sibone into ebesingayilindelanga apha xa sithetha ngomgangatho wabadlali. Bayakwazi ukunikelana, ukufaka amagowuli njalo njalo. Zisa kuzama ukubafundisa izinto ezithile xa besenkampini,” utshilo uZondo. 
UMashaba wenze amazwi ombulelo ebazalini babadlali abagqibe kwelokuba bayokuxhasa abantwana babo ngomhla weholide. “Xa usebenza nabadlali abasakhulayo kufuneka ube nomonde. Akukho ndlela ithile esilandela yona. Nditsho kuba kuzawubakho abantu abathi kutheni engachongwangwa ubani. Intle into esiyibone apha. Kukho umdlali olinxele odlale kakuhle kakhulu. Indle esiza kulibumba ngalo iqela lethu ikhokelwa yindlela iFree State Stars neMaritzburg United ezidlala ngayo ngoba ekugqibeleni, ababadlali baza kudlala nelinye phakathi kwala maqela. Eli lizwe linayo italente,” utshilo uMashaba.",Bonke abaqeqeshi bathetha into enye ngeMpuma Koloni!
"Ezingenayo emini nje iindaba zithi AmaZulu FC agqibe kwelokuba amkhombise umnyango uBenni McCarthy, itsho ingxelo ekhutshwe yiSoccer Laduma. UMcCarthy waqeshwa ngaMaZulu njengomqeqeshi ngomhla weshumi elinesine kwinyanga yeKhala ngo-2020. Kwisizini edlulileyo, AmaZulu avale isizini ekwindawo yesibini kwiDStv Premiership emva kweMamelodi Sundowns. Ngokufumana indawo yesibini, AmaZulu azuze ithuba lokudlala kwiCAF Champions League okokuqala kwimbali yawo. 
Nangona eqhothozile – kodwa kwiveki ephelileyo aye akhutshwa kwiChampions League. Isizini yesibini akayiqalanga kakuhle AmaZulu – kodwa azamile ngoba asekwiTop 8 futhi ithuba lisekhona lokufumana indawo kumaqela amane aphambili efunwa nguMnu. Sandile Zungu. Kubekhona ukubethana kweembono ngabadlali abafunayo uMcCarthy. Ukungadlaliswa kukaSiyethemba Sithebe kuba kusithiwa usayinwe yiKaizer Chiefs zange akubone njengengxaki uMcCarthy njengomphathi wakhe. 
Kutshanje, umqeqeshi umemelele ukusayinwa kukaSiyanda Xulu obekade edlalela iqela laphesheya. Nangona kungekacaci into ebangele agxothwe – kodwa ukuthetha kwakhe esidlangalaleni ngezinto azifunayo kunokwenzeka ukuba kumenze wanetyheneba elibi kubaphathi boSuthu. AmaZulu akakazikhuphi iinckukacha ngokugxothwa kukaMcCarthy. Kutshanje, uZungu utyityimbisele umnwe uMcCarthy ngelithi ukuba AmaZulu akekho kwiTop 4 xa kuphela isizini, uza kumthathela amanyathelo.",AmaZulu amkhombe emnyango uBenni McCarthy
"Kapa:  
‘Laze lavuka idimoni lam!’ yingoma yeGqom edidiyelwe nguDJ Ed Harris waseMakhaya eKhayelitsha. Igama lakhe lokwenene nguMasixole Matshaya onamashumi amabini anesine eminyaka (24) ubudala. 
 Le ngoma yaveliswa nguEd Harris ngomhla wamashumi amabini anesithoba kweyoKwindla kulo uphezulu kweli leKapa. 
Le ngoma ibe yindumasi kweli loMzantsi Afrika emva kokuculwa nguNUZ Queen nodiza ukuba le ngoma yaveliswa nguye.  
UNUZ Queen, 22, uphuma eMlazi eThekwini. Kungokunje le ngoma isematheni abavelisi bayo baseKapa batyhola ukuba uNUZ Queen uyibile kuba iqale ukugqama kuye kwiveki yokuqala kweyeThupha kulo nyaka.  
“Ngamanye amaxesha kuyenzeka ukuba iimvumi zibe iimbono zabanye abantu ingakumbi kumculo weHouse,” utshilo uBusiswa Gqulu enye yeemvumi ezidumileyo kumculo weGqom kweli loMzantsi Afrika.  
UBusiswa uthi zange ayibone nasentlombeni apho imvumi ithatha ngobusela ingoma yomntu ngobunjalo bayo ze iyishicilele ngokunokwayo, emva koko itshile ngayo eqongeni iyenza eyayo.  
“Ndikholelwa ukuba uNUZ Queen uyibile le ngoma kuba eyibone yenze indumasi kumaqonga afana noYouTube nasezitalatweni,” utshilo uBusiswa.  
Udize ukuba abalandeli beGqom bangamageza ukuyithanda le ngoma, yile nto uNUZ Queen eqonde ukuba makayibe phambi kokuba abavelisi bayo bayikhuphe ngokusesikweni. 
“Amagama, isingqi kwanobude bexesha bufana twatse nengoma kaDJ Ed Harris ethi “Laze lavuka idimoni lam!” utshilo uThembelani Ginini ongumanejala kaEd Harris.  
Uthi le ngoma iquka kuyo iSdudla Somdantso noPearl abaculayo kule ngoma.  
Uthi ngethuba le ngoma idlala okokuqala, uluntu zange lukwazi ukuzibamba kuba ibidlala phantse kuzo zonke iindawo zomjuxuzo.  
Uthi le ngoma ibhaliswe ngokusemthethweni kwaSAMRO phambi kokuba iphumele ngaphandle, yayivela phantsi kwegama likaEd Harris. 
UGinini uthi uNUZ Queen wafuna ukuba kufakwe yena kushicilelo lweVideo kususwe iSdudla Somdantso noPearl, uthi apho abazange bavumelane ngelithi le ngoma uyibile kwasekuqaleni.  
“Sizame ngandlela zonke de sathetha noPastor woMhlobo Wenene FM ukuba angenelele, nowafowunela uNUZ Queen embuza malunga nale ngoma” utshilo okaGinini.  
Uthi lo mnxeba bawushicilela kuba babezama ukuphanda ubunyani ngale ngoma.  
UPastor ngethuba etsala umnxeba wazenza umntu ofuna ukuba uNUZ Queen atshile kwiqonga elithile nalapho bambiza ama-R65000 ukuba uNUZ Queen acule nje kuphela kwaneR7500 yokuhlawulela uhambo ngenqwelomoya.  
Uthi kulapho uPatsor wabuza ukuba kutheni bebiza imali engaka ngengoma ekutyholwa ukuba bayibile. 
 UGinini uthi emva koko waqhawuka umnxeba, xa bezama ukufowuna kwakhona akwabikho bani uphakamisa ucingo. 
“Sizamile ukuthetha naye uNUZ Queen nosuke wayeka nje esithubeni ukuthetha nathi, maxawambi angasiphenduli, kungoku nje lo mba siwudlulisele kumagqwetha ethu,” utshilo uGinini.  
Lo mba wale ngoma kudala ushukuxwa kwikhasi leTwitter nekude kwangenelela nezinye iimvumi ezifana noBusiswa, kungoku nje bazamela ukuba naye abekhona kule ngoma xa baza kube besenza ushicilelo lweVideo.  
Esitsho kananjalo ukuba luninzi lweemvumi ezifuna ukuba yinxalenye yale ngoma, nalapho abalule khona uDJ Cleo nabanye. 
UBusiswa uthi iimvumi ezinjengoNUZ Queen akunakulunga ukuba ziyekwe zizenzele unothanda wobusela kwiingoma zabanye abantu.  
Ukanti uBusiswa uthi unethemba lokuba kwakwenziwa ubulungisa ngakuDJ Ed Harris noSdudla Somdantso malunga nengoma yabo.",‘UNUZ Queen ube idimoni lam!’
"Ukuba izinto zihamba ngohlobo ezihamba ngalo ngoku, uMzantsi Afrika ungabona omnye uMakhaya Ntini owatshintsha umdlalo weqakamba ekupheleni kweminyaka yoo1990.  
Unyana wakhe ogama linguThando Ntini, 19, wenza ezibukwayo kwiqakamba yelizwe loMzantsi Afrika.  
Emva kokunyuselwa kwinqanaba eliphezulu kunyaka ophelileyo, uThando uzibonakalise ngokuba ngomnye wabadlali abajula ibhola yeqakamba ngendlela emangalisayo kwiCape Cobras. 
 Ezintsha ngoku iindaba zithi uNtini uza kudlalela iTitans ezinze kwandlunkulu woMzantsi Afrika, ePitoli, kwiphondo laseGauteng.  
Kunyaka ophelileyo, uNtini, oveliswe sisikolo ekuthiwa yiWynberg Boys High, uzenzele igama ngokuthatha inqwaba yoothinti emidlalweni yosuku olunye – enye yezinto ekubonakala ngathi imenze wanomkhitha kakhulu kwamanye amaqela.  
Kwakunyaka ophelileyo, lendodana yakwaNtini ibiyinxalenye yePaarl Rocks eye yaphakamisa indebe yoMzantsi Super League ekupheleni kuka2019 noxa ingakhange idlale. 
Okwangoku akukho kwantlobo yemidlalo yeqakamba edlalwayo kwihlabathi lonke ngenxa yentsholongwane yekhorona ehlasela abantu.  
Emva kokutyikitywa liqela lakhe elitsha, uNtini ulibulele ithuba alifumeneyo nomahluko owenziwe ngabantu baseNtshona Koloni ebomini bakhe.  
“Ndilibulela ngokungazenzisiyo ithuba enindinike lona,” utshilo uNtini kwikhasi lonxibelelwano (Instagram). “Ndibulela inkxaso yabantu basekhaya, abaqeqeshi bam, abahlobo bam nabo bonke abantu baseNtshona Koloni abandenze le nto ndiyiyo namhlanje,” utshilo uNtini.  
Uyise, uMakhaya Ntini, waziwa njengomnye wabadlali abasemgangathweni ophezulu emdlalweni weqakamba kweli lizwe. 
 Kodwa ukuba indlela adlala ngayo uThando ingaphucuka, unalo ithuba lokuba ngumdlali ongcono kunoyise. 
 Kwakufuneka asebenze ngokuphindeneyo kodwa ukuze yenzeke lo nto. “Siyakuvuyela ukubona uThando edlalela iSky Blues,” utshilo umqeqeshi wakhe omtsha, uMandla Mashimbi, ethetha neentatheli.",Unyana kaMakhaya Ntini ufumene ikhaya ePitoli
"Isigqebelo esijongene nabemmi beelali ezintathu ezingqonge idolophu yaseMthatha yinto yokuba umasipala wale dolophu wakhela abantu izindlu edlelweni leenkomo zabo, kodwa uMasipala lo uphinde azibambe ezi nkomo, xa zithe zatya zada zazo kufikela kwiilokishi ezo ezifana neLilitha kunye neZimbane Valley, ezinezindlu zesibonelelo sikarhulumente. 
Eso sisizathu esenze abemmi baseMabheleni, eTyumbu naseNtlekiseni babhale uxwhebhu oluya kumasipala waseKing Sabata Dalindyebo nalapho babeke izikhalazo zabo, kwaye bekwafuna nedlelo lokutyela iinkomo zabo kwiveki ephelileyo. 
“Uxwebhu luyazishwankathela iizikhalazo zethu, iinkomo zethu azisena dlelo. Zazikade zisitya zide zizofika eZimbane Valley. Kwathi xa kusokwakhiwa iZimbane Valley neBhongweni zaphelelwa yindawo yotya,” utshilo uSimfumene Sweli obethethela abahlali. 
Uqhubeke wathi iinkomo zeelali ziyaphela kungoku. 
“Ngoku uzofumanisa into yokuba umzi owayeneenkomo ezilishumi ngoko, sezimbini ngoku. Ngoba kwalo masipala umnye uyazibamba ezi nkomo xa zithe zafikelela kufutshane nedolophu. Imali yokukhupha inkomo enye ngamakhulu amabini eerandi. Makazikhangelele indawo ezizotya kuyo iinkomo zethu umasipala,” utshilo uSweli. 
Olu xwebhu lwezikhalazo lamkelwe nguceba uTshepo Machaea egameni lomasipala nalapho ebehamba namagosa esebe likaRhulumente weNtsebenziswano kwakunye neeNkokeli zeMveli (Cogta). 
“Egameni likamasipala ndiyavuma into yokokuba silufumene uxwebhu. Indlela enenze ngayo ibonakalisa into yokuba ningabantu abenza izinto ngendlela elungileyo. Khange niye esitalatweni. Ngoba ngoku into eyenzakayo, umntu uthi xa efuna indlela, atshise isikolo,” utshilo uMachaea. 
Uthe uya yixolisela into yokokuba isebe lezeMihlaba lingekho uku zokuva izimvo zabemmi bezilali.  
Uthe ucela nje iintsuku ezilishumi elinesine bazotsho be ngumasipala baphendule. 
isibhalo@inl.co.za",Bafuna umasipala abuyise idlelo leenkomo
"Ikhaya lakwaSokutu eReeston eMonti, beluxakene nento ngethuba luza kungcwaba unyana walo uLihle, emva kokuba umzi wabangcwabi oseMonti ubaxelele ukuba unentloko kuphela, wabe usithi ulinde amanye amalungu omzimba ongenantloko aseGcuwa. 
Kwikhaya labangcwabi iMpumakwezi eMonti bebegcine intloko, logama kumkhenkce karhulumente eGcuwa bekugcinwe umzimba ongenantloko.  
Ukusokoleka kokuqokeleleka komzimba kaLihle kulandela emva kokuba wathi walayishwa kwiAvanza ngamadoda asixhenxe kwakunye noogxa bakhe ababini kwinyanga yoKwindla kulo nyaka basiwa kwiliwa lakuManqulo eGcuwa, babethwa ze bajwilwa ezantsi kuba betyholwa ngokuba iilaptop zala madoda eAvanza. 
UMaria Sokutu uthi oko ede wabe uyangcwatywa unyana wakhe ukhululekile kuba zimngcungcuthekisile ezi nyanga zintandathu engade angcwatywe umntwana wakhe. Uthi unyana wakhe wabhaqwa kwinyanga elandelayo sele ebolile eGcuwa, intloko ingekho kuba waqhawuka ngethuba ejwilwa. Uthi ukuze abe ungcwatywa kade kungokuba bebemane ukwenziswa ufuzoncindi (DNA) ukuqinisekisa ukuba ngunyana wabo obhaqwe kumawa aseGcuwa. 
“Bendingasaphumi phandle ndihlala endlini oko kwathi kwavakala into kaLihle ndibaleka ukubuzwa. Sukela kula nyanga oko ndamongoza ngeempumlo, ndiquqa eMpilweni kuba ndithatha iipilisi. Nokuba ebeyintoni umntwana wam kodwa noko ibingeyondlela ekumele abhubhe ngayo le,” utshilo uMaria. 
Utata wongasekhoyo uThemba Ngqokela, uthi uncedwe ngumphathi wakhe emsebenzini, ethe gqolo ukutsalela amapolisa malunga netyala likaLihle owabulawa ngokungenalusini.  
“Kum urhulumente akusekho yakhe, akaselothemba, ndincedwe ngumphathi wam obeququzelela le nto, ngengekangcwatywa unyana wam.” 
Uyibalise yabuhlungu eyokuba umzimba kanyana wakhe kuMgqibelo odlulileyo ufike emva kwentsimbi yeshumi elinesibini uziswa likhaya labangcwabi iMpumakwezi kuba besithi bona banentloko yodwa kubo, umzimba useseGcuwa. 
Umfundisi webandla ebelingcwaba kweli khaya uAyanda Thunywa weGood Samaritan Apostolic Church of God eliseMzamomhle eGonubie, nebinguye obebhexesha inkonzo yomngcwabo, uthi ibe buhlungu into eyenzeke kweli khaya.  
“Emva kweenyanga ezingaka kungacaci cala ukuba umntwana wabo ukweliphi icala, ngoku nangosuku lokumngcwaba kwenzeka isiphithiphithi. Ukufika kwabangcwabi ndicele ukuba ukrotywe umzimba njengoko kuqhele ukwenziwa. Khange ndoneliseke yimpendulo yomsebenzi wabangcwabi yathi “ningafa, ngcono ningawukrobi”. Ndabuza ukuba njani kuba wena awufanga kodwa uthi thina singafa. 
“Siphele singawukrobanga umzimba, ndangcwaba ndingaqinisekanga nokuba ndingcwaba umzimba wonke okanye intloko kuphela,” utshilo uMfundisi uThunjwa. 
UMaria uthi zange abenawo amandla wokuwujonga umzimba womntwana wakhe,  wabulela loo malungu afikayo. 
Uthi okumhluphayo umntwana wakhe wemka ngeAvanza eyokubulawa, nangosuku lokungcwatywa kwakhe uziswe yiAvanza.  
Utata womntwana uthi akananxa nabangcwabi  kuba nabo bebengazukwenza njani ukuba umzimba ungade uziswe ngamapolisa.","Intloko ibiseMonti, umzimba useGcuwa!"
"Umbutho iPan Africanist Congress of Azania (PAC) uthi ufuna lowo unguMongameli wokugqibela kwinkqubo yengcinezelo uFW de Klerk ukuba abekwe ityala “lokubulala” abantwana betshantliziyo lePAC uSigqibo Mpendulo eMthatha ngo1993. 
Abantwana bakaSigqibo babulawa ebusuku eNorth Crest eMthatha ngomhla wesibhozo kweyeDwarha 1993, bedutyulwa ngamajoni womkhosi woontamolukhuni. 
Amaxhoba yabangamawele uSamora noSadat Mpendulo (17), umzala wabo uMzwandile Mfeya (12) kwanabo babefunda nabo esikolweni uThando Mthembu (17) kwanoSandiso Yose (12). 
Badutyulelwa kulo ndlu kuba imikhosi ekubangwa ukuba yayiyalelwe nguDe Klerk yayicinga ukuba kukho isigqubu samajoni wephiko lomkhosi lePAC iAPLA. 
Ngoku, kwiminyaka engamashumi amabini anesithandathu emva kweso sehlo, iPAC ithi ifuna aphendule uDe Klerk. 
“Ityala lalivuliwe ngaphambili, qha ke alizange lihambele phambili. SiyiPAC kudala sikhalaza ukuba kutheni exatyiswe kangaka uFW De Klerk. KweyeNkanga nyakenye ndaphakamisa ilizwi ePalamente lokuba uyakuze aphendule nini uDe Klerk ngabantwana bakwaMpendulo,” kutsho uMongameli wePAC uMzwanele Nyhontso. 
UNyhontso ekunye namatshantliziyo ePAC bebekwisikhululo samapolisa eMadeira eMthatha ngoLwesine weveki ephelileyo befuna kuphengululwe eli tyala ukuze kubanjwe uDe Klerk. 
Kwisikhululo samapolisa uNyhontso uthi baxelelwe ukuba kuza kukhe kukhangelwe idokethe lela tyala ze bayalelwa ukuba babuye namhlanje (Lwesine). 
“Kudala siyithetha le nto kaDe Klerk singathathelwa ngqalelo. Into evuse umnyele ngoku ziintetho zakhe ezithi ingcinezelo yayingelolwaphulomthetho olujolise ekuxhaphazeni abantu. 
“Into esiyifunayo kukuba abanjwe uDe Klerk. Sikwafuna axele aba bantu badubula abantwana bakwaMpendulo. Sasiyiphakamisile lo nto nakwiKomishini yeNyaniso noXolelwaniso, sisithi sifuna aba bantu badubula abantwana bakwaMpendulo,” kutsho uNyhontso. 
Xa lingafumaneki idokethe, uNyhontso uthi baza kuvula ityala ngokokutsha. 
sithandiwe.velaphi@inl.co.za",Bafuna impendulo ngabantwana bakwaMpendulo
"Owasetyhini onama51 eminyaka ubudala uza kuvela enkundleni kaMantyi waseSomerset East, ngoMvulo ngetyala lokubulala. 
Oku kulandela ukubanjwa kwakhe ngezityholo zokugqithis’ amafu isinqandamathe sakhe kulandela ingxabano ngemali yebhonasi ngokuhlwa kwangoLwesithathu. 
Ngokutsho kukaSajini Majola Nkohli, malunga necala emva kwentsimbi yeshumi elinanye ebusuku ngoLwesithathu, umhla we15 kuDisemba, indoda enama38 eminyaka ubudala ibizihambela kwisitalato iRaymond Mhlaba, kwilokishi yaseBongweni eCookhouse, ngethuba isinqandamathe sayo siyihlangabeza. 
USajini Nkohli uqhuba athi esi sibini kuthiwa sibe nengxabano emfutshane nalapho lo wasetyhini uye wanomsindo, waze wathi rhutyu isikhali wamhlaba wamosela umfi kumzimba wangasentla. 
“UAkhona Sondlo (38), uye wabikwa njengongasekhoyo kwindawo leyo yesehlo,“ kubika uSajini Nkohli. 
Kukholeleka ukuba ingxabano bingemali yebhonasi. Kubanjwe owasetyhini onama51 eminyaka ubudala, kulindeleke avele kwinkundla kaMantyi waseSomerset East ngoMvulo, umhla wama20 kuDisemba 2021 ngetyala lokubulala.“",Owasetyhini ubulele  indoda ngenxa yebhonasi!
"I 
NGOMA kaMacy Gray ethi ‘I Try’ ibe ngunobangela wokuba intwazana yaKwaBhaca (Mount Frere), uThembisile Qwabe, ibe yinxalenye yeqela lamantombazana alishumi aza kuthath’ inxaxheba kwicwecwe elitsha likaPrince Kaybee. 
Le DJ ishicilela icwecwe elibizwa Project of Hope, nalapho inika ithuba amagqiyazana alishumi aphuma mbombo zone zeli nanomdla wokuba ziimvumi njengenxalenye yokuhlonipha iNyanga yaManina nokukhalimela izehlo zoxhatshazo ezijoliswe ngakwisini. 
UPrince Kaybee usungule eli phulo kwikhasi lakhe likaTwitter kutshanje, esithi yena ukhangela inzwakazi ibenye, kanti uza kuphela ethabatha abalishumi kwabo baxhome iividiyo zabo kuTwitter wakhe. 
“Ndiziva ndichulumancile kakhulu ngokukhethwa kuba liphupha lam ndisakhula eli lokuba yimvumi,” kutsho uQwabe ebalisela I’solezwe lesiXhosa. 
UQwabe uthi uchulumance kakhulu kukutyunjwa nguPrince Kaybee kuba ukucula yinto ayithandayo. 
“Ndikhule ndilinganisa neengoma endizithandayo xa zidlala,” utsho. 
Uthi wakhe wazama ukungena kwikwayala yesikolo ngethuba esakhula. 
“Ndaye ndagxothwa kuloo kwayala kuba ndandifuna ukuvakala ndedwa.” 
UQwabe uthi ukhethwe nguPrince Kaybee emva kwamatiletile aliqela aphanzileyo ezama ukungena emculweni. 
” Ndithe ngenye imini ndiye nomakhulu ecaweni ndacula ke, kwacaca ukuba lithandiwe ilizwi lam ndabe sendichongwa ukuba ndibe lilungu lekwayara. Kuthe kusenjalo, ndathathwa yikwaraya yasekuhlaleni ndaba lilungu layo. 
” Kulapho ke ndazazi khona ukuba ndiyacula. Ndiye ndahamba ke xa ndineminyaka elishumi elinesihlanu ndeza eRhawutini kuba ndineenjongo zokuba yimvumi kodwa ke kwangalungi. Ndizamile ukungenela namanye amakhuphiswano, kodwa akwalunga njengokuba ndide ndachongwa kule,” kubalisa uQwabe. 
Eli cwecwe leProject of Hope likwakhatshwa nangumboniso oziziqendu ezilishumi. 
UQwabe uthi ucinga ukuba isizathu sokukhethwa kwakhe nguPrince Kaybee kungenxa yelizwi lakhe elimnandi nokungazifanisi namntu. 
Uthi akanahlobo litheni lomculo afuna ukulicula nanjengoko ethanda wonke umculo. 
UQwabe uthi unethemba lokutyikitywa zinkampani zomculo ukuze avakale mbombo zone zeli. 
simphiwe.freddie@inl.co.za",Intwazana yaKwaBhaca ikhethwe nguPrince Kaybee!
"Ukubuya kuka Patrick Lambie emonzakalweni, ayizondaba zimnandi kwiiCell C Sharks kuphela kodwa lento iza kuthetha lukhulu nakwiSpringboks, nje ngokuba nje ngokuba silungiselela imidlalo ye-Ireland kule nyanga izayo. 
IiCell C Sharks bezibuya kukhenketho lwaseNew Zealand kule mpelaveki, zafikela kwiindaba ezimnandi zokuba ikapteni yazo uLambie, uzakuqala ukuzilolonga neli qela kule veki.  
ULambie uzakube elungele ukudlala kumdlalo wangoMgqibelo phakathi kweeHurricanes neeSharks eKings Park. 
Ezindaba ziza kumonwabisa nomqeqeshi omtsha weSpringbok, * -Allister Coetzee, kuba ngelixa esaqeqeqesha iStormers neWestern Provinve wayemncoma kakhulu uLambie.  
Lo mdlali uzenzele igama kakhulu ngokukhaba kwiiSharks nakwiSpringbok. U-Elton Janjties ebelithemba lokuba angavala kaLambi, kwiSpringboks, kodwa uye wafumana umenzakalo kumdlalo pbuphakathi kwe-Emirates Lions neeHurricanes kule veki iphelileyo. 
Ukubuya kukaLambie kuzakutsho kunike uJantjies ixesha elaneleyo lokuba aphole. 
ULambie uwaxelele amajelo eendaba ukuba akawazi, okwangoku unmsebenzi ekulindeleke ukuba awenze kwiiSharks, kodwa ukulambele ukudlala xa enikwe ithuba. 
Mhlawumbi uLambie anganganikwa thuba lokudlala kule mpelaveki nangona ekulungele ukudlala, ingakumbi emva kwendlela eliqhube ngayo ityendyana elimbambeleyo uGarth April.",UCoetzee uzakuvuyela ukubuya kukaLambie
"Abazali baseNyanga abanabantwana abafunda kwisikolo samabanga aphantsi iMkhanyiseli eKapa kuquka nabantwana besi sikolo bamatshele kwiiofisi zesebe lezeMfundo ngokuyokukhalazela ukungahoywa kwabo.  
UFanelwa Moya noneminyaka angamashumi amane anesine ubudala, nongomnye wabazali abanabantwana kwesi sikolo uxelele I’solezwe ukuba kudala belinde impendulo kwisebe lezeMfundo. 
 “Esi sikolo sidala kwaye abantwana bethu abakhuselekanga apha kuso, zizihlandlo ezingaphezulu kwisithathu sindwendwela isebe, lithembise ukuba lizokuphendula kodwa ayizange yenzeka lo nto” utshilo uMoya.  
Lo kaMoya uqhube wathi isizathu sokuba bathathe abantwana baye nabo kwezi ofisi kungokuba bafuna isebe libone ukuba badiniwe kukungahoywa.  
“Siyayiqonda into yokuba imfundo ibalulekile kwaye olu suku sivale ngalo isikolo aluzukubuya, kodwa ke ngekhe kube mnandi kuthi xa abantwana bethu benokulimala kwesi sikolo,” utshilo uMoya.  
Ukwavakalise ukuba esi sikolo sesinye sezikolo ekuye kuvotelwe kuzo kodwa ngomhla wovoto abazukuvumela oko de isebe liphendule.  
“Ukuba kufike umhla wesibhozo singaphendulwangwa sizosivala esi sikolo, akukho namnye umntu esizomvumela ukuba avotele apha kuso,” utshilo uMoya.  
Aba bazali kunye nabafundi basuke eNyanga baya kutsho kwiiofisi zeSebe eMitchell’s Plain.  
Omnye wabazali ongathandanga ukuba igama lakhe lichazwe, uthe uloyiko lwabo kukuba iititshala zifuna ukuhamba kwesi sikolo kuba sidala kwaye asikhuselekanga. 
 “Abantwana bethu baza kufundiswa ngubani xa aba titshala bekhangela umsebenzi ezikolweni ezibhadlileyo,” kubuza umzali. 
 Kumaxwebhu ebephethwe ngabafundi bekukhona abhalwe ukuba,  
“Akuzuvotelwa esikolweni sethu, logama kwamanye bekubhalwe ukuba makuchithwe isikolo esidala kwakhiwe esitsha. UNyameko Silwanyana nongomnye wabazali, uthe isimanga abasenzelwe liSebe kukungciba iindawo ezivuzayo kwesi sikolo endaweni yokusidiliza.  
“Kucace nakuthathatha ukuba esi sikolo sokuze sakhiwe ngokutsha, jonga le nto banesibindi zokuvala iindawo ezinethayo okungathi lityotyombe phofu ezinye ke zingawo, iyabonakalisa lo nto ukuba senziwa izibhanxa,” utshilo uSilwanyana. 
 Watsho esithi imbi into eyenziwa ngurhulumente oyakuze angabahoyi abantu xa becela okanye bekhalaza kakuhle.  
“Icacile ukuba ukuze ube uyahoywa kufuneka uqhankqalaze kwaye utshise nezinto kuba ukuqala kwethu ukudibana nabo saya kakuhle sabamba iintlanganiso nabo kodwa kude kube ngoku asikhaphendulwa, ithi ke lo nto ngabantu abathanda ukuphendula emva koqhankqalazo,” utshilo.  
I’solezwe lizamile ukufumana iSithethi seSebe lezeMfundo ukuba liphefumle ngale ngxaki, kodwa oko belithembise ukuphinda libuyele kwintatheli yeli phepha.",Bathi akuzuvotelwa esikolweni abazali
"Emva koqhankqalazo oluthathe iinyanga ezimbini olubangele ilahleko eqikelelwa kumashumi amahlanu ezigidi zeerandi (R50 M) umasipala wase-Enoch Mgijima uzama amacebo okuvuselela imeko yezimali. 
 Usodolophu walo masipala uLindiwe Gunuza-Nkwentsha, uthi aziyonyani iingxelo zokuba lo masipala usengxakini yezimali enokubangela ukuba abasebenzi bangayifumani imirholo. 
 Abahlali, abasebenzi, noosomashishini baseEnoch Mgijima baxhalabile yimeko yezimali ekuthwa ikekele emva koqhankqalazo lwabasebenzi oluthathe iinyanga ezimbini.  
“Imeko yezimali yethu ayikabuyeli esiqhelweni, kodwa aziyonyani iingxelo zokuba bangade bangafumani mirholo abasebenzi, nezinye iinkonzo zethu siyazihlawula ngaphandle kwengxaki, ingxaki yezimali ikhona yona,” uthethe watsho uGunuza-Nkwentsha.  
Lo sodolophu akakhanyeli ukuba ngenene uqhankqalazo lwabasebenzi lubabethe ngokumandla. 
 “Kwezi ntsuku zonke zoqhankqalazo abantu abeze kuhlawula iinkonzo ezahlukeneyo bebejika, lo nto isibethe kakhulu kwingeniso, imali eninzi engena kulo masipala siyifumana ngokuhlawulwa kweenkonzo, iinkonzo zombane, ezokuhlawulwa kokurhafela izithuthi nezinye.”  
Uthi eminye imisebenzi ebekumele ukuba yenziwe ngaba basebenzi bebekuqhankqalazo kunyanzeleke ukuba inikwe iinkampani zabucala. 
Abasebenzi bala masipala abangamalungu ombutho weSouth African Municipal Workers Union bangena kuqhankqalazo ngenyanga yeKhala kulo nyaka emva kokuba besithi azizaliswa izithembiso zokutshintshwa kwemirholo ngumasipala.  
Ngokwengxelo kukho isivumelwano esasithe makutshintshwe umgangatho ekuyo imirholo yabasebenzi yenziwe ihambelane nenqanaba okulo lomasipala.  
Ngenxa yokusilela kukamasipala ukuqhubela phambili esi sivumelwano, abasebenzi bangena kuqhankqalazo.  
Kwinzame zokuvuselela imeko yezimali yalo masipala, amagosa nabaphathi benza iinzame ezahlukileyo ukubuyisa imali elahleke ngenxa yolu qhankqalazo.  
“Sithethana nabantu sibafundisa ngokubaluleka kokuhlawulwa kweenkonzo kumasipala, sikwanesicwangciso sokusondeza kubo iindawo zokuhlawula iinkonzo, eZibeleni ayikho indawo yokuhlawula iinkonzo zikamasipala, sithetha nabo ngokubathumelela imiyalezo ezifowunini, ngamajelo eendaba asekuhlaleni nezinye iindlela,” utsho uGunuza-Nkwentsha.  
Uyakuphika ukuba le meko sele ifike kwinqanaba lokuba ingangaphumi imirholo yabasebenzi. Lo masipala uquka idolophu yaseKomani, Sterkstroom, Molteno, Tarkastad neHofmeyer. 
Usihlalo wombutho weSAMWU kwisithili saseChris Hani uLuzuko Yalezo, uthi iinjongo zoqhankqalazo isoloko ikukufumana izivumelwano kwingxaki ephakathi komqeshi nabasebenzi.  
“Ngenene sivumelene ngokwenziwa kwezi zinto zilandelayo ukuqeshwa kwabasebenzi abangamakhesele, nokulungiswa kwemirholo yabasebenzi ihambelane nomgangatho okuwo umasipala, ukwenziwa kwezi zivumelwano ngokukhawuleza kuza kunceda ukuqinisa uzinzo,” uthethe watsho uYalezo.",Uzikhotha amanxeba umasipala wase-Enoch Mgijima
"Ingozi emasikizi eyenzeke kuhola wendlela * -N2 eGcuwa isube umphefumlo wendoda enamashumi amabini anesibini eminyaka ubudala. Le ngozi yenzeke ngoLwesine emva kokungqubana kweveni neloli.  
Othethela amapolisa ala mmandla neziphaluka uKapteni Jackson Manatha uthi, kuye kwabhubha wamnye, ababini bakwimeko embi kwisibhedlele saseGcuwa. 
UManatha uthe: “Le ngozi ibephakathi kweloli kwakunye neveni emhlophe, abantu ababini bakwimeko embi esibhedlele eGcuwa. Amapolisa aseGcuwa asaphanda ngonobangela wale ngozi nanjengoko unobangela ubungekaziwa.” 
Ityala lokuzama ukubulala livuliwe. Abaqhubi bobabini abakhange bafumane monzakalo. Ukanti usodolophu womasipala waseMnquma uBhabha Ganjana kwimbalelwano ebeyikhuphile uthe wadlulisa amazwi ovelwano kusapho lwexhoba elithe labhubha kwakunye nezihlobo.  
Ukanti ukwanqwenelele nabo balele ngandletyananye kwisibhedlele saseGcuwa ekubeni baphile ngokukhawuleza. 
abongile.ginya@inl.co.za",Ingozi emasikizi eGcuwa idlule nomphefumlo
"Emva kweminyaka befuna ikliniki entsha abahlali baseLusikisiki bade bayifumana, kwaye bafumene ikliniki  ekumgangatho ophezulu.  
UNyamazane Gotsheni noneminyaka engamashumi amane anesibhozo ubudala, uxelele I’solezwe ukuba ikliniki entsha iza kunceda kakhulu kuba kuleya indala bebelinda phandle logama belinde ukuba kuvulwe ikliniki.  
“Kula kliniki indala bekunyanzeleka ukuba silinde phandle logama ikliniki ingekavulwa, kwaye besishiya amakhaya ethu ngobumnyama kuba sileqa ukuzokubamba ilayini phandle,” utshilo uGotsheni.  
Omnye wabahlali balapha uthe bebefika nezigulo zabo baphume nezinye kuba bebengenwa yingqele logama belayine phandle.  
“Ibibuhlungu kakhulu into yala kliniki kuba besisifa yingqele nanjengoko la ndawo ibikuyo iphantsi kwemithi nebisenza kubande nangakumbi,” utshilo umhlali.  
Aba bahlali kufanele bachulumance kuba iinkonzo ebebezifumana kwikliniki endala azilingani nezo baza kuzifumana kule intsha.  
“Ininzi into esiza kuyifumana apha ebesingayifumani kula kliniki, kwaye siyabulela kakhulu kuba besiyidinga ikliniki,” utshilo.  
Isithethi seSebe lezeMpilo eMpuma Koloni uLwandile Sicwetsha, uthe ikliniki entsha iza kuzisa utshintsho olukhulu kakhulu kuba zininzi izinto abantu abaza kuzifumana kule kliniki intsha.  
“Kwizinto eziza kube zifumaneka singabalula icala labakhulelweyo, elamazinyo, elentuthuzelo (occupational theraphy) nezinye,” utshilo uSicwetsha.  
Uqhube wathi abantu baza kuzonwabela iindaba zokuba icandelo labakhulelweyo (maternity unit) liza kusebenza iiyure eziyi24.  
Omnye wabahlali abasebenzisa le kliniki uthe xa bakhelwe ikliniki ekumgangatho ophezulu olu hlobo asikho isizathu esibangela oonesi ukuba bangawenzi kakuhle umsebenzi wabo.  
“Kula kliniki indala mhlawumbi besingabaxolela kuba ke besibona ukuba incinane, kodwa le akukho sizathu esiza kubangela ukuba bangasebenzi,” utshilo umhlali.  
Uqhube wathi indlela eyakhiwe ngayo ikliniki yabo ayifuni mavila.  
“Uyazibonela nje nawe ukuba ifana nezo ezakhiwa ezidolophini kwaye sisothukile ukuba nathi sakhelwe ikliniki entle kangaka apha,” utshilo umhlali.",Bavuyela ikliniki entsha eLusikisiki!
"UVuyisa Sholo ephethe imbasa ayizuze kwiVictory Awards.  
USholo, inzalelwane yaseMount Ayliff, ufumene iwonga leBest Contemporary Song ngengoma ekwicwecwe lakhe elitsha elithi Rejoice. “La mawonga abeliqonga lokungcamla impumelelo kum, nanjengoko kwakuliphupha lam kwantlandlolo ukuba yimvumi ephume izandla,” utshilo uSholo. 
Ukwathe ngoku unomqnweno wokuphumelela iwonga kwiiCrown Gospel futhi ufuna ukuqamba ingoma noMbambo. “Ndiqaphele ukuba xa imvumi esakhasayo isebenzisana nenye imvumi esele idumile, ithi ifumane ithuba lokufunda amava adingekayo emculweni, kungoko nam ndifuna ukukhe ndigudlane umhlana nothambo-dala ofana noNtokozo Mbambo,” utshilo uMbambo. 
Icwecwe likaSholo linentlaninge yeengoma eziziintlobo-ntlobo nangona izezokholo yaye oku ukuzathuze ngelithi umculo wakhe uwujolise kubantu bonke apho kuquka ulutsha nabadala kwakunye neentlanga ezahlukeneyo. 
“Ukuqamba iingoma ngeelwimi ezahlukenyo kuko okwenze ukuba icwecwe lam lithandwe kwizixeko ezininzi nangona mna ndingowaseMpuma-Koloni,” utshilo. 
Sithetha nje umaxhaphetshu ulungiselela iDVD azakuyishicilela ekuqaleni konyaka ozayo futhi ukwathembise abalandeli bakhe ngeengoma ezintsha azakuzicula noMbambo.",USholo nephupha lakhe kumculo wegospile
"Ilizwe liyashukuma linxakama macalana onke ngokuphathwa gadalala nokungasiwa so kwamanina ngamadoda kwilizwe loMzantsi Afrika okhululekileyo.  
Intle ke into yokuba umntu asiveze isingqala anaso, kodwa okubanga umdla kukuba ababhali neengcali incinci kakhulu okanye ayikho into egqibeleleyo abayibhalileyo ngamakhosikazi namantombazana oMzantsi Afrika. 
Kungoko ke sithi makhe silandele imbali ngamakhosikazi ekumkani yamaXhosa engasekhoyo uZwelidumile Sigcawu wamaGcaleka komkhulu eNqadu kuGatyane.  
Imbangi yokuba sithi uqala nje unyaka sichonge le ngangalala kungokuba ubukumkani bamaXhosa babuyiselwa kumaXhosa kuyo emva kokuba uSarhili unyana kaHintsa wathi woyiswa kwimfazwe yokugqibela yemida eyaziwa ngokuba yiMfazwe kaNgcayechibi (1877-1878).  
Emva kwale mfazwe ubukumkani bamaXhosa babhangiswa khon’ukuze uSarhili abhubhele kulonina eSholorha, eXhorha. 
Kungethuba lokulawula kukaZwelidumile apho amaXhosa athi abuyisa isiko elidala lokudalwa kwenkosikazi ngethuba kuzekwa uMama weSizwe uNozizwe Sigcawu.  
Kaloku amaXhosa izindlu zawo zomzi zima ngolu hlobo: kukho undlunkulu, uneqadi lakhe, kukho ukunene kuneqadi lako, kubekho ixhiba.  
UNozizwe Sigcawu: Intombi eyabonelwa uKumkani uZwelidumile ukuba ibe ngumfazi wasemaTshaweni kwaGcaleka nguNkosazana Nompucuko Matiwane intombi kaNkosi Isaac Vulindlela Matiwane wamaMpondomise eSulenkama kuQumbu, eyafika sele bekhona abanye abafazi bakaZwelidumile.  
UNompucuko lo wafunda iJ.C. yakhe eSulenkama Sekondari phantsi koD.M. Siwundla, B.A. owayesaziwa ngokuba ngu ‘Smokie’.  
Le ntombi yamaMpondomise yadalwa ukuba ibe ngundlunkulu, oyena mfazi uza kuzala ikumkani, kodwa ngelishwa ngethuba lokusweleka kukaZwelidumile, mnye umntwana awamshiyayo yiNkosazana uNomaXhosa. 
 Emva koko kulandele unyana onguXhanti ‘A! Bambilizwe’, nomninawe wakhe uNtsika, ‘A! Zwelivelile’.  
Iphephandaba ‘Umthunywa’ langoMgqibelo umhla wamashumi amabini anesibini ngowe-1964 lakhupha inqaku elithi,’ Izibule iKumkanikazi yamaGcaleka,’ lahambisa lathi: “EMTATA: UKumkani Zwelidumile Sigcawu noNkosikazi Nozizwe banexhamxhamana losana oluyintombi.  
Igama lalo nguNomaXhosa. Kwa inkangeleko yakhe uNomaXhosa iyaxela ukuba ungumntwana wegazi, kuba khumbulani kaloku uNkosikazi Nozizwe lo yintombi yenkosi yamaMpondomise, uNkosi Isaac Masikizi Matiwane, eSulenkama kuQumbu. UNkosikazi Nompucuko (elakowabo) uyazibula.  
Njengaye wonke unozala oqalayo ukwenza ummangaliso ongaka, uzele ngamabhongo entliziyo. Xa ebedlana indlebe nombhali lo uthe umfana oya kuzeka le ntombi makaqale kwangoku ukuqweba iinkomo kuba uya kulobola ade aphume isifombo!” 
Kuthe ngomnyaka wowe2013 uphando lwaba nenyhweba yokuba lube nodliwanondlebe noNkosazana NomaXhosa ngemfonomfono ephaya yena kwidolophu yaseCala. Wasibalisela wathi ngokukhula kwakhe: “Xa besisenza udliwano-ndlebe olulodwa noNomaXhosa usixelele ukuba wakhulela kwilali yaseMnandi eDutywa kumzi wakwaVuthula. Ngelo thuba lakhe lokukhulela kwakhe eMnandi unina uNozizwe wayesaphila. Xa besimbuza ngozalwano lwalo mzi wakwaVuthula nomzi wakomkhulu kwaSigcawu, uthe babengazalani, kodwa udade bonina uNozizwe owendele kwaLujabe wayefundisa eFort Malan eRhabe nomama wakwaVuthula.  
Ubomi bakhe obuninzi uNomaXhosa ubuhlale kokwabo eNqadu ukususela esaphila unina nangethuba unina sele eswelekile. Ngamanye amaxesha ebehlala eSt Marks kwaNgubo eCofimvaba, nalapho yakhulela khona ikumkani yamaXhosa ephetheyo uKumkani Zwelonke Sigcawu. Imatriki yakhe uyifunde eDaliwonga eCofimvaba.” 
 Emva kokubhubha kukaZwelidumile, le nkosikazi inguNozizwe yathi yaba yeyokuqala ukubekwa njengenkosi, kwaye emva kokuba ebekiwe, uNozizwe wenza izinto ezibonakalayo kwilizwe lakwaGcaleka. 
Iphephandaba ‘Intsimbi’ laseMthatha labhala ngomnyaka wowe1966, labalisa lathi: “Kuvakala ukuba ubeko lukaKumkani Xolilizwe Sigcawu ebuNgotyeni bamaGcaleka noNkosikazi Nozizwe umhlolokazi kaMfi Zwelidumile ukuba aphathe kwilali ezithile zakwaGcaleka luya kuba ngomhla we14 kuyo le nyanga kaDisemba.  
UNozizwe lo uya kuba yiNkosikazi yokuqala ukuphatha kwaGcaleka, waye uya kuba nelungelo lokubalilungu lePalamente.” UKumkanikazi Nozizwe Sigcawu ongunina wenkosazana uNomaXhosa Sigcawu wasweleka kunyaka wowe1978.  
Ibali ngokusweleka kwakhe laphuma kwiphephandaba laseMthatha ‘Intsimbi’ kwinyanga kaNovemba wowe1978, elabhala lathi: “Uswelekile uNkosikazi Nozizwe Sigcawu, onguKumkanikazi wamaXhosa, kunye noMnu. Paulus Philakuzenzela Mqikela, okwaliLungu lePalamente nephakathi elikhulu lakwaXhosa, nabafazi ababini, umolokazana wakhe kunye nomnye, ngokuthi inqwelomafutha, iwele nje umlanjana iNqadu, suke ityibilike iphindele itshone esizibeni, ilale ngomqolo, ngorhatya lwangoMvulo kwiveki ephelileyo. Le ntlekele yenzeke xa uMnu. Mqikela ebevela kuGatyana apho ebeye kuthabatha impahla yakhe yevenkile.  
Phakathi enqweleni ibinguye, uNkosikazi Nozizwe, ongumfazi kaKumkani Zwelidumile Sigcawu, uNkosikazi Nobanzi Mqikela, umolokazana kaMnu. Mqikela oyititshalakazi apho kweso sikolo saseNqadu, kunye noNkosikazi Nomalanga Ngwanya, walapho eNqadu. 
Ngokwengxelo endiyifumene kuNkosi Dumalitshona Mpangele, oliTshawe lalapho eNqadu, uthe, kuvakala ukuba ithe inqwelo le xa seyiwelile kancinane iNqadu umlambo, yasuka yatyibilika yabuya umva yemka endleleni, yaya kungena esizibeni apho eNqadu. 
Inqwelo le ithe yalala ngomqolo, kucaca ukuba akubangakho xesha lakuvula iingcango. INqadu le ibiselinamanzi kwaye ngokwengxelo le aba bantu bafe ngokurhaxwa ngamanzi kuba kufumaniseke ukuba abanamanxeba nazinduma kuloo ngozi. Ekwenzekeni kwale ngozi ihambisa umzimba, ingazange ibekho kwaXhosa, kubekho ndoda ithile ibilandela ngasemva, kodwa ithe ayabinakho ukunceda ukubakhupha apho enqweleni. Kude kwaya kubizwa amapolisa.”  
UNodarhabe Sigcawu: Owaseqadini kundlunkulu nguNodarhabe intombi yasemaKwayini, uyise wayo nguMangwatha, lo mfazi uzala uKumkani Mzikayise Siwowana ‘A! Xolilizwe’ Sigcawu. 
UNohombile Sigcawu: Ukunene nguNohombile intombi kaThokwe emaKwayini kwaGcaleka;  
UNowinile Sigcawu: Iqadi ekunene nguNowinile intombi kaNontshizelo eMaTolweni kwaDlangamandla.",Abafazi bakaKumkani Zwelidumile wamaGcaleka eNqadu
"Zimbini iinguqu ezenziwe ngumqeqeshi weSpringbok phambi kowona mdlalo obalulekileyo weCastle Lager Rugby Championship ngempelaveki. Oku kuvele ngethuba uJacques Nienaber ebhengeza amagama wabadlali aza kuqala ngabo umdlalo xa AmaBhokobholo edibana etshatshalazeni neNew Zealand emdlalweni wesibini oza kube ubanjelwe eCBUS Super Stadium ngo-09:05 kusasa ngoMgqibelo. Amadoda aza kuqala umdlalo nguJasper Wiese no-Ox Nche, abangena kwiindawo ezishiywe nguFrans Malherbe noMarco van Staden abangazukudlala ngenxa yokonzala emdlalweni AmaBhokobhoko abethwe kuwo yiNew Zealand ngo’19-17 kwimpelaveki egqithileyo. UCheslin Kolbe, onethuba elide ngoku engasadlali ngenxa yokonzakala, ngeke abekho ngoba akakaphili ngokupheleleyo. 
Nangona kunjalo, uNienaber akaxhalabanga kwaphela kwaye uwuncomile umsebenzi omhle owenziwe ngabadlali bakhe emdlalweni ogqithileyo. “Sikwazile ukuyiphucula indlela esidlala ngayo kwiveki ephelileyo. Besiyifanele impumelele emva kwalowa umsebenzi,” utshilo uNienaber. “Sigqibe kwelokuba sisebenzise iqela elingatshintshanga ngaphandle kwabadlali abonzakeleyo. Ngelishwa, uCheslin akakwazi ukuqala umdlalo ngoba akakaphili ngokupheleleyo emva kokonzakala kwiiveki ezigqithileyo,” utshilo umqeqeshi. Emva kokubethwa emidlalweni emibini, uNinaber ukugqininisile ukubaluleka kweziphumo ezihle emdlalweni olandelayo. 
“Zisasikhathaza iziphumo esizifumene kwiiveki ezigqithileyo. Wonke umntu enkampini ukuqonda kakuhle ukubaluleka kokuvala imidlalo yeRugby Championship kakuhle. Umntu ngamnye kufuneka enze eyakhe indima ebaleni ukuze sikwazi ukufumana iziphumo ezihle. Sazi kakuhle ukuba umdlalo uza kubanzima kakhulu – kodwa into esikhuthazayo kukunxanelwa impumelelo. Kwiveki ephelileyo sidlale ngendlela yethu kwaye kufuneka sidlale umdlalo obhetele emdlalweni wangempelaveki. Siwulungele umdlalo kwaye siza kudlala ngokukhulu ukuzimisela,” uvale ngaloo mazwi uNienaber. UMatthew Carley waseNgilane uza kuphatha umdlalo wokugqibela ophakathi kweSpringbok neNew Zealand.",AmaBhokobhoko afuna ukuyicishilela iNew Zealand emdlalweni wokugqibela
"UVernon Philander, umjuli weqakamba owaziwayo jikelele kwihlabathi, uwenze khaphu-khaphu umsebenzi weeProteas ngentseni yanamhlanje ngethuba ewisa amadoda amahlanu eyedwa, eBellerive, ngokuthatha oothinti abahlanu be-Aussies.  Ngoku uMzantsi Afrika uya kusuku lwesibini lwalo mdlalo wovavanyo unamandla emva kokuyikhupha yonke i-Australia inemitsi engamashumi asibhozo anesihlanu (85) qha. Ngethuba uPhilander esonga idemesha yakhe i-Australia ibithe finini kumashumi amane anesibhozo.  UMzantsi Afrika uvale usuku unekhulu elinamashumi asixhenxe ananye (171). Lo kaPhilander wenza into ayiqhelileyo apha kwi-Australia ngoba ngo’2011, eNewlands Stadium, wenza into efanayo nale ayenze namhlanje – ngoko yayingumdlalo wakhe wokuqala kwiiProteas.  Kodwa ke wona uMzantsi Afrika uqale kakuhle umdlalo – kangokuba udibanise amashumi amane anesithathu kungekho thinti uwileyo. Amadoda avule umdlalo nguDean Elgar noStephen Cook.  Nayo i-Australia iwudlakazile uMzantsi Afrika ngokuwisa amadoda amabini. Nangoba uJP Duminy, uHashim Amla, uDu Plessis noTemba Bavuma bezamile ukuyibamba inqanawa – kodwa abakwazanga ukuhla ixesha elide.  
UVernon Philander, umjuli weqakamba owaziwayo jikelele kwihlabathi, uwenze khaphu-khaphu umsebenzi weeProteas ngentseni yanamhlanje ngethuba ewisa amadoda amahlanu eyedwa, eBellerive, ngokuthatha oothinti abahlanu be-Aussies.  
Ngoku uMzantsi Afrika uya kusuku lwesibini lwalo mdlalo wovavanyo unamandla emva kokuyikhupha yonke i-Australia inemitsi engamashumi asibhozo anesihlanu (85) qha. Ngethuba uPhilander esonga idemesha yakhe i-Australia ibithe finini kumashumi amane anesibhozo.  
UMzantsi Afrika uvale usuku unekhulu elinamashumi asixhenxe ananye (171). Lo kaPhilander wenza into ayiqhelileyo apha kwi-Australia ngoba ngo’2011, eNewlands Stadium, wenza into efanayo nale ayenze namhlanje – ngoko yayingumdlalo wakhe wokuqala kwiiProteas.  
Kodwa ke wona uMzantsi Afrika uqale kakuhle umdlalo – kangokuba udibanise amashumi amane anesithathu kungekho thinti uwileyo. Amadoda avule umdlalo nguDean Elgar noStephen Cook.  
Nayo i-Australia iwudlakazile uMzantsi Afrika ngokuwisa amadoda amabini. Nangoba uJP Duminy, uHashim Amla, uDu Plessis noTemba Bavuma bezamile ukuyibamba inqanawa – kodwa abakwazanga ukuhla ixesha elide.",UPhilander uyiphindile futhi i-Australia
"LIFIKILE ixesha lokuba uluntu olukwimimandla egudle amanxweme eelwandle luthabathe inxaxheba kuqoqosho olwayamene neelwandle. 
Oku kuthethwe lisebe lezolimo, amahlathi nezokuloba emva kweendaba zokufunqulwa komthamo wonaniselwano ngeetoni zentlanzi yohlobo lweSouthern Bluefin Tuna ngokwemigqaliselo yeKomishini yokukhuselwa kwale ntlanzi (Commission for Conservation of Southern Bluefin Tuna).  
ISouthern Bluefin Tuna luhlobo lwentlanzi efumaneka kwihemisfiye esemazantsi. 
Ezitoni zenyuswe ukusuka kwikhulu elinesiqingatha (150) ukuya kumakhulu amane anamashumi amahlanu (450).  
Iingxelo zithi abalelwa kwiwaka amathuba engqesho angavela kulandela esi sibhengezo, kwaye uqoqosho loMzantsi Afrika kulindeleke ukuba lufunquke ngendlela engummangaliso. 
Usekela-mlawuli kwicandelo lezokuloba kwisebe lezolimo, amahlathi nezokuloba uSiphokazi Ndudane uthi esi sibhengezo siza kuxhamlisa abantu abebefudula bebhekiselwe phaya xa kuthethwa ngoqoqosho kwiilwandle. 
“Kwiilwandle zethu sithe gqolo ukubona kufika abantu bakude bezokuloba, emva koko bahambe nobobutyebi belwandle elo bayokukhulisa amashishini abo. Urhulumente uthe wakuyiqwalasela wafumanisa ukuba yingxaki le, kwaye ifuna ukulungiswa. 
“Yiyo le nto ngenyanga yoMdumba kulo nyaka uMongameli Jacob Zuma ethe watyikitya umthetho wokuxhamlisa abantu abebefudula bebhekiselwe phaya kuqoqosho lweelwandle,” utshilo uNdudane. 
UNdudane ukwathe iilayisenisi ezinikwe abalobi abathe babhaliswa phantsi kwalo obutyikitywe nguZuma zizakubhengezwa kungekudala. 
sithandiwe.velaphi@inl.co.za",Ufunqulwe umthamo wokulotywa kweSouthern Bluefin Tuna
"“Zange ndisifune isicelo sebheyile kuba ndicinga ukuba ityala liza kukhawuleza, kwaye imeko yayingentlanga ekuhlaleni ngela xesha emva kwesiganeko sokugetyengwa kwamapolisa, abahlali babelugcwabevu ngumsindo.”  
Leyo yintetho eyenziwe nguBanele Mancoba kwiNkundla kaMantyi eNgcobo, ngethuba ediza ukuba ufuna ukufaka isicelo sokukhululwa ngebheyile.  
Lo mfo kaMancoba uthi ebengalindelanga ukuba kuza kuthatha ixesha elide kuphandwa ityala limiswa.  
UBanele ekunye noogxa bakhe awayebanjwe nabo zange basifake isicelo sebheyile emva kokubanjwa kwaye bakhetha ukuzimela ngokwabo enkundleni.  
Ubuze uMantyi obe chophe enkundleni ngethuba bevela ukuba ingaba kuyimfuneko na ukuba afune igqwetha ukuze afumane isicelo sebheyile.  
Ukwathe kukho amaxwebhu okufumana igqwetha lakwaLegal Aid ebe watyikitye entolongweni, kodwa akukho sicelo sebheyile sifakwe enkundleni.  
UMantyi kwinkundla yaseNgcobo uTobile Bara, umkhumbuzile lo mfo kaMancoba kwakunye nabanye abarhanelwa abalishumi elinambini kweli tyala ukuba lilungelo labo ukumelwa ngamagqwetha xa befuna njalo, kwaye urhulumente angabanceda ngamagqwetha akwaLegal Aid xa bengenokwazi ukuhlawula iindleko zamagqwetha.  
UMancoba ukwadize ukuba akawathembanga amagqwetha akwaLegal Aid kodwa uza kuthatha lona njengelinge. Uthethe wathi: “Xa umelwe ligqwetha olibhateleyo liyakulwela ukuba ufumane ibheyile, kodwa xa umelwe ligqwetha lakwaLegal Aid ongalibhatalanga, mancinci amathuba okuba ungafumana ibheyile.”  
UMantyi uTobile Bara ucacise ngelithi akukho bunyani kuluvo olujongela phantsi amagqwetha akwaLegal Aid, esithi naye sevela kuba ligqwetha kwaba baboneleli.  
“Amagqwetha akwaLegal Aid abhatalwa ngurhulumente kodwa amele iimfuno zommangalelwa ammeleyo,” uthethe watsho uBara.  
Emva koko uMancoba utyikitye ixwebhu lokucela uncedo kumagqwetha akwaLegal Aid, neliza kuqalisa inkqubo yesicelo sebheyile. Ukwathe kukho angakuqondiyo ngexesha aza kulichitha eluvalelweni phambi kokuba ayokuhlolwa ingqondo eFort England.  
“Ugqirha owaye ndihlola ingqondo wayethe uza kuphinda abuyele kum, ngoku ndeva apha enkundleni ukuba ndiza kungeniswa khona ngeyoMqungu kunyaka ozayo. Into endimangazayo yeyokuba kukho amabanjwa afike eluvalelweni emva kwam kodwa sele elifumene wona usuku,” uthethe watsho.  
UMantyi uphendule ngelithi umbuzo ofana nalowo makawubhekise kwigqwetha lakhe.  
UBanele noogxa bakhe abalishumi elinambini babanjwa emva kwesiganeko sokudutyulwa kubulawe amapolisa amahlanu kwisikhululo samapolisa saseNgcobo.  
Emva koko kwaphangwa imipu, iimbumbulu kwakunye neevesti zokuzikhusela kwiimbumbulu nezafumaneka kumzi wakwaMancoba okwalibandla lecawe eyayikhokelwe nguBanele ekunye nabantakwabo abathandathu.  
Amapolisa adubula abulala abarhanelwa abasixhenxe ekukho kubo abantakwabo abathathu, uThandazile, uPhilile kwakunye noXolisa. Bathandathu abarhanelwa abaseluvalelweni malunga neso siganeko.  
UBanele neshumi elinanye bajongene namatyala awohlukeneyo aquka izityholo zokupheka iyelenqe lokuphanga kuxhotyiwe, kwanokuzama ukuphanga indawo ekugcinwa kuyo idizili eNgcobo ngeyoMnga.  
Ukwajongene netyala lokudlwengula owasetyhini obekwa lilungu kwibandla lakwaMancoba. Lo wasetyhini utyhola ngelithi wadlwengulwa ukususela kweyeKhala ngo2015 de kwangeli xesha abanjwa ngalo uBanele.  
Kwalapho enkundleni, omnye wabamangalelwa uLoyiso Buhlungu uhlabe umbuzo enkundleni esithi: “Yintoni le isaphandwayo kuba sayichaza yonke into esasibuzwe ngayo?”  
OkaBara uthe akakwazi kuwuphendula lo mbuzo kuba ayinguye oqhuba uphando.  
Ukwalumkise abarhanelwa ukuba baqiqe ngabakuthetha enkundleni njengoko ityala labo lingekaxoxwa. Eli tyala limiselwe umhla wama26 kweyeKhala 2018.",UMancoba ufuna ibheyile!
"UPhakamile Folokhwe Coko, 54, ugwetywe yinkundla yamatyala yaseMdantsane emva kokuba ethe waphindaphinda edlwengula intwazana eneminyaka elishumi ubudala. UCoko,  le ntwazana ebeyidlwengula yeyomzi obethenjwe kuwo kakhulu, ebemane ukuncedisa  kuwo kungekazalwa nexhoba elo. Ixhoba lizalwa phambi kwakhe kwaye likhula elijongile, kanti umana ukulidlwengula. 
Ingxelo ephuma kwisithethi seNPA, uLuxolo Tyali, ithi uCoko uqale ngo2010 ukudlwengula le ntwazana ngelixa esebenza kwikhaya layo, emane ecelwa ukuba aqhube imoto ayise esikolweni. 
UTyali uthi ixhoba zange lichaze kuba laligrogriswe ngokubulawa ukuba lichazile kowalo. Le ngxaki kukhona liyichaze ngo2020 kumama walo emva kokuba lingakwazi ukumelana nentlungu kwanobunzima bokuthula. 
Ngethuba kuqhuba ityala uCoko wayiphika enkundleni ukuba ebedlwengula umntwana. Kodwa ngethuba ephekwa esophulwa ngabatshutshisi zange abe nampendulo okokuba kutheni ixhoba liza kutyumba yena. 
UMlawuli woTshutshiso loLuntu kwiMpuma Koloni, uBarry Madolo, uthe esi sigwebo kufanele ukuba sikhuthaze namanye amaxhoba ekubeni athethe  nokuba ayehlukunyezwe kudala.",Ubomi kwisidlwengu emva kweminyaka eli12
"“Le nto yootitshala abathi bona badala, abanokukwazi ukusebenzisa ubuchwepheshe banamhlanje, ayikho! Kwaye siye sifumanise ukuba emva konyaka nje besebenzisa ii-iPad [Tablets] baye bazithande,” oku kuthethwe nguMary Lou Berndt oyingcaphephe yezobuchwepheshe kwisikolo iStirling eMonti. 
NgoLwesithathu weveki ephelileyo, abakwa-ITSI Digital Teaching Technologies, bekhokelwa yingqonyela yabo enguGqr Lieb Liebenberg, badibene neenqununu nabahlohli baseMpuma Koloni bezokukhuthaza ukusetyenziswa kobuchwepheshe babo bokufundisa abafundi ngomnatha wonxibelelwano. Ootitshala bafumane ithuba lokubuza imibuzo ngemiba efana noo “miEbooks” abasengwa kooGoogle Play, App Store nooWindows Store – nabanika abafundi ithuba lokugcina iincwadi kwifowni neeTablet zabo. 
Oka Lou Berndt ebengomnye wezithethi. Intetho yakhe igxile kumba wokuba izikolo kufuneka zilwamkele utshintsho ziqinisekise ukuba zinayo iWifi kwaye abafundi bakukwazi ukufumana zonke iincwadi zabo kwiiTablet; “Thina eStirling sinenkqubo yokuqeshisa nge-iPad kumfundi ongafikeleliyo kuyo. Ubhatala iR250 ngenyanga ize ibe yeyakhe emva kweminyaka emithathu. Ikamva lemfundo likumnatha wonxibelelwano!” 
Esinye sezikolo esisebenzisa iinkonzo zakwa-ITSI, iGet Ahead Project, kuKomani, sele iqinisekisa ukuba abafundi baso basebenza ngeeTablets isikakhulu.” 
“Thina sinabantwana abasuka Ezibeleni, Ilinge, Mlungisi neelali ezingqonge iKomani. Bonke aba bafundi sibafundisa ngobuchwepheshe banamhlanje kwiiTablets. Asisazisebenzisi iincwadi kakhulu, sizisenga apha kwezi Tablets zethu kwaye siyonga kakhulu!” ithethe yatsho inqununu yaseGet Ahead Project, uPeter Bosman. 
Ngeenkcukacha ezithe vetshe ngeendlela zokufunda ngobuchwepheshe chwethe-chwetheza * : www.it.si",‘Isikolo esingenayo iWIFI ngumkanja!’
"UMPHATHISWA wezempilo eMpuma Koloni uHelen Sauls-August ubhengeze ukuba iinkonzo zeAmbulensi ziza kubandakanya abezomthetho ukuqubisana nezehlo zokuhlaselwa kweeAmbulensi xa zisabela kubantu abonzakeleyo kwanabo bagulayo. 
 
Kwezi veki zine zidlulileyo kuhlaselwe iiAmbulensi ezilishumi elinanye ngethuba zisabela kwimiba yongxamiseko okanye zilayishe izigulana. Iindawo ekuhlaselwe kuzo iiAmbulensi ziquka iMzamomhle, Qoboqobo, Dimbaza, Ngqushwa, Qonce, Dikeni, Bhofolo, Tsholomnqa naseDuncan Village.  
  
Isithethi sikaSauls-August uLwandile Sicwetsha, uthi izehlo zokuhlaselwa kwezi Ambulensi zibikwe kwizikhululo zamapolisa apho senzeke khona isehlo. 
 
 “Noxa nje kungekho mntu ubhubhileyo kwezi zehlo, kodwa [la matyala] siwadlulisele nakwibutho lezobuntlola,” utshilo uSicwetsha. 
 
USauls-August ukugxeke ngokumandla ukuhlaselwa kweeAmbulensi esithi kubeka emngciphekweni ubomi bamagosa kwanobo bezigulana. 
 
“Iinkonzo ezingxamisekileyo zikho ukusindisa ubomi babo badandathekileyo kwaye bahlelelekileyo befuna unyango olukhawulezileyo kumaziko ethu ezempilo. Ukuhlaselwa kweeAmbulensi kuthetha ukuba kuza kuncipha ukubona iiAmbulensi zisabela kwiminxeba engxamisekileyo,” kutsho uSauls-August. 
 
UMphathiswa ucele uluntu ukuba luzibike kumapolisa nasesebeni izehlo zokuhlaselwa kweeAmbulensi. Inombolo yamapolisa ngu 08600 10111 ze eyesebe lezempilo ibengu 0800 032 364.",Umphathiswa ugxeka ukuhlaselwa kweeAmbulensi
"AMAXESHA amaninzi ukuba ngumlandeli webhola ekhatywayo okanye umxhasi weqela elithile kuphelela nje enkuncithaneni kuTwitter nakuFacebook, ekunxibeni isikipha seqela elo nasekubukeleni lo mdlalo kumabonakude. 
Kodwa akunjalo kumxhasi weKaizer Chiefs uNdzondelelo Dion Mene. Ukuzinikezela kukaMene kwiinkqubo zeKaizer Chiefs kumenze waphumelela isigidi serandi kukhuphiswano leCarling Black Label lonyaka ophelileyo. 
Isiqingatha sale mali, nanjengoko isitsho imiyalelo yolu khuphiswano, sithe sawela kwisikolo iDibashe Edu-Care yakwa-N.U. 10 eMdantsane. 
UMene uthi wayengenele ukhuphiswano lokuba ngumqeqeshi weKaizer Chiefs kunyaka ophelileyo, nanjengoko kukho inyoba enjalo kwiCarling Black Label Cup. 
“Ndangenela olukhuphiswano ndifuna ukuba ngumqeqeshi, ngelishwa andizange ndilenze ixesha kwanyanzeleka ukuba ndifakwe kweli cala lokhuphiswano lemali yesigidi serandi. Kolu khuphiswano iR500 000 yeyalomntu ungeneleyo, ze enye iR500 000 iye kwindawo yesisa ethandwe ngulowo uphumeleleyo. 
“Mna ndiye ndakhetha iDibashe, kuba ndiyazi ukuba izitsalela nzima,” utshilo uMene. 
IDibashe iye yathenga isithuthi sohlobo leMini-Bus ngale mali. 
Lo kaMene uthi imchulumancise kakhulu into yokubona ukuba ukuthanda kwakhe Amakhosi kuxhamlise uluntu lendawo yakhe. 
Unxulumanisi weeprojekthi eDibashe uPhumla Goje akawuvali umlomo yile nyhweba. “Izakusinceda kakhulu le moto, ukuthutha abantwana. Ngubani ongaze akuphe imoto entsha kraca. Ndiyinqwenela okuhle kodwa iKaizer Chiefs,” utshilo uGoje. 
Izakuqhuba njani ke iKaizer Chiefs kwisizini ka-2016 -17? “Sifuna indebe yeAbsa Premiership kuphela, asizijonganga ezinye iindebe,” utsho uMene, othi umthembe kakhulu uSteve Komphela ongumqeqeshi weChiefs.",Bawelwe ngumqa esandleni ngenxa yeKaizer Chiefs
"Iphantsi koxinizelelo olumandla iBorder Bulldogs kwitumente yeSuperSport Challenge. Eli qela lamkela iSouth Western Districts Eagles ngentsimbi yesixhenxe ngorhatya lwemivundla eBuffalo City Municipality Stadium ngoLwesihlanu. 
 Kunyanzelekile aqokelele amanqaku amahlanu amakhwenkwe kaTiger Mangweni, aphinde aqinisekise ukuba iEagles ihamba ingacholanga naphantsi ukuze andise amathuba wawo okufumana indawo kwimidlalo eyandulela eyamagqibela kankqoyi. 
Umqeqeshi weBorder Bulldogs, uTiger Mangweni, uthi iEagles iza kufika bequle baligangatha. “Siwulungiselele ngeyona ndlela lo mdlalo, ngoba ubalulekile,” utshilo uMangweni. 
UMangweni ukholelwa ukuba ukhule ngeyona ndlela umdlalo weBorder Bulldogs. 
 “Sidlale kakuhle kumdlalo ogqithileyo nangona sibethiwe. Iphucukile indlela abadlale ngayo abadlali. Kubekho umahluko kwindlela esidlala ngayo kule midlalo mibini edlulileyo kunaleya yokuqala kwetumente,”  
uMangweni utshilo. 
IBulldogs ikwindawo yesine kwiPool South, iqokelele amanqaku alishumi kwimidlalo emithandathu. Amanqaku amahlanu eza emva kokulala kane emgceni kwaza kwabeka iBulldogs kwindawo yesithathu. Ngoku ishiyekelwe ngumdlalo omnye eza kuwudlalela ekhaya neEP Elephants. 
Ukubethwa kwayo yiEagles kuya kuthetha ukuthi atshabalele amathuba weBulldogs okudlala imidlalo yokulwela indawo kwimidlalo eyandulela amagqibela kankqoyi. Lo mdlalo uzayo ubaluleke kuwo omabini amaqela ngoba nayo iEagles ifuna impumelelo eya kuyibeka endaweni entle. Elinye iqela elijonge ngamehlo abomvu indawo kwimidlalo yokulwela ukuya kumdlalo wamagqibela kankqoyi yiBoland Cavaliers ehleli kwindawo yesibini kuPool South. 
Iintshatsheli ezikhuselayo, iDHL Western Province, iCOLLEGE Pumas, neToyota Free State XV, ziqokelele amanqaku angamashumi amabini anethoba oko iqalile itumente kwaye sezinayo indawo kwimidlalo eyandulela amagqibela kankqoyi.",Iphantsi koxinizelelo iBorder Bulldogs
"ISEBE lemfundo esisiseko namhlanje linikise ngesikolo esitsha esixabisa amashumi amabini ezigidi zeerandi (R20M) iBhekisizwe eMqanduli. 
 
Ingxelo yela sebe ithi oku kuyinxalenye yeenkqubo zabo zokusondeza izikolo kubantwana basezilalini, kwanokupheliswa kwezikolo zodaka kumaphandle oMzantsi Afrika. 
 
UDumani Zozo womasipala wesithili saseKSD wenze intetho ephambili egameni lalo masipala ngethuba kugqithiswa ngesi sikolo. 
 
“Kubalulekile ukuba abantwana bafunde phantsi kweemeko ezifikelelekayo ukuze bakhuthazeke kwimfundo yabo njengabo bahlala ezidolophini,” uthethe watsho uZozo.  
 
Idolophu yaseMqanduli yenye yezo zeMpuma Koloni ezenza ukuba abantwana bahambe imigama emide ukuya esikolweni. 
  
“Konke oku kubuyisa isidima kwimfundo yasezilalini logama sikwaziyo ukuphelisa izikolo zodaka kwintlalo yabantwana beli lizwe,” kutsho uZozo.  
 
IMpuma Koloni lelinye lamaphondo ahamba phambili ngengxaki yokuba nezikolo ezakhiwe ngodaka eMzantsi Afrika. Urhulumente wentando yesininzi wazimisela ukuba uzakukuphelisa ukusetyenziswa kwezikolo zodaka ukusukela ngonyaka ka1996 kuMzantsi Afrika. 
 
“Siyazi ukuba kukho izikolo ezivalwayo ngenxa yamanani wabantwana aphantsi, ezo zikolo kungenxa yokuba zakhiwe zazininzi kwindawo, esi saseBhekisizwe sifuneka ngamandla kuba baninzi abantwana abadinga iindawo zokufunda abahamba umgama omde,” utshilo uZozo. 
  
Urhulumente weli phondo ngokugunyaziswa ngurhulumente kazwelonke unikisa ngeenqwelo zokuhamba kubantwana abafunda kude namakhaya abo ngenxa yemigama emide.  
 
Imfundo yabaqalayo engazinzanga isoloko ityholwa ukuba ngunobangela weziphumo ezingezihle kwibanga leshumi.",Isikolo esitsha sezigidi eMqanduli!
"Umbutho wabahleli beendaba kweli loMzantsi Afrika iSouth African National Editors Forum (SANEF) ibongoza umongameli weli uJacob Zuma ukuba angenelele ukuhlangula ubomi beentatheli ezintandathu ze Al-Jazeera ezigwetywe ubomi ngurhulumente waseJiphethe.  
Ingxelo ithi urhulumente wela lizwe ugwebe isigwebo sobomi ezintathu kwezi ntatheli zingekho enkundleni.  
Usihlalo walo mbutho Adriaan Bason uthi umbutho wabo ubongoza uZuma ukuba angenelele ukuze kuhlangulwe ezi ntatheli kuba eli linomgaqo-siseko okhusela amalungelo abantu nomqulu wamalungelo abantu kumbutho wamazwe aseAfrika (AU) awuhambisani neembono zelizwe laseJiphete. 
Ezi ntatheli zigwetywe zingekho enkundleni ziquka Ibrahim Mohammed Helal, Alaa Omar Mohammed Sablan kunye no-Asmaa Mommed al-Khatib. 
 Inkampani yosasazo lukamabonakude iAl-Jazeera izichaze ezi zigwebo zala madoda ngelithi zikhohlakele ngeyona ndlela.  
Esi sigwebo sala madoda sicinezela ngokucacileyo igunya lokuthetha ngokukhululekileyo likwajonge ukucinezela amajelo eendaba kweliya laseJiphete, itsho ingxelo.  
“Ukungenelela kukaZuma kweli tyala kuyakuhambelana ngqo nezicwangciso eziqwalasela ukuguqulwa kwendlela ekwenziwa ngayo izinto eAfrika (iAfrican Peer Review),” uthethe oko uBasson. 
Kwiminyaka emibini egqithileyo lo mbutho uthumele umqulu wezikhalazo zawo kumzi wozakuza waseJiphete osePitoli ukhalazela eli nyathelo, kodwa urhulumente waseJiphete uqhubekile nesigwebo nangona kunjalo. 
 Ilizwe laseJiphete liphakathi kwamazwe athe abangamaxhoba eziganeko zabanqolobi izihlandlo ezahlikileyo.  
Umbutho we South African National Editors Forum uzame izihlandlo eziliqela ukuvakalisa ilizwi lamajelo eendaba kweli loMzantsi Afrika nakumazwe angaphandle.  
UBasson uthi balindele impendulo ekhawulezileyo kwi-ofisi kamongameli uJacob Zuma malunga nesicelo sabo.",I-SANEF ibongoza uZuma ngemeko yeentatheli eJiphete
"Akafunanga kuthetha u-Eric Tinkler ngokuziphatha kakubi kukaMark Mayambela emdlalweni wanamhlanje. IChippa United ibethwe ngo’1-0 yi-Orlando Pirates kumdlalo weTelkom Knockout obunomtsalane e-Orlando Stadium. Igowuli lempumelelo leBucs lifakwe nguVincent Pule. Kwimizuzu emithathu phambi kokuphela kwesiqingatha sokuqala, uTinkler umkhuphile emdlalweni uMayambela emva kokuba kubonakele kumabonakude betshintshiselanga ngamazwi. UMayambela ubonakele kwiSuperSport TV ehesha umqeqeshi wakhe. 
Nakubeni kunjalo, uTinkler akafunanga kuthetha ngalo mba emva komdlalo. “Andifuni kuphawula ngalo mba; yinto yangaphakathi eqeleni,” Ngokucacileyo uTinkler ebezama ukunika ithuba iqela ukuze likwazi ukuthetha ngayo kuqala. Ngomdlalo, uTinkler uthe wonelisekile yindlela iqela lakhe elidlale ngayo kwisiqingatha sesibini. “Asidlalanga kakuhle kwisigaba sokuqala ngoba besiphisa ngayo ibhola. Kwisigaba sesibini sidlale kakuhle emva kokwenza iinguqu – kodwa abadlali bethu bebesonqena ukukhaba bekude. Kodwa into endinokuyithetha kukuba sidlale ngcono kakhulu kwisigaba sesibini somdlalo,” utshilo uTinkler kwiSuperSport TV emva komdlalo.",Yindaba yakwamkhozi ingxabano kaTinkler noMayambela!
"Ongumongameli weli loMzantsi Afrika uJacob Zuma ubongoza lonke uluntu lweli ukuba luthathe inxaxheba luyokubhalisa ukulungiselela uvoto lolonyulo loorhulumente basemakhaya kulo nyaka mtsha sikuwo. 
 Ulonyulo loomasipala lubanjwa rhoqo emveni kweminyaka emihlanu kusonyulwa ooceba abazakuthi bajongane noxanduva loorhulumente bomasipala kwiminyaka emihlannu ezayo.  
UZuma ukudize oku ngethuba edlulisa umyalezo wakhe wonyaka omtsha ngoLwesine, nathe kubalulekile ukuba wonke ubani athabathe inxaxheba kuba lilungelo lakhe nabani.","Yiyani kulonyulo, utsho uZuma"
"KAPA: 
 Ibhinqele phezulu kwiphulo layo lokuzama ukuxongxa ilungisa iNtshona Koloni inkokheli kwiqela elitsha lezopolitiko iGOOD, uPatricia de Lille. 
Oku kulandela emva kokuba ngoMgqibelo umhla weshumi elinesithandathu, amalungu eli qela athe aphakamisa igama lakhe njengomgqatswa kwisikhundla sokuba yinkulumbuso eNtshona Koloni.  
Lo mcimbi ububanjelwe kwisikolo samabanga aphantsi iHoofweg kummandla waseWisbank eKapa. Le yingingqi uninzi lwabahlali ingabantu bebala. 
Oku kuza kanye ngexesha abemmi beli loMzantsi Afrika bejonge ngamehlo abomvu unyulo lukazwelonke ngomhla wesibhozo kweka Canzibe kulo nyaka.  
“Ndifumene ukutyunjwa ngamalungu kumbutho wam wezopolitiko iGOOD njengomgqatswa kwisikhundla sokuba yinkulumbuso eNtshona Koloni,” utshilo uPatricia de Lille. 
UAunt Paty uthi iGOOD sele ikwazile ukudibanisa abantu abaphuma mbombo zone kweli leNtshona Koloni. Esitsho kananjalo ukuba akho amavolontiya enza umsebenzi wokuqinisekisa izicwangciso zalo mbuthu ukuba ziyafikelela kwiindlebe zesininzi.  
“Esinye sezicwangciso esinazo kwiManifesto yethu kukulungisa iNtshona Koloni,” utshilo oka De Lille.  
Uthi kananjalo ngabantu abaza kuthatha isigqibo sokuba bamvotele ngesininzi kusinina, yaye uthi abantu badla ngokuyazi eyona nto bayifunayo.  
“Ndiyazingca yaye akukho ziphene kumzila wam wezopolitiko kweli phondo nakweli loMzantsi Afrika jikelele. Ndiza kuqaqambisa izicwangciso zam zokulungisa iNtshona Koloni,” utshilo uDe Lille.  
Evuma ukuba iGOOD liqela elitsha lezopolitiko yaye bamaxhaphetshu bezama ukufikelela kuzo zonke iingingqi kweli phondo nakuMzantsi Afrika jikelele. 
Kungokunje kwisithuba nje seenyanga ezintathu isekiwe iGOOD, sele inamalungu angama 67000 kweli loMzantsi Afrika. 
 “Ndibongoza uluntu ukuba lunganikisi ngeevoti zalo nokuba kukweliphi na iqela lezopolitiko, mabafunde ukuvotela umbutho othembisayo ngezinto oza kuzenza ukuba emva kweminyaka emihlanu khange sifezekiswe izithembiso zelo qela lezopolitiko abalivoteleyo mabathathe kwakho iivoti zabo bajonge amanye amaqela, ngelithi ixabiso levoti nganye luzisa utshintsho.  
UDe Lille wongoze ngelithi uboleka nje iivoti zoluntu isithuba seminyaka emihlanu akwazi ukulungisa iphondo leNtshona Koloni nakwamanye amaphondo kweli lizwe.  
Uthi ezopolitiko njengesiqhelo zohlulekile ukujongana noninzi lwabantu kweli loMdibaniso, yaye uluntu lulahle ithemba kwiinkokheli kwezopolitiko. 
UDe Lille uthe thaca izithembiso eziliqela ezibandakanya ukukhokelisa uluntu phambili kulandele ipolitiki, nalapho adize ukuba  baza kusebenza ngokuzimisela. 
isibhalo@inl.co.za",‘Ndiza kuyilungisa iNtshona Koloni eyonakeleyo’
"Phakathi kwabadlali abaliqela abafunyenwe yiChippa United phambi kokuqala kwale sizini kukho uMahlatse Makudubela – omnye wabadlali abanokuyithatha ibhola yelizwe bayibeke kwinqanaba eliphezulu xa enokunikwa ithuba lokudlala. 
 Lo mdlali ugaleleke kwiiChilli Boys kwiinyanga ezimbalwa ezidlulileyo ngemboleko esuka kwi-Orlando Pirates – apho angakwazanga ukufumana ithuba lokudlala phantsi kwabaqeqeshi abaliqela kwisizini edlulileyo.  
Nangona engekadlali kangako – kodwa yena uMakudubela usendaweni emlungeleyo ngoba indlela adlala ngayo ihambelana ngqo nomdlalo weChiefs. Kukuye ke ukuba uyalisebenzisa ithuba alifumanayo kuTeboho Moloi. 
 Phambi kwekhefu lemidlalo yeFIFA, uMakudubela unikwe ithuba xeshikweni iChippa iqubisene neGolden Arrows kwaye uzimisele ukulisebenzisa kwakhona ithuba elivelayo. 
“Kube mnandi kakhulu kum xa ndifumana ithuba lokudlala. Lo nto iza kundinceda ukukhulisa ukuzithemba kum,” utshilo uMakhudubela kwikhasi lomnatha leChippa. 
Le ndedeba iyakuvuyela kakhulu ukudlalela iChippa United nokudlala phantsi kukaMoloi ongene endaweni kaDan Malesela kwinyanga edlulileyo. 
 “Kuyandonwabisa ukuba seBhayi. Zininzi izinto endizifundayo apha phantsi kwalo mqeqeshi. Kwabalula kum ukuza apha ngoba ndandisazi uMalesela. Yiyo lo nto ndingazange ndilibazise xa usihlalo uSiviwe Mpengesi noKoutroulis besiza naloo mbono. Mna nomqeqeshi sifuna into enye: impumelelo. Singayenza lo nto kwaye ndizimisele ukwenza elam igalelo kweli qela,” utshilo uMakhudubela. 
NgeCawe ngentsimbi yesithathu, iChippa yamkela iCape Town City kumdlalo wePSL ozakube useSisa Dukashe Stadium.  
IiChilli Boys zikhangela indlela yokuqokelela amanqaku emva kwemidlalo emine eziyidlale ntanganye phantsi kukaMoloi.  
Ukuba abadlali bakaTebza bazimisele, banalo ithuba lokuyibetha iCity. Amakhwenkwe kaBenni McCarthy asaphazamisekile ngokwasengqondweni emva kokubethwa kwiMTN 8 nayiBloemfontein Celtic ngoLwesibini kule veki. 
 Imidlalo yeChippa izakudlalelwa eMdantsane ngoku emva kokupasiswa kweSisa Dukashe nguRonnie Schlos kwiveki ephelileyo.",UMahlatse unethemba lokudlala kwiChippa
"Unobuhle osaqalayo waseMthatha uZiphozonke Mafunda, ucela ekwabongoza uluntu lweMpuma Koloni ukuba lumxhase ngokumvotela kwidabi lakhe lokuphumelela imbasa kaMiss Eagle South Africa.  
Lo mfundi uphumelele isidanga seNzululwazi ngezeNgqondo (BA Psychology) kwiYunivesithi yaseWalter Sisulu.  
“Ndicela inkxaso kubantu beMpuma Koloni ngokuthi bandivotele ngokuthumela igama elithi ‘Ziphozonke’ kwinombolo engu 35334,” uthethe watsho uMafunda.  
Kulindeleke ukuba amkele ngokusemthethweni isidanga sakhe eWSU kwinyanga kaCanzibe. 
“Akwaba abantu bebenokwazi ukuba olu khuphiswano alugxilanga kuphela kubuhle bomntu, kodwa bugxile nakwindlela ingqondo oyisebenzisa ngayo, nokuba usisidudla ungangenela, kujongwa kakhulu ukusebenza kwengqondo,” utsho uMafunda.  
Uthi izifundo zakhe kwiNzululwazi ngezeNgqondo ziza kumnceda ukuphumelela olu khuphiswano.  
“Ndinqwenela ukumisela iqonga lokunceda abantu abatsha abangamanina ukuba bafundiswe izakhono eziza kwenza ukuba bazimele bengaqeshwanga,” utshilo. 
Ingxelo ithi inenekazi eliphumeleleyo apha liza kumela uMzantsi Afrika (Miss Eagle SA) kweli nakumazwe angaphandle.  
“Inkxaso yabahlali beMpuma Koloni ibaluleke kakhulu kum, kuba ngoku siya kwinqanaba elandulela elokugqibela. Ndiqale kunyaka ophelileyo ukuba yinxalenye yeli dabi,” uthethe watsho uMafunda.  
Enye yeenjongo eziphambili kolu khuphiswano kukunika amagqiyazana amahle, achubekileyo ithuba lokuzibonakalisa kuzwelonke nakwihlabathi.  
“Ndibona ithuba lokukhula kolu khuphiswano, ndizimisele ukusebenzisa eli thuba ukuntingela phezulu. Xa ndinokuphumelela ndakuhlala ndiqhubeka nezifundo ukuze ndizixhobise.” 
Uluntu lungaqhubeka ukuxhasa uZiphozonke ngokuthumela umyalezo  ukusukela ngoku kude kube yinyanga yoMnga.  
Ophumeleleyo kulindeleke ukuba achazwe kumsitho oya kubanjelwa eSandton eRhawutini kwinyanga yoMnga walo nyaka. 
Aba nobuhle baqhutywa yinkampani ebizwa ngokuba yiEagle Media eseRhawutini, itsho ingxelo.",‘Ndicela inkxaso kwiMpuma Koloni’
"IVolkswagen Community Trust eTinarha iyaqhubeka nokwakha injongo yayo yokuphelisa ukungafundi  kwabantwana abangaphantsi kweminyaka elishumi, oku kulandela emva kokuba ithe yabamba inkomfa yayo yesine yokufunda ngoLwesine. 
 
Le nkomfa ibizinyaswe ngamagosa ezemfundo kwakunye neengcali ezivela kwilizwe liphela kwaVolkswagen People Pavilion eTinarha. 
 
Owona mxholo wenkomfa ubusithi  Read to Succeed.  
 
Ezi ndwalutho zemfundo kwakunye nezi ngcaphephe bezizimase le nkomfa zabelane ngamabali empumelelo kwakunye nemicelimngeni ejongene nezemfundo eMzantsi Afrika. 
 
Imfundo ihlala iyeyona nto iphambili kule Community Trust ngokokutsho kwabakwa Volkswagen.  
 
Le Trust kwiminyaka embalwa edlulileyo iseke amaziko amahlanu afunxisa ulwazi eTinarha ngenjongo kwaneenzame zokuqinisekisa ukuba umfundi ngamnye kula mmandla uyakwazi ukufunda kwanokubhala ekwaGrade3. 
 
Oyingqonyela uJonh Aitchison egxininisa ukubaluleka kweyona njongo uthe: “Phantse i78% yabantwana abenza uGrade 4 eMzantsi Afrika abakwazi ukufunda,” utshilo uAitchison. 
 
Leyo yinto eyothusayo. Ndichukumiseke kakhulu ngumsebenzi owenziwa yiVW Community Trust. Ukuba imfundo yenziwa ngokufanelekileyo kwaye nezixhobo ziyafumaneka, akukho sizathu sokuba umntwana angabinakho ukwazi ukufunda, ” uvale ngelo uAitchison. 
  
UNicci Hayes waseRhodes uthe le Community Trust iya kudinga ukugxila kwindima yootitshala abaya phambili, ukwandisa ifuthe leenkqubo zabo. 
 
“Kufuneka sifikelele entliziyweni, kwaye eyona nto iphambili kulo mba, ngootitshala. Kwaye uqeqesho lootitshala lwakubaluleka ukuqinisekisa impumelelo kumaziko olwazi lokufunda nokubhala, ” utshilo uHeyes. 
 
ICommunity Trust ibambisene nemibutho engenanto nakwenza norhulumente efana neFunda Wande neza kuqeqesha ootitshala abazokujongana ngqo nokuxhobisa abafundi ekubeni bakwazi ukufunda. 
 
Le nkomfa ibikwabhiyozela nesikhumbuzo seminyaka engama-30 le Community Trust ikhona.",UVolkswagen CT uqhuba nephulo lokukhuthaza abantwana bakwazi ukufunda!
"Iqela laseMpuma Koloni ekuphela kwalo elidlala kwi-Absa Premier Soccer league, iChippa United, lilungiselela umdlalo onzima kakhulu kule mpelaveki. IChippa United esatsala nzima kule sizini kwicala lokuphumelela imidlalo ithathana neCape Town City kumdlalo wePSL okulindeleke utake iintlantsi eSisa Dukashe Stadium ngo’15:30 ngeCawe. Omabini la maqela akaqhubi kakuhle kwaye afuna ukujika izinto kulo mdlalo. Amakhwenkwe kaBenni McCarthy asantywizisa emva kokubethwa kumdlalo wamagqibela kankqoyi weMTN 8 eMoses Mabhida Stadium nayiBloemntein Celtic kutshanje. Nayo kwelayo iChippa United isengxakini yokungakwazi ukuphumelela imidlalo nangona ikwazi ukuyilawula. NgoLwesibini wale veki, iChippa ibambene ngeqanda neMaritzburg United kumdlalo obuseNelson Mandela Stadium. Ukusukela oko kwathi kwangena uTebogo Moloi kwisikhundla sokuqeqesha, iChippa idlale ngokulingana imidlalo emihlanu ngokulingana. 
Ukungaphumeleli imidlalo kwenza izinto zibe nzima kakhulu, ngakumbi kwiqela elinje ngeChippa United elisoloko libekwe esweni ngabantu beli phondo. Ukuze iiChilli Boys zikwazi ukudlala ngcono kune sizini edlulileyo ebingancumisi – kufuneka ziqokelele amanqaku apheleleyo kwimidlalo esebaleni lazo. Akukho lula konke konke ukudlala neCape Town City nangona umoya wabadlali bayo usephantsi nje – kodwa nangona kunjalo, uMoloi uya kulo mdlalo ekwazi okulindelekileyo. “Siya kulo mdlalo sisazi ukuba iCity ibibethwe kwimidlalo emibini. Beza kulo mdlalo bekelemile, lo nto iza kwenza umdlalo ube nzima,” utshilo uMoloi kwikhasi lomnatha leChippa. 
Iqela laseKapa liyiqale kakuhle kakhulu le sizini, laqhuba kakuhle nakwiMTN 8 nangona liye labethwa nje yiSuperSport United kumdlalo wokugqibela ngengxa yamava. “UBenni McCarthy uke wadlala phantsi kwam ndilisekela-mqeqeshi kwiPirates. Uzakufuna ukundibonisa ukuba ukhulile kulo mdlalo futhi nolwazi lwakhe luthe chatha ebholeni. Iqela lethu liqhuba kakhuhle, qha abadlali kufuneka bafake amagowuli,” uvale ngalo mazwi uMoloi. 
Ukufumana kwayo amanqaku amathathu iChippa United, kuya kuthetha ukuthi iya kumdlalo wayo neMamelodi Sundowns weTelkom Knockout kwiveki ezayo ihlaziyekile.",IChippa United ilungiselela umdlalo onzima kakhulu
"Kungekudala amaziko eendaba aza kuqalisa ukupapasha amanani alisikizi okuphalala kwegazi ezindleleni okubangelwa zingozi zendlela. 
 Amagosa karhulumente kubandakanya abaphathiswa bezothutho kumaphondo onke, balala obungehliyo besasaza umyalezo wokhuseleko ezindleleni kodwa oko kuza neziphumo ezingephi. 
Kumbindi wedolophu eNgcobo izolo, uMphathiswa wezoThutho eMpuma Koloni uWeziwe Tikana-Gxothiwe uphehlelele iphulo lokuqinisa ukhuseleko ezindleleni. Umyalezo wakhe ubulula kakhulu: ‘Fika Uphila’. 
Ethetha apho, uvakalise uvuyo ngokusinda kwabakhweli abangama35 ebebegaxeleke kwingozi yebhasi kude kufuphi eMaclear. Le bhasi ibithwele abemi belali iTsitsana besingise edolophini eMount Fletcher. Kuvakala ukuba umqhubi uphulukene nolawulo lwevili yaza ibhasi yaya kuntlitheka kudonga lwendlela. Bambi bafumane unyango ngoko nangoko baze abanye babalekiselwa kwizibhedlele ezikufuphi. 
Asingekugxininisi ukuba uninzi lwengozi lubangwa ngabaqhubi abadiniweyo abanye beqhuba bephantsi kwempembelelo zotywala. Amagosa endlela aza kuthi qwa ejonge ezo zaphuselana kwaye nabani obanjiweyo ngeli thuba makalindele ukukhahlela uMantyi kunyaka ozayo – lo nto ithetha ukuba ngethuba abantu besonwabele iziyunguma, loo mqhubi uya kube endyondya eziseleni. 
Omnye umthelela kwiingozi zendlela yimpahla eyabula ecaleni koohola bendlela. Isebe lezoThutho ePhondweni lenze unakonako wokubiya indlela ephakathi kweQonce neMonti, kwaye nezinye iindlela ezinengxaki efanayo zinikwa ingqwalasela efanayo. 
Abafundi beli phephandaba basixelele ngeengxaki abagaxelana nazo phakathi kweDutywa neGcuwa apho impahla iyabula ngokungathi inemvume.  
Ukanti neenqwelomafutha ezingekho ndleleni ziza kuthi zithathwe kubaqhubi bazo. Intlungu yeyokuba ezinye zezi moto zithutha abantu zibabeka emngciphekweni omkhulu. 
UMphathiswa wezoThutho uFikile ‘Mr Fixit’ Mbalula unamazwi arhabaxa ngakwabo bophula umthetho wendlela. Ukuba amazwi akhe ngawokukholeleka, ngekuba ndiboleka intetha yoorhunta ndithi ‘slyza mqhubi’ kwabo banxaxhayo. 
Kunyaka ophelileyo kutshabe abantu abangama767 kwiingozi zendlela. Siyathemba sikwathandazela ukuba eli nani lehle.","Fika uphila, qhuba ngenkathalo"
"UMasipala waseMbhashe eDutywa uthi uchulumance kakhulu ngumsebenzi oncomekayo wamapolisa ephondo leMpuma Koloni ebambisene namagosa onyanzeliso kamasipala, apho babembe iimimpu elishumi engenamaphephamvume ngexesha leeholide zehlobo. 
Oku kuvele ngexesha lo masipala ububambe indibano noondaba ngoMvulo. Inkonzo yesipolisa ibinikezela ngengxelo yeziganeko zolwaphulo mthetho ezenzeke ngelixesha leeholide. 
Iimimpu kuvakala ukuba ibanjwe kwindawo ezahlukeneyo ngamapolisa esebenzisana namagosa onyanzeliso aseMbhashe. 
Usodolophu waseMbhashe, uSamkelo Janda uncome ungenelelo lwamapolisa ephondo ekulweni izenzo zolwaphulo mthetho kwindawo yaseMbhashe ngeeholide zehlobo. 
“Ungenelelo lamapolisa ephondo lidlale indima enkulu ukuthomalalisa izenzo ezigwenxa ngeezintsuku zeziyunguma eMbhashe,” utshilo. 
La mapolisa aqalise ukusebenza kwindawo yaseMbhashe ngomhla wamashumi amabini anesibini kweyoMnga, de kwanguMvulo wale veki. 
UJanda uthi lentsebenziswano namapolisa ufuna iqhubekeke ingabikho kuphela ngexesha leeholide kweyoMnga. 
“Injongo yethu kuyigcina ikhona intsebenziswano phakathi kwethu kunye nenkonzo yesipolisa ephondweni, kwaye sele siziqalisile nengxoxo sicela lonto,” uqhube watsho. 
Ukwamemelele nakwabo bashishina ngotywala ukuba balandele imithetho yebhodi elawula ukuthengisa kotywala ukuze kungabikho mntu ozakuthengisa kuse phandle. 
Obethethela inkonzo yesipolisa eMpuma Koloni uNjengele Etius Swart uthi iimimpu bayibambe kwiindawo zeentselo ezahlukeneyo eMbhashe eziquka eDutywa edolophini. 
UNjengele Swart uthi lemimpu izakuhlolwa ukuba ayibandakanyeki kwezinye iziganeko zolwaphulo mthetho.",Ufuna intsebenziswano namapolisa iqhubeke usodolophu waseMbhashe
"IBloemfontein Celtic nebhola yelizwe loMzantsi Afrika ngokubanzi zilahlekelwe yenye yamadoda amakhulu, uQqirha Petrus Molemela. Umnumzana uMolemela, obeneminyaka engamashumi asibhozo anesithathi (83), waziswe njengothe wanabela ikhuko lokufa namhlanje ekuseni (ngeCawe). 
Eli xhego lidlale indima ebaluleke kakhulu kuphuhliso lwebhola ekhatywayo ngakumbi ngeentsuku zengcinezelo eMzantsi Afrika ngethuba lisaxhuzula imikhala kwiBloemfontein Celtic. Kangangoku kunyaka ophelileyo, ibala lebhola ekhatywayo laseBloemfontein lathi lathiywa ngokuba yiDr Molemela Stadium ngabasemagunyeni, ngelihlonipha yena negalelo alenzileyo kwibhola yephondo laseFree State. Imiyalezo yovelwano ingena ngokungena kusapho lwesi siswenye sakwaMolemela. 
“Silusapho lweBloemfontein Celtic sibuhlungu ukwazisa ukushiywa kwethu nguGqirha Petrus Molemela ngale ntseni yangeCawe,” sitshilo isaziso esenziwe yiCeltic kuTwitter namhlanje. 
“Ukusweleka kweli gqala kusikhathazile kakhulu thina. Ukuhamba kwakhe kuyilahleko kwibhola yonke nanjengomntu ebengumphathi kwezemidlalo. Okwenza izinto zibembi ngakumbi kukuba sifikelele kwelona xesha besiddinga amava wakhe kakhulu kweli qela (Celtic) – kodwa ke sakuhlala simthanda ngamaxesha onke. Wanga umphefumlo wakhe ungaphumla ngoxolo,” utshilo usihlalo weCeltic, uMax Tshabalala, kwingxelo ebhaliweyo. 
Umongameli weSafa, ugqirha Danny Jordaan noMphathiswa weZemidlalo noLonwabo, uFikile Mbalula, nabo badlulise amazwi ovelwano bakuva esi sithakumbe. Le nkokeli, ebikwangusomashishini kwelaseFree State, ilandela inkosikazi yayo uMme Mamorwesi – owasweleka kwinyanga yokugqibela ngo’2015. Emva kokukhulisa iBloem Celtic iminyaka eliqela yade yalelinye lamaqela anabalandeli abaninzi kwibhola eMzantsi Afrika, lo kaMolemela wathi wagqiba kwelokuba iCeltic ayithengisela omnye usomashishini kodwa owayekwangumdlali kweli qela – uJimmy Augusti.",Ayagxalathelana amazwi ovelwano kwaMolemela
"Nangona nje uluntu lweli loMzantsi Afrika lushiyeke lubambe ongezantsi sisehlo sokungcwatywa koSibonda welali yaseJozana eSterkspriut ngeMercedes Benz yakhe. 
Lona usapho kwakunye nelali akukho nto ibothusileyo kuba lo ibingumyolelo owashiywa yile ndoda kwiveki ezimbini phambi kokuba ibhubhe.  
UTshekede Buffon Pitso,75, ngokukutsho kwentombi yakhe uSesora Pitso, le yinto ebeyithetha okokoko eyokuba azangcwatywe ngemoto yakhe yena.  
USesora uncokole nephephandaba I’Solezwe esithi: “Yintoni ezosethusa sisi kuba yinto utatawethu ekudala eyishumayela le. Utata ebenguSibonda apha elalini ebeye anikwe iqonga lokuba athethe kwizifihlo ezilapha elalini ngoku ebeyithetha ukuba azangcwatywe njani. Asothukanga kwaye nelali ibiyazi kuba ibiyinto angayifihliyo,” usthilo uSesora. 
Uthi utatawabo ibingumntu othethayo, umntu wabantu kwaye belimanyelwa ilizwi lakhe.  
USesora uthi kumarhe okuba uzakugrunjwa utata wabo kuba akwamkelekanga ukungcwatywa olwahlobo oko akuzukwenzeka kuba ibingumyolelo wakhe kwaye awujikwa umyolelo womntu.  
“Akuzugrunjwa kaloku silandela umyolelo wakhe.” utshilo uSesora. 
Ukwathe isebe lezendalo liyazi kuba balibikele ngalomyolelo. 
Utat’ Pitso akasenankosikazi kuba yona yabhubha ngo 2010. Usapho luthi limngcwabe ngemoto yakhe utata phambi kwentsimbi yesithandathu ekuseni kodwa abantu babesele begcwele befuna ukuzibonela.  
Umzi wabangcwabi obugcine lo tata iPhomolong Funeral Parlour uthi kule minyaka ingamashumi amathathu ananye wasekwayo zange wangcwaba olu uhlobo.  
UThabiso Mantutle wasePhomolong FP uthi bebengenayo enye indlela yokuba baphikise umyolelo onje.  
“Senze ngokohlobo ilungu elalithe makwenziwe ngalo xa lingcwatywa. Lilungu lethu ebelibhatala kakuhle futhi kwaye ukujika imiyalelo ayikokwethu.Nangona nje ekuqaleni xa usapho belufika lusichazela emakwenizwe soothuka kodwa ke sabona ukuba masihloniphe isicelo sakhe. Siqale kwisebe lezendalo siyilandele yonke imiqathango kuba umhlaba ayingowethu singasuke sizenzele ngenene kwavunyelwana. Ukugrumba sathabatha imini yonke sigruma ngeTLB sasingenokwazi ngemihlakulo nje ngesiqhelo bekufuneka ubemde umngxunya kwaye ubemkhulu ukuze imoto ingene yonele.”utshilo uMantutle. 
 UPitso  ufihlwe ngempela veki le sisuka kuyo.",Ibingumyolelo wakhe ongcwatywe neMercedes Benz
"Sekuphele iveki igalela imvula kummandla waseCala neziphaluka emva kwenkxwaleko ibinde ebangelwe yimbalela kulo mmandla owoyame isikakhulu ngezolimo. 
Abanini bemfuyo, amafama asakhasayo kuquka nabahlali ngokubanzi ingakumbi kumqwebedu wendawo yoMchewula abawuvali umlomo ngenxa yenceba abathi bayiphiwe nguQamata yemvula. 
Oku bakuvelise ngethuba bethetha nephepha ndaba I’solezwe lesiXhosa, besithi le mvula izakubenza ukuba bonge imali ebebesele beyichitha ngelokusindisa imihlambi yabo. 
Umhlali welali yaseMchewula nongumfuyi wemfuyo uNceba Makhohliso oneminyaka engamashumi amahlanu anesihlanu uthe:  
“Ndiswele imilomo eliwaka ukuchaza indlela endiziva ngayo ngale mvula kuba besekukubi. 
Mna ndiphulukene neenkomo ezintathu kuquka ithole elingakhange ligqibe neveki ebutsheni balo nyaka ngenxa yale mbalela kwaye oku kuye kwenziwa nzima kukutshiswa kwamadlelo kulo mmandla.” 
“Kuyabiza ukutya kwemfuyo nto leyo endichane kakhulu kodwa kwicala lokulima ifike sele kusemva kwexesha. Siyambulela uSommandla kuba besingayilindelanga kwale,” utsho uMakhohliso. 
UMzolisi Mankayi nongumfama osakhasayo eCala kwilali yaseManzimahle yena uthe: “Mna besendiphila ngokuthutha ukutya kwemfuyo eKomani umhla nezolo nto leyo endichane kakhulu empokothweni kwaye ndiphulukene namathole amabini angakhange ondleke kakuhle kwaye nezi mazi nazo besezitsala nzima.” 
USiziwe Tshayingwe nongumhlali waseMthingwevu uthi iimpopi zamanzi besezifana nemihombiso.  
“Nomlambo esidla ngokuwusebenzisa ubusele uqala ukoma nto leyo ibinyanzelisa sisebenzise umthombo oseluqolweni phesheya kwesikolo sisiya ngeenyawo kodwa ndiyancoma ngoku kuba konke kubuyele esiqhelweni nangona singenakulima kuba seligqithile ixesha loko,” utshilo uTshayingwe.",Imvula ihlise umthwalo kumafama
"Ukuziqalela ushishino lwakho akuyondlwana iyanetha kuba eyona nto yokuqala kukuqiniseka ngemali leyo yokuqala ishishini.  
Kule veki kwezoshishino sincokole noYoli Ndamase we-O’ Beautiful Ideas waseBizana nosele engusomashishini owaziwayo kummandla waseMampondweni ngokuthunga naluphina uhlobo lwento enxitywayo efana nempahla zesiNtu, iilokhwe zomtshato, iimpahla zokuthwala isidanga nezinye. 
 UNdamase uqale ngokusebenzisana neYunivesithi yaseWalter Sisulu kwezefashoni waphela sele engumhlohli khona ukusuka ngonyaka ka1993 esukothatha umhlala phantsi kwisebe lezemfundo.  
Waphuma wayokuhlohla kwikholeji eseBizana esele isaziwa ngokuba yi-Ingwe ngaphambili yayisaziwa ngokuba Sisithebe emveni koko waphindela eWSU kwikhampasi iBika eGcuwa. Apho ebekwahlohla umthungo iminyaka elishumi elinesine nathe wayeka kunyaka ka-2013 ngeliyokuzivulela eyakhe indawo. 
Ngesigqibo sakhe sokuvula ushishino eBizana, uNdamase uthe: “Yayisigqibo esindonwabisayo ndinezizathu ezininzi zokuba mandibekufutshane nalapho ndizalwa khona obu buhle ndibenza apha ndibuhlohla apha eWSU mandiyobenzela abantu basekhaya babembejembeje ndim nangona nje yayifika nenye ingqondo yokuba ndiyokuzimela ngoku imicelimngeni izakubakhona kuba ndizakuxhomekeka kwimali ephuma kum endiyibileleyo kwishishini eli, ukuba andisebenzanga namhlanje andizokubanayo imali. Kungoko ndazimisela ndisasuka kuba ndisithi ukuze usapho lwam lulale lutyile ndim lusajonge kum.”  
Uthi enye yezizathu yokuzimela yayikukudinwa kukuba kude nekhaya, kwanokufuna ukuzimela nanjengoko esithi noko ixesha lokuphangelela omnye umntu kuye laliseliphelile.  
UNdamase uthi uyayifumana inxaso kakhhulu kuluntu lwala mmandla nanjengoko esithi ixabiso lifikeleleka nakubani na kwaye uthi abanye batsalwa nabubuhle bezinto azithungayo. Uthi ungumntu ofikelelayo owamkela kwahlobo lomthungo olufikayo nomntu lowo ufuna ukuthungelwa lo nto. 
Enye yemicelimngeni awathi wajongana nayo xa wayeyeka eWSU ngethuba eqala ukuyokuzimela uthi “yayikukoyika into endingayaziyo kuba ndandingayazi ukuba phambili ndakudibana nantoni njengoko kwakufuneka izixhobo zokuthunga kwanezokuqala yonke into nje kwanamalaphu okuthunga kwakufuneka ndizithengele ngokwam. 
 Igumbi esizakusebenzela kulo kufuneka likhuseleke llibesemgangathwebi Kwimali ekufuneka ndiyenzile kwakufuneka ndirholise abantu abandincedisayo kwishishini lam ezo yayizezinye zezinto ezazisentloko kum mhla ndandithatha eso sigqibo.  
Ezinye zezinto endandizicinga yayikukuba andizukubanasuku ilolam lokurhola ndixhomekeke kum ukukhe ungabhatalwa ngabathengi kwanemali yentlawulo yendawo yeshishini yayimicelimngeni eyayisentloko,”utshilo uNdamase 
Uthi xa ungumntu oneshishini kufuneka uzithengise kangangoko kubathengi bakho kwanabo usafuna ukubarhwebesha babengabathengi bakho ngokuthi ongenileyo aphinde abuye kwaye sele ebuya nomnye, Uthi iindabano zibalulekile uzithengise wena kwakunye nezinto zakho bakwazi abantu. 
Kwizinto ezithi zimonwabise ngokuba neshishini elilelakhe uNdamase uthi , omnye unyaka kuye akafani nomnye odlulileyo umahluko ubakhona. Uthi sele eqeqesha nabantu kumashishini awenzayo abamncedisayo bathathu ekuthungeni kuquka naye ze kwicala labaphekayo nabahombisayo ibengabantu bethutyana athi ubacela ngezo ntsuku zixakekileyo. Kwaye uthi ngoku sele ebaqeqesha abantu abazokuthi bajongane namashishini akhe nanjengoko esithi noko sele ekhulile. 
Uthi ukuzimela ubenendawo yakho oko kukunika nethuba lokuba ukwazi ukuhlangabezana nemiceli mngeni yobom ubenenjongo uye uzazi ukuba uyaphi ufunani. UNdamase uthi okwangoku iinjongo zokuvula enye indawo kwezinye idolophu ngenjongo zokwandisa ishishini lakhe akanazo. 
Ukhuthaze uluntu esithi mabavuke emaqandeni isiphiwo onaso nokuba sele ingesesomthungo isesokulima nesenye nje into zama ukuzidibanisa nabantu okanye iindawo ezenza lo nto unesiphiwo kuyo uqale ngokuncedisa ube uzazi ukuba uphucula isakhono sakho ukwazi mhlawumbi ukhule ubenendawo ngenye imini uthi iminyaka ayivaleli mntu xa kuthethwa ngokusebenzisa izandla kwakunye nengqondo nalapho ebekhuthaza iintanga zakhe.  
Enye yezinto athi uyibone ibalulekile kwishishini lakhe yimbeko ukuhlonipha abathengi bakho ukubaxabisa kwaye ubenabo nobudlelwano nabo kuba ukuthetha kubalulekile phakathi kwakho kwakunye nabathengi kuquka nabasebenzi bakho.",Qiqa xa uzakuqala ishishini lakho!
"WAYEKHE wadllala njengoLumka kumdlalo iGenerations, nanjengesithandwa sikaS’bu kumdlalo iRhythm City, ukanti ebesandul’ ukudlala kumboniso otsale umdla kubathandi bemiboniso bhanya-bhanya, iHappiness is a Four Letter Word.  
Wena umazi kangakanani uMmabatho Montsho? Konke ofun’ ukwazi ngale nzwakazi uzakufumana ngoLwesine (2 Juni) kwinkqubo yeSABC 1 uZaziwa (19h30).  
UMmabatho uzakube echub’ isikhwebu nombhexeshi kaZaziwa uPearl Modiadie, nalapho azakube emchubela ngokuba ngumlawuli wemiboniso, kwakhona nangohambo lwakhe kubizo lwentwaso.  
UMmabatho uzakube ekwaveza nendlela awafunda ngayo ukulawula uxinzelelo lwengqondo (umvandedwa).  
Emva kweenyanga zamarhe okuba, eli gqiyazana likubudlelwane bothando nosomlomo we-EFF uMbuyiseni Ndlozi osele edume ngelika “People’s Bae’’, esi sibini sibonwe sikunye.  
La marhe aqaqambe ngenyanga yeThupha kophelileyo, kodwa esi sibini sisatye tyum ngobudlelwane baso.  
Besikhe sabona imifanekiso kaNdlozi noMmabatho bekunye kutshanje, ingaba uzakusityhilela ngokuqhubeka phakathi kwabo kuZaziwa?",UMmabatho usibalisela ngobomi bakhe kwiZaziwa!
"KUNGENA umnxeba kwintatheli, obuza ukuba limaxa liphi na iqela lephephandaba I’solezwe lesiXhosa kuba uMphathiswa uNomakhosazana Meth sele esilindile eICC eMonti.  
Ungena lo mnxeba singaseBuhlanti eMonti kwaye ixesha yimizuzu engamashumi amabini anesithandathu emva kwentsimbi yesine malanga – uMeth kudala elindile. Besigqibe kwelokuba sakudlana indlebe noMphathiswa phaya ngecala emva kwentsimbi yesine. Eneneni side safika.  
“Uxolo Mphathiswa, ingxinano yeemoto ezindleleni yenze kwanzima ukufika ngexesha,” kutsho intatheli. 
 “Ndinixolele, ndiyayiqonda lo nto,” kuphendula uMeth.  
Singaphozisanga maseko, simbuza ngezona zinto asele eziphawule njengengqwalasela kweli sebe lakhe loPhuhliso lwamaPhandle kwanokuHlengahlengiswa koMhlaba (uLimo).  
“Kubalulekile ukuba sinyathelele phezulu kuba umgqaliselo wesebe owaziwa njenge-Agricultural Economic Transformation Strategy, usityhalela ekubeni ezolimo zithatyathwe njengoshishino.  
“Lo mgqaliselo uza kusinceda ekurhwebesheni abatyalizimali ukuze sisebenzisane ukudala imisebenzi, ukugxotha indlala kwanokuqinisekisa ukuba siyenza iMpuma Koloni ibe yindawo yokondla isizwe hayi ukondliwa. Ngokokubona kwam, oku kufuna ingqwalasela ekhawulezileyo,” kutsho uMeth. 
 UMeth uthi iMpuma Koloni liphondo elityebe kakhulu kwezolimo, watsho ebalula intshona yeMpuma Koloni njengendawo apho kuza kugxilwa kwiziqhamo (citrus, deciduous), iMohair (uboya bebhokhwe yohlobo lweAngora) kwaneMacadamia (amandongomane). Kwicala lasempuma yeMpuma Koloni uMeth uthi ingqwalasela iza kugxila ekulinyweni kombona kwaneembotyi.  
“Kuyo yonke le nto, ingqwalasela iza kunikwa kwimveliso ukuze le mveliso ingaphumi nje iluhlaza, iphume sele icolelwe ukusetyenziswa (agro processing).”  
UMeth uthi iMpuma Koloni ikhokela phambili kwilizwe liphela ngemihlambi yeenkomo, iigusha neebhokhwe “kodwa ingeniso yengxowa yephondo (Eastern Cape GDP) ayitsho tu ukuba siphala phambili ngemihlambi”.  
“Into ekufanele siyijonge kukuba amafama ayayinikwa inkxaso, kunganikwa inkxaso abantu abangenasakhono sokulima,” kutsho uMeth. Ethetha ngolutsha olufundela izifundo zolimo, uMeth uthi isebe linenkqubo yokunceda olu lutsha ngokuphathelene nenkxaso kwabo baphuma kwizikolo zolimo “ukuze bakwazi ukudala imisebenzi hayi ukuba bakhangele imisebenzi”.  
UMeth ukwabalule umba weti yakwaMajola eSajonisi kwanaseMagwa eLusikisiki ethi isebe likuphumezile ukuhlangula la masimi eti kwiingxaki zolawulo, watsho esithi baqweba inkqubo yokuyenza ibenengeniso la ti.  
“Kodwa into esivumelana ngayo kukuba phaya kula masimi eti kuyabonakala ukuba singakwazi ukuzivelisa nezinye izinto hayi iti kuphela. Sikwafuna ukuba la masimi eti akwazi nokutsala abakhenkethi (agri-tourism).”  
UMeth uthi uyakuthi uphela lo mbuso weminyaka emihlanu kube kukuninzi abathe bakwenza kwezolimo kweli sebe.",Masondle sohlukane nokondliwa
"INTWAZANA yaseDutywa, uKwasa Zozo Lugolo (19), ihlatywe yabhubha ngumfana ebifudula incuma naye, mfana lowo ozityise inqwaba yeepilisi emva kweli sikizi. 
UViwe Rulumeni uchazwe njengalowo obefudula ethandana nexhoba. Iingxelo ezingaqinisekiswanga ngamapolisa zithi kudala kukho ukungavisisani phakathi koLugolo noRulumeni, apho kuvakala ukuba ebengafuni kulahlwa lo kaRulumeni. 
Isithethi samapolisa uBrigadiya Thembinkosi Kinana uthi ixhoba lihlatywe labhubha ngoMvulo. “Isizekabani sokubulawa kwexhoba asaziwa kwaye siyinxalenye yophando,” utshilo uKinana. 
Kuthe ndii iingxelo zokuba uRulumeni ubhubhele esibhedlele eGcuwa kodwa amapolisa ebengekakuqinisekisi oku ngethuba sibhala eli nqaku, ngaphandle nje kokuthi lo kaRulumeni ukwimeko embi esibhedlele. 
UMkomishinala wamaPolisa ePhondweni uLieutenant General Liziwe Ntshinga usikhalimele esi sehlo, watsho ebongoza uluntu ukuba lwenze intlabamkhosi kufundiswe uluntu ngobuzaza bodushe olujoliswe kwisini nabantwana.",Uhlatywe wabhubha ‘ngobengafuni ukwaliwa’
"OMNYE wabebekhwele ibhasi ebulele abantu abangaphaya kwamashumi amabini emva kokubhukuqa kumajikojiko aseNciba kuN2 ngenjikalanga yangoMvulo, uthi le bhasi ikubonakalisile ukungabikho kwimeko elungileyo kodwa umqhubi wayicenga. 
Le ngozi yenzeke emva kokuba umqhubi webhasi ethe waphulukana nolawulo ze ibhasi yakhalala umgaqo. 
“Bendisuka eKapa ndisiya eNgcobo. Le bhasi ibonakalisile sisengaphaya [eKapa] ukuba ayikho kwimeko elungileyo kuba ibibane ibanamagingxigingxi,” utshilo lo mkhweli, ethetha kwindawo yexhwayelo, kushicilelo olupapashwe kuFacebook wesebe lezothutho ephondweni. 
Isithethi sezothutho eMpuma Koloni, u-Unathi Binqose, uthi amagosa oncedo lokuqala abahlangule abantu abonzakeleyo ze baleqiswa ezibhedlele. Abanye abantu abasindileyo kule ngozi abadange basiwa esibhedlele ngenxa yobume bemeko. 
Emva komsebenzi wokuhlangulwa kwabonzakeleyo, kuye kwaqalwa ngomsebenzi wokuthathwa kwabo basele bebhubhile. Kwababhubhileyo kuquka nomqhubi, utshilo uBinqose. 
Ngentsimbi yesixhenxe ngokuhlwa inani lababhubhileyo belibalelwa kumashumi amabini anesixhenxe abo babhubhileyo. 
Inani eliqinisekisiweyo lababhubhileyo kusenzima ukulitsho de kuhlangulwe bonke abo bagaxeleke kule ngozi, utshilo uBinqose.",‘Le bhasi ibonakalisile ukuba ayikho kwimeko elungileyo’
"Umseki weziko elikhathalela nelifundisa abantwana abaphila nenkubazeko eAdelaide, uNandipha Bomela, uthi ukufumana indawo ethe gabalala kwanezixhobo zokwenza lula umsebenzi wabo yinto ekudala beyilangazelela. 
  
Oku kungenxa yokuba iSiyanakekela Disability Special Day Care Centre, ekuphela kwendawo ejongene nabantwana abagula ngengqondo kwanabo baphila nenkubazeko ngokohlukana kwabo, ithe yafumana inkxaso-mali kwifama yophehlo-mbane kusetyenziswa umoya yaseCookhouse  (Cookhouse Wind Farm). 
  
Ukusukela ngonyaka ka-2015, le fama sele ixhase iSiyanakekela enabantwana abangamashumi amane, ngeekhompyutha kwanezixhobo zokujongana nemeko yabantwana abakhathalelwa kweli ziko. 
  
Kutshanje le fama, ikhuphe inkxaso-mali ukongeza kumagumbi aseSiyanakekela. 
  
UBomela uthe: “[Le nkxaso-mali] ibangele ukuba ilithi gabalala iziko lethu kwaye siziva sikhuselekile. Oku kuza kubangela ukuba ibengcono indlela esikhathalela ngayo abantwana bethu.”   
  
Igosa eliphezulu kwimisebenzi yoluntu kwiCookhouse Wind Farm uSizile Mabaso, uthi iinkqubo zabo zophuhliso loqoqosho lwasekuhlaleni zijolise ekuphuhliseni uluntu, ukuze lukwazi ukuzimela. 
  
“ISiyanakekela Special Day Care Centre inikeza eyona nkonzo ibalulekileyo kubantu baseAdelaide.  Siyazingca ngenkxaso yethu kweli ziko kuba aliyifumani nkxaso-mali kurhulumente,” kutsho uMabaso.",Baziva bekhuselekile kwiziko labaphila nenkubazeko
"Emva kwesithuba esingaphaya kweenyanga ezimbini uSteve Komphela eshiye iKaizer Chiefs, iindaba ezingenayo zithi ufumene iqela elitsha aza kuliqeqesha. Ingxelo yeSoccer Laduma ithi uMnumzana uMax Tshabalala uqinisekisile ukuba uSteve Komphela ngumqeqeshi weBloemfontein Celtic oyintloko phambi kokuqala kwesizini entsha. Eli qela laseFree State belisoloko likhangela umqeqeshi omtsha emva kokuhamba kuVeselin Jelusic – ogqibe kwelokuba alahle kwiintsuku ezimbalwa ezidlulileyo. 
“Ewe, sivumelene noSteve Komphela. Andazi iphume njani lo nto – kodwa ke into endinokuyithetha kukuba sivumelene. Sigqibe kwelokuba sithethe noSteve Komphela kuba sicinga ukuba ngoyena mntu ofanelekileyo. Besifuna umntu onokufunqula umoya wabadlali. Iyayazi ibhola yaseMzantsi Afrika kwaye ukhe waqeqesha eFree State,” utshilo uTshabalala. 
Sisivumelwano seminyaka emithathu esitykitywe nguKomphela. Ekupheleni kwesizini, kubekho ingxelo ethi iBlomfontein Celtic iyathengiswa. Akuka caci lo mcimbi uyakuphelalilaphi na.",USteve Komphela ufumene iqela elitsha!
"Kulindeleke anxibe isikipa seBucs obefudula engumdlali weKaizer Chiefs.  
Umdlali wasesiswini, uHendrick Ekstein, kuthiwa uya kwiPirates emva kokulahlwa yiChiefs phambi kokuvalwa kwesizini ephelileyo.  
Kuke kwakho ukungavani phakathi kukaHendrick neChiefs ngenxa yemali ebekuthiwa uyayifuna phambi kokutyikitya isivumelwano esitsha kodwa ekugqibeleni wakhululwa emva kokuvakala kweengxelo ezithi uya kwiPirates.",Obedlalela iChiefs uya kwiPirates
"UMONGAMELI Cyril Ramaphosa uthi ukufika kwebathu lokuqala lwechiza lokugonyela iCovid-19 ziinzame zokukhusela uluntu lweli kule ntsholongwane, kodwa watsho esithi akukho mntu uza kunyanzelwa ukuba athabathe inxaxheba kolu gonyo. 
Ethetha ngoMvulo, uRamaphosa uthi eli lizwe lifumene ibathu elikwisigidi leli chiza, nelibizwa iCovishield. Eli chiza lisuka kwilizwe laseIndia kwaye kulindeleke  ligonye abasebenzi bezempilo, kumaziko kawonkewonke nakulawo wabucala. 
Ekupheleni kwale nyanga, uRamaphosa uthi uMzantsi Afrika uza kuphinda afumane ibathu lwechiza logonyo elikwisiqingatha sesigidi kwaseIndia. 
Emva kwabasebenzi bezempilo, kuza kuyiwa kwisigaba sesibini apho kuza kugonywa abo bakwiinkonzo ezingundoqo (amapolisa, ootitshala njalo njalo), abantu abangaphaya kweminyaka engamashumi amathandathu kwanabantu abaphila nezigulo zexesha elide. Esi sigaba sesibini siza kuquka nabantu abakumaziko okonga (nursing homes) kwanasehostele. 
Kwisigaba sesithathu, kuza kuyiwa kubantu abakwibakala lobudala (18+). 
“Ndiyayazi ukuba uninzi lwenu niyazibuza ukuba luza kufumaneka njani olu gonyo phantsi kwezi zigaba. ISebe lezeMpilo liza kubanenkqubo yobuxhakaxhaka bokujonga iinkcukacha malunga nolu gonyo (Electronic Vaccine Data System). Obu buxhakaxhaka buza kubangela ukufunxwa kweenkcukacha phambi kokuba ubani agonywe. Le nkqubo iza kubangela ubani ukuba enze idinga lokuya kugonya xa efunyaniswe ukuba usesimeni yile nkqubo yobuxhakaxhaka,” kutsho uRamaphosa. 
UMongameli uthi injongo kukuba ugonyo lufikelele kubantu abaninzi. “Sifuna ukugonya wonke umntu waseMzantsi Afrika, nokuba bunjani ubuni bakhe bokuhlala kweli. Siza kumisela iinkqubo zokuqubisana nomngeni wabemi bangaphandle abangabhaliswanga ukuze sikwazi ukushicilela wonke ubani othe wagonywa.” 
“Kodwa mandiyibeke icace. Akukho mntu uza kunyanzelwa ngolu gonyo. Akukho mntu uza kuthintelwa ukuba akhenkethe, okanye aye kwisikolo esithile, okanye athabathe inxaxheba kokwenziwa luluntu, xa engagonyanga. 
“Akukho mntu uza kugonywa ngaphandle kwemvume futhi olu gonyo aluzukuqhutyelwa ekhusini. Amarhe athethwa malunga noko, akanabunyani futhi ayingozi,” utshilo uRamaphosa.","‘Ugonyo alunyanzelisi, ukuqhathana yingozi’"
"Umqeqeshi we-Orlando Pirates, uMilutin Sredojevic, ucula iculo elinye emva kokubethwa kweqela lakhe kumdlalo we-Absa Premier Soccer League. Ezimnyama zikhe phantsi isitya sigcwele emdlalweni ezibethwe kuwo ngegowuli elinye (1-0) yiBidvest Wits kobu busuku e-Orlando Stadium. Libe linye jwi igowuli emdlalweni, lifakwe nguGladwin Shitolo ngempazamo kwisiqingatha sesibini somdlalo. Ukubethwa kwePirates kuthetha ukuthi iphumelele umdlalo omnye kwemithathu, idlale ntanganye komnye yaze yabethwa kanye. Ngokubethwa kwayo namhlanje iphoswe lithuba lokubamba indawo yokuqala kwiPSL. 
Amakhwenkwe kaGavin Hunt ahleli kwindawo yokuqala emva kokuqokelela amanqaku alithoba kwimidlalo emithathu ayidlalileyo. Okuncomekayo kwiWits kukuba ibethe omabini amaqela amakhulu (Kaizer Chiefs nePirates) isizini isaqala. Lo nto ithetha ukuthi iziphungulele umthwalo isizini isaqala. Ngaphandle kokuqina ngasemva nokudlala iibhola zayo eziphezulu, akukho nto ingako eyenziwe yiWits nakubeni iwuphumelele umdlalo. Bekumeluba iPirates iye kwixesha lokuphumla inkqenkqeza phambili – kodwa akubanga njalo emva kokuba uJustin Shonga engakwazanga ukusebenzisa ithuba ejongene ngqo nonozinti weWits – uDarren Keet. 
Nakwisigaba sesibini somdlalo, yiPirates edlale umdlalo ongcono futhi idala namathuba okufaka amagowuli. UVincent Pule, obekade edlalela iWits, utsale imbumbulu yebhola kwisigaba sesibini enqandwe yipali. Kanti uMxolisi Macuphu noThamsanqa Gabuza nabo bazamile – kodwa iinzame zamo aziphumelelanga ngenza yabadlali beWits abavale mba kwade kwasekugqibeleni. Maninzi amathuba ewafumeneyo iPirates emdlalweni, ingxaki kuyo ibe kukubeka ibhola emnatheni – into uMicho asoloko ekhala ngayo emidlalweni yeqela lakhe. Ngoku iBucs iza kulungiselela ukuqubisa neBloemfontein Celtic kumdlalo ozakube useFree State Stadium. 
  
Orlando Pirates: Siyabonga Mpontshane, Gladwin Shitolo, Happy Jele, Diamond Thopola, Vincent Pule, Ben Motshwari, Xola Mlambo, Musa Nyatama, Innocent Maela, Justin Shonga, Augustine Mulenga. 
Bidvest Wits: Darren Keet, Thulani Hlatshwayo, Buhle Mkhwanazi,  Robyn Johannes, Sfiso Hlanti, Deon Hotto, Thabang Monare, Cole Alexander, Terrence Dzvukamanja, Mxolisi Macuphu, Gift Motupa.",UShitolo uyibhoboze ngemva iPirates enkundleni yayo!
"EYONA ndlela yokuqinisa uqoqosho lweelokishi neelali kuxa abanini bamashishini ezi ndawo besebenzisana futhi betshintsha indlela yokucinga xa besenza ushishino. 
Oku kuthethwe nguLindiwe Zulu, uMphathiswa weSebe loPhuhliso lwamaShishini aKhasayo, kwiNgqungquthela yoQoqosho lweeLokishi neeLali ebibanjelwe kwihotele i-ICC eMonti kwiveki ephelileyo. 
Bangaphaya kwewaka elinamakhulu amane abathunywa abathe bazimasa le Ngqungquthela, uninzi lwabo bephuma kwiilokishi namaphandle eli lizwe. 
UZulu uthi intsebenziswano koosomashishini basezilokishini nasezilalini ngundoqo. 
“Into endiyiqapheleyo kweli xesha ndiseofisini yeli sebe kukuba incinci intsebenziswano koosomashishini basezilokishini nasezilalini, omnye wenza oku kwikona yakhe, omnye enze oku kwikona yakhe. 
“Yinto ekufanele ukuba siyiphelise le ukuba sifuna ukuphuhla sibe ngamashishini amakhulu,” utshilo uZulu. 
Ethetha kule Ngqungquthela, uSekela Mongameli David Mabuza uvumile ukuba ingqwalasela karhulumente isoloko ikekelela kumashishini amakhulu, endaweni yalawo mancinane ezilokishini naphaya ezilalini. 
“Kha ufane ucinge nje ukuba zingaphi iimoto elokishini, uphinde ucinge ukuba xa zifuna ukulungiswa ngendlela ekumgangatho ziye zisiwe edolophini ubuninzi bazo. Kuza kufuneka sikutshintshe oku kwaye indlela esinokutshintsha ngako kukunika inkxaso kumashishini asezilokishini nasezilalini,” utshilo uMabuza. 
UGqr Thami Mazwai, usomashishini kwanelungu lebhunga labacebisi bakaMongameli kwicandelo lokukhukuliswa koshishino lwabantsundu (BEE), uthi ingxaki umntu uthi wakuvula ishishini lokuthengisa utywala elokishini okanye elalini, ubone nabanye besenza njalo endaweni yokucinga ngamanye amashishini. 
UMazwai uthi abantu abahlala ezilokishini mabacinge ngeendlela ezohlukeneyo zokwenza ushishino endaweni yokwenza into enye. 
UMazwai uthi ukuba abantu basezilokishini nasezilalini bazimisele ukuphucula uqoqosho lweendawo zabo, mabaqale ngokuxabisa iindawo abaphuma kuzo. 
“Ngenye imini ndakhe ndancokola nomnye usomashishini esithi liqhuba kakuhle ishishini, ude wane-ofisi edolophini. Iqala apho ke ingxaki, kutheni iofisi ingekho kufuphi neshishini elokishini okanye elalini,” kubuza uMazwai. 
UMazwai uthi kubantu abangaphaya kwezigidi ezingamashumi amahlanu anesixhenxe (57 million) baseMzantsi Afrika, izigidi ezingamashumi amabini anesibini kubo bahlala elokishini logama ishumi elinesithoba lihlala ezilalini. 
“Kodwa xa uqwalasela imigaqonkqubo ephunyezwa ngurhulumente, ufumanisa ukuba iluncedo isikakhulu kwabo basezidolophini,” utshilo uMazwai. 
Ethetha kwakule ngqungquthela, uSekela Mongameli David Mabuza uthi lifikile ixesha lokuba urhulumente anike ingqwalasela amashishini asezilokishini nasezilalini, hayi nje ngokuthetha koko ngokwenza.",Eyona ndlela yokuqinisa uqoqosho lweelokishi
"WAQALA ngokombelela ekwabethela amakhwenkwe aza kuya entabeni ikatali ngo1997, kanti oko kukugqama kwesakhono sengoma kuNongoma. 
Le mvumi, ezenzele igama kwiqela lomculo Amawele kaMamTshawe, ikhuphe ukracaza wengoma entsha ethi ‘Ndiyacikoza’. 
Kule ngoma, esele ikwiivenkile zomculo kwi-intanethi, uNongoma ukhankanya amagama abanye abantu abazingcayo ngamasiko nesintu, abanjengoTat’ uLoyiso Nqevu nomsasazi weMaskandi kuMhlobo Wenene FM uGudlabatshakazi Bangi. 
“Ithetha ngokuxabisa amasiko ethu nobuntu bethu. UTat’ uNqevu noGudla ngabanye babantu abazingcayo ngamasiko nenkcubeko yethu,” kutsho uNongoma encokolela I’solezwe lesiXhosa. 
Le mvumi ithi ngale ngoma ifuna abantwana nabatsha bakhule bebona ukubaluleka kwesiXhosa nesintu. 
Usebenze kuyo noMbuzeni Mkhize, uNyamazana neDriemanskap. 
UNongoma, ogama lokuzalwa inguMasibulele Gompo uzalelwe kwilali yaKwaMaxhama, kwaFeni kuCentane. 
Kwakungo2009 ngethuba echwetha umzala wakhe owayesesesikolweni ngoko uTornado, esithi mabaziqalele iqela lomculo Amawele kaMamTshawe. 
Wayekhe wayinxalenye yekhasethi elalishicilelwe kuMhlobo Wenene leqela labo langee90s iYizo Yizo apho bakhupha ingoma ethi Tshangisa kaSkhomo. 
Kunyaka ophelileyo uNongoma ukhuphe ingoma ethi Imfihlo. 
“Le ngoma yamkeleke kakuhle kwaye ikhona nayo kwiivenkile zedijithali, uluntu lubonakalise ukuyithanda,” kutsho uNongoma. 
Phakathi konyaka ka2004 no2015, uNongoma ukhuphe iingoma eziliqela ezifana noPhuma Langa, Imali Yegazi, Imihla Yam, Inkomo edla yodwa, Social Worker noUyadelela. 
Le mvumi ikhe yaphumelela imbasa kumawonga weMpuma Koloni abizwa ngee-ECMAs. Ukanti ngaphambili yakhe yatyunjelwa imbasa nakwiiCrown Awards. 
UNongoma ukwabhengeze ukuba uza kusebenza noBetusile Mcinga wegospile kungekudala. 
Uthi iMpuma Koloni iyalambatha kwicala lomculo weMaskandi kuba akukho mnyhadala ubekelwe bucala iimvumi zeMaskandi njengamanye amaphondo.",UNqevu noGudla kwingoma kaNongoma
"Ukusatyelwa kwekhwelo lokuba makubhaliselwe ukuvota ngabantu abatsha ngelixa iKhomishini Yolonyulo ibibekele bucala iimpelaveki ezimbini ngoFebhuwari nangoEpreli ukubhalisa abavoti yinto encomekayo nekhuthazayo njengoko ilizwe lijonge elonyulweni loomasipala ngomhla we- 3 Agasti. 
Kodwa amaqela ezopolitiko kuza- kufuneka azibalule ngokuqaqambisa ubutsha bawo ukuze afumane inkxaso yabantu abatsha ngomhla wolonyulo. Kungoko isaqhuba imizamo yokukhuthaza bonke abemi beli ukuba babhalise yaye bayokuvota ngomhla wolonyulo. Injongo yokubhalisa kukuba umntu avote kwindawo ahlala kuyo. 
Into engathandabuzekiyo ngohlobo lokuziphatha kwamaqela ezopolitiko kukuba asoloko esenza nantoni na ukufumana inkxaso yesininzi. Yaye ulutsha oluzakube luvota okokuqala kulo nyanka lusenganomdla wokuvota xa lungafumana amaqela ezopolitiko anezicwangciso ezihambelana neemfuno zalo, kuquka ukuxhamla amalungelo ezentlalo nezoqoqosho akhuselweyo kuMqaqo-Siseko welizwe. 
Akukacaci okokuba ingaba izithembiso ezikwimiqulu yolonyulo ezithiwe thaca phambi kwabavoti kwezi veki zimbalwa zidlulileyo zinganika ulutsha izizathu eziphathekayo zokuyokuvota kusini na. Ukutshona-evela kwamaqela ezopolitiko ngokuphathelele kwizithembiso ezingundoqo kulutsha kusengakhokelela ekubeni uninzi lungabinamdla wokukhetha iqela emalilivotele okanye wokulandela ekhondweni labazali balo xa luvota, okanye wokuvota ngohlobo olufanayo nolweetshomi. 
Mhlawumbi ukuvota kunganomtsalane xa kunokwenziwa ngohlobo olufanayo naxa kuvulwa ipalamente nolupapashwa koomabonakude ngokuthi iintlanganiso ezinkulu zokugaya inkxaso ngamaqela ezopilitiko zivezwe kwiinkqubo ezithandwayo lulutsha ezinjenge Kulcha Kwest, Zaziwa, JikaMajika, kunye ne Expresso. Kulapho ke iintetho zabezopolitiko zingaqala ngemibuliso ethi “Zikhiphani? Holla holla kwabazakuvota okokuqala!” Kaloku ulutsha luphila impilo eyoyame kakhulu kwitechnology, luqhele ukufumana ulwazi ngokukhawuleza, loo nto ithethe ukuba abezopolitiko kufuneka banquphe xa bethetha yaye basebenzise intetho evakalayo. 
Ukweleka apho, ukuqinisekisa umdla nenkxaso yolutsha, abezopolitiko kufuneka bangapheleli ukwazi uhlobo oluthile lokuthetha nje kuphela, koko bengeze ngokugxininisa kwizithembiso ezingqamene ngqo nolutsha. Ukunikezwa kweenkonzo ezisemgangathweni zezempilo nokucwangcisa inzala, imfundo esemgangathweni, iinkonzo zezothutho lwabafundi abahlala kude nezikolo, ukulwisana nobundlobongela nokusetyenziswa gwenxa kweziyobisi, ukunyanzeliswa kwemithetho eqingqa iminyaka yokuselwa kotywala nokutshaywa kwecuba, ukufikeleleka kweenkonzo zokufundiswa nokufumana iincwadi zokuqhuba izithuthi, njalo-njalo. 
Ukuze le miyalezo ifikelele kulutsha, makusetyenziswe amaqonga ezonxibelelwano anamhlanje asebenza ngobuxhakaxhaka be- internet. Kwakhona kunyazeliswe ukuphuculwa kohlobo lokunxiba olunento yokwenza nenkangeleko yabezopolitiko emehlweni olutsha. Kaloku abezopolitoko basengakhangeleka beqelelelene nolutsha nangesinxibo sabo, ngoko ke abo bazamayo ukunganxibi zisuti namaqhina basengaphumelela ukudlulisa umyalezo onkentezayo ezindlebeni zolutsha. Kangangohlobo ulutsha oluyixabise ngalo inkangeleko yesinxibo, lusebenzisa yona ukukhetha nkqu ootshomi. 
Abezopolitiko kufuneka baqonde ukuba nangona uhlalo-lwabiwo mali kunye nemo yezoqoqosho enkenenkene zichaphazela ulutsha ngohlobo olunomahluko, iinkcukacha nengcombolo ephathelele koku ikhangeleka ikude le nempilo yemihla ngemihla yolutsha. Ulutsha luyaluva ulwamvila lokudodobala kwezoqoqosho, kodwa akululanga kulo ukukhomba owona mgaqo-nkqubo wezoqoqosho ongunobangela ngaphandle kokokuba ingxoxo ikumgangatho othetha ngexabiso le airtime, ukufumaneka koqhakamshelwano nge internet, ixabiso lamalaphu abasetyhini abasexesheni, nokunye okuhlafunekayo kwiingxoxo ngolonyulo. Ulutsha lunembali yokuzoyamanisa nezobulungisa, yaye nakwesi sihlandlo izithembiso zokuzisa ubulingisa, ukulingana kwabantu kunye noxolo zinganomtsalane kulutsha. 
Okokugqibela, phambi komhla wolonyulo, kufuneka sibone uMalema noMaimane, kunye nezinye iinkokheli zezopolitiko zisenza ukhuphiswano lomculo we rap oneendawo ezithi “yobi yo’ yobi yo’ momma”. Ngalo ndlela abazakuvota okokuqala basengakhuthazeka baphume ngobuninzi ngokusesikweni nangokuzimisela ukuyokunikeza ngevoti yabo yamazibulo. Ucingo luwile, kutsiba nezimithiyo!",Baxhwithana ngevoti yolutsha
"Alitshoni lingenandaba. Abasemfuthweni wolwazi bathi iAjax Cape Town ifuna ukuthenga iBloemfontein Celtic ukuze ikwazi ukubuyela kwiPremier Soccer League.  
Eli qela laseKapa lathotyiselwa kunyaka ophelileyo emva kokuthathelwa amanqaku yiPSL ngenxa yokudlalisa uTendai Ndoro ekwakufanele ukuba akadlalanga.  
Kanti yona iCeltic kwelinye icala intyumpantyumpeka ematyaleni ngenxa yeengxaki zemali. Iingxelo zithi abaphathi bayo bayayithengisa kuba bengakwazi ukumelana neendleko zayo.  
Kwiveki ephelileyo abadlali beCeltic bebeke bagwayimba ngenxa yeemali ezithile abangakazibhatalwa ngumnikazi weqela uMax Tshabalala.  
Kuthiwa abaphathi beAjax banomnqweno wokuyithenga noxa kukho into ethi kunganzima ukusuka kwayo eBloemfontein.",Ingabuya iAjax Cape Town?
"UMONGAMELI weEFF uJulius Malema uthi ulala obentlombe kuba uyayazi ukuba abantsundu beli banalo “ikrele lokulwa” ucalucalulo. 
“Namhlanje abasebenzi beli, ingakumbi abantu abatsha abamnyama, aboyiki ukungena etshatshalazeni nabaqeshi babo abamhlophe abanocalucalulo,” utshilo uMalema kule veki, ngethuba iEFF ibibhiyozela iminyaka esibhozo yasekwayo. 
UMalema uthi abanye babantu bangabonakala beyicaphukela iEFF esidlangalaleni, “kodwa bayayazi ukuba likrele labo lokulwa ucalucalulo kwiindawo zabo zokusebenza”. 
“Abantu abatsha abamnyama, abasebenzayo, bagrogrisa abaphathi babo abamhlophe ngeEFF xa begagana nocalucalulo. Ngenxa yoku ndilala obehlayo, kuba ndibaxhobisile abantsundu ngekrele abangalisebenzisa xa begagana nocalucalulo. Ezi zezinye zeenzuzo esizifumeneyo njengombutho kule minyaka isibhozo idlulileyo,” kutsho uMalema. 
Ezinye zezehlo ezigqamise ngazo iEFF luqhankqalazo kwiivenkile zakwaClicks emva kwentengiso yale venkile eyayibonakalisa ukusengela phantsi iinwele zabantsundu. Olu qhankqalazo lwabangela ukuba abakwaClicks bahlale phantsi neEFF nalapho bazibophelela ngokuzibandakanya kwiinkqubo ezichasene nocalucalulo. 
UMalema uthi inyanga yeKhala ibaluleke kakhulu kwimbali yemibutho yamaKomanisi. “Inyanga yeKhala ibalulekile kuba umbutho waKomanisi waseChina wasekwa ngale nyanga yeKhala kwiminyaka elikhulu eyadlulayo.” 
“Xa sasidibene eSoweto kwiminyaka esibhozo edlulileyo sabuzana ukuba yintoni esingayenza kuba kwakukuninzi okugwenxa okwenzekayo kwipolitiki yeli. Enye yezinto yayikukubona ukuba inkululeko yepolitiki ayinantsingiselo kubantu beli,” kutsho uMalema. 
Ethetha malunga nezidubedube zaKwaZulu Natal naseRhawutini, ezibangele ukonakaliswa nokutyhuthulwa kweempahla zamashishini, uMalema uthi bekungekho lubhukuqo lwambuso kule nyewe. 
Le nkokheli ikwagxeke ukusetyenziswa kwamajoni kule nyewe isithi oku yinto eqhele ukwenziwa ngoorhulumente abaxakwe yimiba edla umzi.",‘Nali ikrele lokulwa ucalucalulo’
"Ingxoxo zoluntu malunga nokutshintshwa kweendawo ezithile phantsi komasipala waseLundini zihlelelwe ukubanjwa kwiveki ezayo. 
ISebe lezeMidlalo, uLonwabo, ubuGcisa neNkcubeko eMpuma Koloni lidize ukuba ikomiti yalo ejongene nokutshintshwa kwamagama ephondo i-Eastern Cape Provincial Geographical Names Committee (ECPGNC) yiyo eza kuqhuba ezi ngxoxo. 
Ingxoxo ihlelelwe uLwesithathu noLwesine kwiveki ezayo.  
Le komiti ithi ifumene izimemelelo zokutshintshwa kwamagama athile kulo masipala, ze emva koko yenza uphando. “Ngoku sikwisigaba sokuvavanya izimvo zoluntu ze sipapashe la magama kwanezizathu zokuba atshintshwe. Ukuba kukho abangavumelaniyo, oko kuza kudakancwa phambi kwekomitana yeECPGNC ejongene noko,” litshilo isebe kwimbalelwano. 
Ngokwala magama, iMaclear kucetywa ukuba itshintshwe ibizwe njengeVelile Varha Mpayipheli ze iUgie itshintshwe ibeyi- Inqu okanye iThembekile Makhetha.",Ingxoxo ngokutshintshwa kwegama leMaclear ne-Ugie
"Isizwe samaGcina phantsi kweAmagcina Royal Council sikwiphulo lokusabela umkhwazo nesicelo esenziwe lulutsha lesi sizwe kuzwelonke ngenjongo zokwenza imfuna lwazi ngobuGcina. Othethe egameni leli komkhulu uNkosana uYimile Zothe uthi aqhubela phambili amalungiselelo abo okuthetha nabantwana besizwe sikaTyhopho kaPhatho. ”Sifumene isicelo esivela kuMzantsi Afrika wonke, ulutsha olungamaGcina lufuna ukwazi banzi ngesi sizwe samaGcina, baseKapa, Rawutini nakwezinye iindawo zelizwe, sizakwenza oku sikudibanise nesikhumbuzo sikaNkosi uTyhopho Phatho,”ucacise watsho uZothe. Ingxelo ithi esi sikhumbuzo sihamba nemfunalwazi sizakwenziwa phezu kwedama laseXonxa apho likhoyo ingcwaba elingusinga likaNkosi uTyhopho. ”Kaloku amathambo kaTyhopho aphantsi kwala manzi welidama laseXonxa eli litye limiyo ngoku ngusinga ongenawo amathambo wakhe, kuba agqunywa ngamanzi,”ucacise watsho uZothe. UTyhopho uzelwe ngonyaka ka1749 waza wabhubha ngonyaka ka1857 emva kokuzibonakalisa ngamandla ebukhosini phantsi kweKumkani yabaThembu uNgubengcuka. ”Isizwe samaGcina sidibene nezindlu eziquka amaMpondomise kaMatiwane kunye namaYirha sasungula eli litye ngo1986 ngenyanga yeNkanga nge njongo zokukhumbula uTyhopho,”utsho uZothe. 
 Ecacisa ngesi sikhumbuzo kunyaka ophelileyo uNkosana uPhandulwazi Mhlontlo wathi bajonge ukusebenzisa inyanga yoMsintsi ukwenza esi sikhumbuzo sikaTyhopho. Imbali imchaza nje ngegorha elathi lazibonakalisa ngobuchule bokuxoxa kwanokukhalipha okwathi kwatsala umdla kaKumkani uNgubengcuka. ”Usihlalo webhunga elijongene nezinto ezililifa kweli (National Heritage Council)uSonwabile Mangcotywa ubonakalise umdla kakhulu kulo mcimbi, ulindele imbalelwano yethu ukuze asixhase,”utshilo uMhlontlo. Kukho ingxelo zokuba umphathiswa wesebe lokuhlaliswa koluntu uLindiwe Sisulu nomphathiswa wezolimo, ulobo namahlathi uSenzeni Zokwana banomdla wokuba yinxalenye yamalungiselelo okukhumbula uTyhopho nanje ngoko bephuma kwesi sizwe,itshilo ingxelo. ”Izindlu zikaTyhopho ziquka amaGadlume, amaNjikazi, amaNtsinga, aMarhula, amaBhinca namaHelushe nathe bhazalala kwilali zedolophu zaseCacadu, Cofimvaba, Ngcobo, Komani nezinye iindawo,”utshilo uZothe. 
 Ingxelo ithi ilitye lesikhumbuzo sikaTyhopho latyhilwa nguKaizer Daliwonga Mathanzima ngexesha lakhe lokuphatha eTranskie. ”Siqikelela ukuba esi sikhumbuzo sizakwenziwa ngomhla wamashumi amabini anesine kwinyanga yoMsintsi kulo nyaka, sele sijikeleze eKapa naseRhawutini sithetha nabantu besisizwe sisabela kulo mkhwazo wolutsha lamaGcina,”watsho uMhlontlo. UZothe uthi bamema zonke izizwe zamaGcina esele zivile ngesi sikhumbuzo nezi zingekazi ngalomcimbi eXonxa eCacadu kumasipala waseMalahleni.Ukanti isithethi sesebe lentsebenziswano kurhulumento nemicimbi yemveli uMamnkeli Ngam uthi abakafumani mbalelwano esuka kumaGcina.”Inokuba isesendleleni imbalelwano yabo, andiqinisekanga ukuba sele bezixelele ngalo mcimbi kaNkosi uTyhopho,”ucacise watsho uNgam.",Uzakunikwa imbeko uTyhopho ngamaGcina
"EKAPA: BAJIKWE ePalamente abafundi basePhilippi High School izolo emva kokuba befunyaniswe bengenampepha zokuqhankqalaza. 
Abafundi besi sikolo samabanga aphakamileyo ebebenxibe iimpahla zesikolo ezimbala uluhlaza, abangama300, bajikwe lipolisa ebeligade amasango emva kokuba lifune ukuqonda ukuba liphi iphepha elichaza ukuba baza kufika. 
Baye bachaza ukuba abanalo kwaye bebengayazi ukuba kufuneka babeneempepha zokundwendwela ePalamente kuba besithi sisakhiwo apho iinkokheli zisebenza khona. 
“Hayi ke! Ukuba kunjalo asinakukwazi ukuninceda. Kufuneka nibeneempepha ezichazayo ukuba niza apha. Xa ningenazo, lo nto ithetha ukuba nilapha ngokungekho mthethweni. Ningandivi kakubi nam ndinabantwana abalingana nani. Ndiyavakalelwa kuba isikhalazo senu siyavakala. Kodwa umthetho uthi kufanele niqale nifumane iphepha elithi niza apha kwaye nifuna ukuthetha nabani,” litshilo eli polisa. 
Abafundi basePhilippi High bafuna ukwakhelwa isikolo esitsha. Bathi bafundela emaplangeni apho kungekho neefestile. “Oko safundela phantsi kwezi meko ukususela ngo2010. Kudala sahamba sifuna ukuba masakhelwe isikolo esisemgangathweni kodwa akukho nto ilungayo. Sesisuka nakubaphathi bengingqi yeMetro South eMitchells Plain. Andisathethi ke kwisebe lezemfundo kweli phondo. Kodwa onke loo malinge awezi naziphumo,” utshilo uBangikhaya Ntoyakhe ofunda uGrade 11. 
Kulo nyaka uphelileyo, abafundi besi sikolo badutyulwa ngeembumbulu zerabha emva kokuba bavala indlela iEisleben ePhilippi betshisa amavili bekwaqhankqalazela kwale meko,  kwabanjwa abayi-15. 
UNolwazi Vumendlini ofunda uGrade 12 uthe ukuba iinkokheli bezikhathala ngekamva lesizwe ngebengajikwanga sele besePalamente. “Asihoywanga. Sithini xa kunje? Kutheni la mapolisa asixelela ngeempepha-mvume engenakusibizela uMphathiswa wezeMfundo? Aye ephela amathemba wokuba sakuze sisakhelwe isikolo. Aba bantu abayazi imeko esifunda phantsi kwayo. Sifundela emaplangeni nakwiikhonteyina ezithi zibande ceke xa kubanda zitshise xa kushushu. Bona ababo abantwana bafunda kwizikolo zodidi, yiyo le nto bengasinaki,” utshilo. 
Uthe kodwa abazukuphel’amandla, baza kulifuna elo phephamvume ukuze baqhubekeke noqhankqalazo. “Besiza kuphuma apha siye eziklasini kodwa ngoku siza kuya emapoliseni siye kufuna la maphepha ukuze siphinde sibe lapha kwakhona. Lithemba lethu lokugqibela eli. Sifuna uMphathiswa wezeMfundo okanye uMongameli aye kuzibonela ngokwakhe. Asiyondawo yokufundela leya ingakumbi kurhulumente wesininzi,” utshilo. 
ISebe lezeMfundo lithe ukwakhiwa kwesi sikolo ngokutsha kusayilwa.",Bajikwe ePalamente abafundi basePhilippi kuba bengena mpephamvume zokuqhankqalaza!
"Kwamhla balubeka unyawo lwabo kweli lizwe abelungu abemi balo abazange baphumla. Ubomi kubo yahlala ingumzamo. Unanamhla oku iinkosi azikabuthi qhwe ubuthongo, aziphumli, azikwazi ukubutya ubuncwane belifa lookhokho bazo. 
Ndicinga ukuba mandiphawule ngobume bobukhosi nangentlalo yezizwe zabo kule mihla siphila kuyo. Okokuqala isizwe salo Mzantsi Afrika wanamhlanje, ingakumbi esimnyama, masihlale sisazi ukuba sinesikweleti esingathethekiyo kumaXhosa, ingakumbi angamaRharhabe, ngokuthi alwe naba bangeneleli babarhwaphilizi esele ndibaxelile, kwiimfazwe ezikwisithuba sekhulu leminyaka, kwiimfazwe ezisithoba nakumadabi angenakubalwa. 
Oko kuxhathisa kwamaXhosa iminyaka emininzi kangaka kubangele ukuba ezinye izizwe zona zingaziboni zisilwa iimfazwe ezininzi kangaka, kuba bathe befika kuzo abelungu babe sele benxaphile, bediniwe kukulwa. Nangoku ziyabaleka iziganeko zongquzulwano lwabelungu nezinye izizwe ezi, kangangokuba zona zibizwa ngamadabi, hayi iimfazwe. 
Amakhalipha, amakroti eenkosi ezingooNdlambe, ooBhotomani beMidange, ooChungwa bamaGqunukhwebe, ooSiyolo beMidushane, ooMdushane bamaNdlambe, ooToyise bamaGasela ooMhala bamaNdlambe, ooMaqoma bamaJingqi ooTyhali beMingcangathelo, ooXhoxho, ooSandile bamaNgqika, asinceda satsho sasinda kwintshabalalo eyehlela izizwe zemveli kumazwe aseKhanada, eNyuzilendi, eOstreliya, nakwiMelika engaseNtla nengeZantsi. Kula mazwe ndiwaxelayo iinzalelwane zakhona zabhujiswa, zatshatyalaliswa kangangokuba xa kunamhlanje alikho ithemba lokuba zingaze ziwalawule loo mazwe ookhokho bazo kuba kaloku sele babambalwa ngoku kunabantu bokufika. Ndithi mna ezo zizwe zizinzalelwane apho azisawazi nakakuhle amasiko nezithethe zazo. Azisakwazi nokusebenzisa iilwimi zazo. 
UNkos’uTyhali kaNgqika lo sithetha ngaye uyenye yeeNkosi ezingazange zikwamkele ukugonyamelwa ngabelungu. Ziinkosi ezafa zingazange zithi umlungu ungcono kunomAfrika. Abazange bavume ukuba ulwimi lomlungu lungcono kunolwabo.  
Abazange bavume ukuba inkcubeko yomlungu ingcono kuneyabo. Abazange bavume ukuba indlela umlungu amnqula ngayo uThixo ingcono kule yabo. Abazange ooNkos’uTyhali bavume ukuba indlela yolawulo yomlungu ingcono kuneyabo. 
Le nto kuthiwa yidemokhrasi, oko ukuthi, ulawulo ngokwentando yesininzi, ayizange ifike nomlungu. Ukusuk’apho umlungu ufike wayitshabalalisa inkqubo yolawulo ngokwentando yabantu. Iinkosi zeli lizwe bezingayifunzi impi zingavananga nabantu bazo.  
Kanti ngamanye amaxesha bezinyanzelwa ngabantu ukuba zihlasele kutshaba. Khangela mhla abelungu baphunga uNkos’uXhoxho, umntakwaboTyhali, ngembumbulu eyamgruzula nje kancinci aph’ebunzi, kodwa yamgila wadidizela wawa phantsi, ooNkos’uMaqoma bazama bancama benqand’isizwe ukuba singabahlaseli abelungu. UKumkan’uHintsa (Ah! Zanzolo) wazama wahluleka naye ukuyinqanda loo mfazwe, onganyelwe sisizwe esasingafuni nokuva ngokuchithwa kwegazi loMntwan’eNkosi. 
Ukuba ndinyanisile ke ukuba ezi nkosi azizange zikholelwe ekubeni umlungu ungasentla kumnt’omnyama, kungani ke ukuba iinkosi ezinjengoTyhali zikhulule imihlaba ukuba kwakhiwe kuyo iicawe nezikolo? Kungenxa yokuba, okokuqala, aba abantu babe zinyanzela kwezi zizwe. Khumbula ukuba ndithe ziindwendwe ezingamenywanga.  
Okwesibini, ezi nkosi zabona ukuba aba bantu abazimiselanga kugoduka, baphelel’apha; ngoko ke kwaba yimfuneko ukuba bayazi indlela abathetha ngayo, abaphila ngayo, nabanqula ngayo. Ekunxulumaneni kwabo naba belungu bakwazile ukufumana ukuba bathetha beziphikisa xa beshumayela ngebhayibhile. Bathi ithi ibhayibhile makungabulawa kodwa bona babe bengabulali bebhubhisa. Ukuz’uqonde ukuba isegazini labo into yokubulala bade babulala uNyana kaThixo engenzanga nto. Mhla uMqoma wayalela ukuba kungcwatywe usana lomnye wabafazi bakhe luhleli kuba ekrexezile, wabhidana nomfundisi owayeqhub’icawe emhlabeni wakhe, embuza ukuba asikwanguye na othi ith’ibhayibhile makungakrexezwa. 
Ifuthe leenkosi ezinjengoTyhali lenze ukuba oonyana neentombi zeAfrika bawelele phesheya kolwandle, besiya kufuna le mfundo yaba belungu khon’ukuze bakwazi ukumelana nabo. Oovulindlela abanjengoTiyo kaSoga batsho bakwazi ukubhala iincwadi ngesiXhosa, noonyana babo bangoogqirha abangabefundisi.  
OoNkos’uDyani Tshatshu wamaNtinde wafunda watsho wakwazi ukuba likhonkco phakathi kweenkosi zakokwabo nabelungu, watsho wakwazi ukunqanda iimfazwe engezazitshabalalise amawabo ethe akakwazi ukuqonda ulwimi lomlungu. 
Imibuzo emasizibuze yona ithi, “Ingaba sasilamba na nokuba sasihlutha singekangenelwa ngabelungu? 
Ingaba wayengaphenduli na uThixo xa simthandaza ngezinyanya zethu ngamaxesha obunzima? Ingaba yayingani na imvula ngexesha lembalela sakuthandaza? Ingaba abantwana nabafazi babedlwengulwa, baxhatshazwe, bade babulawe ngolu hlobo silubonayo na?” 
Besenditshilo ukuba inkosi kwizigqibo ezithathayo yayikhokelwa ziimfuno neemfanelo zabantu. Singalibalanga, iinkosi kwamfamlibe zazingabaxoxi bamatyala. Inkundla zazo ifikelelwa nguye wonke umntu oyindoda.  
Usapho oluquka umfazi nabantwana lumelwa ngumninimzi ematyaleni, khon’ukuze sikhuseleke isidima solo sapho. Iinjongo zoko zazingazange zibe kukucinezela.  
Kwezi nkundla ke akuhlawulwa mntu ukuze kufunyanwe ubulungisa, koko wonke ummi uzibona enoxanduva lokuba yinxalenye yeenzame zokuxazulula iingxaki ezidla umzi, khon’ukuze kuhlaliswane ngoxolo nobulungisa. 
Mhla izifundiswa zafikelwa ngumbono wokuba kwakhiwe ingqungquthela yokumanya umz’oNtsundu, abantu bokuqala ukuya kufuna iintsikelelo nenkxaso yalowo mbono yabaziinkosi zabo. 
Kulo nquleqhu yokujikeleza bethetha neenkosi kumaKomkhulu azo, ooMfundis’uRhubusana, bade babhala iincwadi ngezibongo zezo nkosi nangeembali zezizwe zazo. Yavela ngelo xesha incwadi yakhe eyimbalasane egama lithi ZEMK’IINKOMO, MAGWALANDINI. 
Umgaqo-Siseko waloo Ngqungquthela yeSizwe samaAfrika wawunomhlathi owawuseka iNdlu yeeNkosi, zaze iiKumkani zona zanikwa iwonga lokuba ngooMongameli ngeMbeko. Le nto yokusekwa kweNdlu yeeNkosi yayisekelwe kwisiko lolawulo lweSintu.  
Kaloku imicimbi ibixoxwa sisizwe, simelwe ngamaphakathi, kuze kuthi ke kwakuba kufikelelwe kwisigqibo kuyiwe kuxelwa enkosini, yona ihleli namaphakathi ogaga.  
Inkosi ke iva ive ivakalise uluvo lwayo, isebenzisa isiphiwo sokuba yona iyakwazi ukuvelela zonke iinkalo kumba lowo, itsho ikwazi ke ngoko ukuvela nesigqibo esanelisa wonke ubani. 
Le Ndlu yeeNkosi ke apha kwiAfrican National Congress idilizwe phaya kwisithuba sonyaka ka1932, ngexesha iNgqungquthela le ikhokelwe nguGqirha uXuma waseNgcobo.  
Andisazi esona sizathu soko, ngaphandle nje kokuba wayekhuphe umyalelo wokuba umgaqosiseko ubhalwe ngokutsha ligqwetha lomlungu uBram Fischer, owathi yena wavelisa umqulu onamaphepha amathathu kuphela, ungabhekisanga nokubhekisa kubukho neNdlu yeeNkosi. UXuma lo ke wayeneNkosikazi yomlungu. 
Phofu ikho into ethi iNdlu le yeeNkosi yayekwa yazidilikela kuba kwakusoyikiselwa into yokuba iinkosi zibe ngamaxhoba okungcungcuthekiswa lula ngumbuso wabelungu ngenxa yokuzibandakanya ne-ANC eyaybonwa njengotshaba ngumbuso lowo wamadlagusha. 
Zimi phi ke xa kukule mihla iinkosi, eziyinzala yezo nkosi zexesha likaTyhali? Njengoko inkululeko nelizwe lathi lohluthwa ngabelungu liselulawulweni lwazo, ingaba ezi zikhoyo zikwindawo engebabe kuzo ooTyhali? Njengokuba impendulo kulo mbuzo wam wesibini inguhayi, ingaba ooTyhali bebeya kuthi kufanelekile? Impendulo nalapho nguhayi.  
Ingaba kungani ukuba sithi sakukhululeka kumatyathanga engcinezelo yomlungu, mlungu lowo owazama ukububulala ubukhosi, sisuke thina sigqibezele umsebenzi owamohlulayo umlungu? Senziwa yintoni, sisenzela ntoni? 
Ingaba sithi ookhokho bethu babe ngenangqiqo bona le nto ezabo iinkokheli zazikhethwa ngokomnombo wookhokho bazo? 
Yintoni ebangela ukuba senze izinto ezibonakalisa ukuzithiya kwethu singumz’oNtsundu? Ingaba kungenxa yokuba zona zingazange zishiye imizi namakhaya azo, zisingise elubhacweni? Ingaba kungenxa yokuba zathi zahlala nezizwe zazo, zalawula ziphantsi kwedyokhwe yomlungu? Ukuba ingaba sisizathu eso, sithi ngezazenze njani? Andithi siyazi ukuba abathinjwa bokuqala abafuduselwa kwiSiqithi sikaNxele ziinkosi ezinoSiyolo, ooQhwesha, ooMaqoma, ooFadana? Ingaba sisakhumbula ukuba uSiyolo wagcinwa kweso Siqithi iminyaka ekwishumi elinesixhenxe? Noko ndiyakholwa ukuba siyazi ukuba uMaqoma kuphela kwebanjwa elagcinwa kwesiya Siqithi kwade kwaba kabini, wade wagwetyengelwa khona kwixa lesibini, ngesizathu sokuba uthe asakube ekhululwe emva kokugqiba isigwebo sokuqala wathabathisa apho wayeyeke khona ukuleles ilizwe looyisemkhulu. 
Thina ke bantu bakholelwayo ngaphandle kwentandabuzo kwizinyanya zethu, siqinisekile ukuba kungenxa yokuvalelwa ngaphandle kulawulo olululo kweli lizwe, kungumbhodamo kunje nje namhlanje. Izinyanya ziqumbile.  
Ukuba simxabisile uNkos’uTyhali kaNgqika nazo zonke iinkosi ezazikhusela eli lizwe ngexesha lazo, masibeke inzala yazo endaweni yazo. Kungenjalo maliphume licace elithi akusekho xesha labukhosi. 
 *UPhathekile Holomisa (Ah! Dilizintaba!) yinkosi yamaHegebe, liLungu lePalamente noSekela Mphathiswa weSebe lobuLungisa neeNkonzo zoLuleko",Ifuthe leeNkosi ezingengoTyhali kaNgqika
"UMKOMISHINALA oBambeleyo  wamaPolisa ePhondweni, uMajor General Thandiswa Kupiso, umemelele ukubanjwa ngokukhawuleza kwababulele uMantyi phambi kwabantwana bakhe eMbizana. 
Ingxelo ekhutshwe ngamapolisa idiza ukuba, lo mantyi (38) waseMt Ayliff ebesuka kwenye yeelali nomyeni wakhe kwakunye nabantwana babo, apho bebese umama wabo. 
Ingxelo iqhuba ithi bathe xa besingise ngakwaNomlacu kufutshane nenkonzo iFaith Mission, kwathi gqi isithuthi esiluhlobo lweFord Ranger Double Cab emhlophe nethe yenza ngathi iyagqitha kubo. 
“Abarhanelwa baye baqalisa nokudubula kule moto ikhwele olu sapho. Olo dubulo lukhokelele ekubhubheni  kowasetyhini ekukholeleka ukuba nguMantyi waseMt Ayliff,” kubika uBrigadier Tembinkosi Kinana. 
Uthi unyana wabo one13 leminyaka obekhwele nabo emotweni uye wonzakala kolu hlaselo, ngelixa umntwana one10 leminyaka eye wasinda. 
Kuvakala ukuba umyeni walo mantyi, obeqhuba ngethuba lolu hlaselo khange amise, kodwa waqhubekeka esiya ngakwisibhedlele esikufutshane uyokufuna uncedo. 
Eyona njongo yolu hlaselo kwesi sibini ayaziwa okwangoku. Amapolisa avule ityala lokubulala, namabini okuzama ukubulala. 
Akukabanjwa mntu, uphando lusaqhuba. 
“Nabani na onokubanolwazi olunokukhokelela ekubanjweni kwabarhanelwa uyacelwa ukuba aqhagamshelane namapolisa akufutshane, kungenjalo atsalele inombolo kaCrime Stop engu  – 086 00 10111. Lonke ulwazi oluziswe ngaphambili lakuphathwa ngokuyimfihlo,” kutsho uKinana.",UMantyi ubulewe phambi kweentsana zakhe
"Ibandla lamaWisile phantsi kwesithili iClarkbury lishiye ithemba, uncumo, nolonwabo kwikhaya labantwana abangenabani iMzomtsha eNgqeleni. 
Eli bandla lityelele kweli ziko ngenjikalanga yangeCawe nekulapho linikezele ngezinto zokutya ngeenjongo zokugweba indlala ebomvu. 
Nangona lixhaswa lisebe lophuhliso lwentlalo kodwa, iingxelo zithi, le mali ayifiki ngexesha nto leyo idala abantwana badliwe yindlala.  
Bebonke abantwana abagcinwe kweli ziko iMzomtsha bangamashumi amahlanu anesibhozo (58) bephakathi kwemnyaka emithandathu ukuya kwishumi nesibhozo (6-18). 
Umongameli wamanina kweli bandla lamaWisile uNobuntu Sibhidla uthi, bathathe isigqibo sokunceda eli ziko emveni kokuba umfundisi webandla umfundisi Thembinkosi Valdani wathi isithili ngasinye masolule isandla sincede nangayiphi indlela kungelo thuba iNgqeleni ichonge eli ziko elasungulwa ngo1987. 
“Sizolithathela kuthi eli ziko siqinisekise ukuba ngekota zikhona izinto ezizoziswa kweli ziko ukuphucula imeko, ukususela ngenyanga yeSilimela sizoqoshelisa amalungiseleo ethu okurhwebesha eli ziko. Sizozisa izinto ezifana neengubo, kwaye lo nto izoqhuba unyaka nonyaka noba sele siphumile esi sigqeba sikhokhelayo samanina,” kutsho uSibhidla. 
Abantwana abagcinwa kula maziko bafunda kwizikolo ezifana ne-St Patricks eGxulu, Attwell Madala, Ngqeleni village nezinye ngeliqinisekisa ukuba bayaxhamla kwimfundo engcono. 
Umanejala weli ziko uNoncedo Mncela uthi, eli ziko alinoqhubela phambili ngaphandle kweenkxaso ezifana nale iziswe libandla lamaWisile. 
“Izinto esizifumeneyo zizokwenza umahluko omkhulu kuba nangona sixhaswa lisebe kodwa imali ayonelanga. Umthamo wethu mkhulu kuba sigcina abantwana abasuka kwingingqi ye-O. R. Tambo iyonke. Abantwana abalapha ngabaphethwe kakubi emakhaya, abangenabani nabanye,” utsho uMncela. 
UThandeka Qika (14) ogcinwe kweli ziko nongumfundi wenqanaba lesithoba uthe: “Siyabulela koomama baseWisile abasiphe izinto ezimnandi ebesizidinga, singavuya xa nabanye abantu benosipha  ukuze singajongeleki phantsi kuba sihlala apha.” 
isibhalo@inl.co.za",Uncedo kubantwana abangenabani
"Okwezoshishino nokwalitshantliziyo ekulweleni uphuhliso kwakunye noxhatshazo lwabantwana namanina kweli phondo, uAnelisa Zono, uthi ukubona umntu, ingakumbi omtsha esiwa evuka kuba efuna ukutshintsha imeko yakhe yokuphila, kodwa kungade kubekho mtyhi oko kumophula umphefumlo. 
UZono kungoko ethe wachukumiseka weza necebo apho kuza kuthi kuwongwe oosomashishini abasakhasayo baseMpuma Koloni kwiEastern Cape Hustlers Awards, ukuze bakwazi ukuqwalaseleka kwaye kubekho nento ebakhuthazayo kwiinzame zabo. 
“Eli phulo lichukuyiswa ziinzame zoosomashishini abasokolayo abangade babone impilo yabo iphumelela okanye befumana umtyhi obakhokela kumadlelo aluhlaza. UMzantsi Afrika ujongene nomngeni wabantu abangaphangeliyo kwanokunqongophala kwamathuba enkxasomali kwabo bayidingayo,” utshilo uZono. 
UZono (30), oseMonti, eyinzalelwane yaseDutywa, intsokolo uyazela kuye ekukhuleni kwakhe njengoko ekhula engenabo abazali. Uthi ukungabinabazali ekukhuleni kwakhe kumenze womelela kuba uye wakwazi ukuzimela kwaye wanenjongo ngobomi kwangethuba. 
“Ndiyayazi intlungu yokubangazama ubomi obungcono kungade kuvuleke. Esi sesona sizathu sokuba ndiphakamise abafana nam.” 
Ezi Eastern Cape Hustlers Awards kulindeleke ukuba zibe sekuqaleni kunyaka ozayo u2023. UZono, ukhuthaza uluntu ekubeni lungene njengoko uninzi lwakuthi lube sethubeni elingcono lokuphucula impilo yalo. 
Ezi mbasa azikhethanga bani kwaye zingakhethanga bantu baneminyaka emingakanani, nabani na uvumelekile ukungenela njengoko esithi uZono nayo indlala igquba kumntu wonke ayinaminyaka. Uthi bajonge ukuphakamisa lonke iphondo, kungoko bengakhethi minyaka itheni kwaye nabani na ozizamelayo. 
Eli phulo ulenza esebenzisana neKumkani fm, Montywood kwakunye noMasipala wakhe uMbashe. 
UZono uvale ngelithi “xa wonke umntu enento yokwenza kwaye ekwazi ukubeka ukutya etafileni, ubundlobongela obukhoyo namhlanje ngebungekho kweli zinga. Kwaye ukuba bekukho into yokwenza wonke ubani ebeza kuphakama abe nento ayenzayo ngobomi bakhe.” 
Kumaphulo awenzayo, eli gqiyazana liye lisebenzise kulo empokothweni. 
Ubhaliso longenelo luqalile ngomhla wesithathu kule nyanga sikuyo noluza kuvalwa ngomhla weshumi (10) kwinyanga kaDisemba. Imibuzo malunga nolu khuphiswano nanku uWhatsApp: 078 9263513 okanye ukhangele uEastern Cape Hustlers Awards kufacebook kungenjalo ifomu yongenelo ku: ww.hawards.co.za. 
UZono kuninzi asele ekuphumelele kule minyaka akuyo, nesingabalula okufana nokubanguMongameli weEC Youth Chamber of Business, Co- Founder of Amathole Film and Media kwakunye nezinye.",Ithuba lokukhula kwabasakhasayo
"Isizwe samaNala sisizwe esivela kwiphondo laseMpumalanga ngokwembali yakudala.  
Oku kudizwe kuqinisekiswa nguNkosana Magodongo Mahlangu ophuma kwaNdebele eMpumalanga ngethuba ezimase umnyhadala wenkcubeko yesizwe samaMpondo eLwandlolubomvu eNtabankulu. 
 “Aba ngabantu abaphuma kumaNdebele:  uMusi uzele uMaNala, Nzunza, Mthombeni, Mphaphudi noMasombuka,” utsho uMahlangu.  
IMpuma Koloni lelinye lamaphondo athi afumana inani eliphezulu lesi sizwe emva kokuba bachithakala beshiya iphondo laseMpumalanga ngamaxesha akudala. 
“Emva kokuba bezele baye bachithakala abanye beza kweli leMpuma Koloni, babizwa ngooNdokose, Sibhekuza, Mpembe –  bonke aba ngabazukulwana besizukulwana sikaNzuza, kaNala,” utsho uMahlangu. 
 Abantu besi sizwe bayafumaneka kwindawo eziquka iGcuwa, Tsomo, Ngqamakhwe, Cala, Komani naseCacadu kweli leMpuma Koloni.  
Iifani  abaziwa ngazo kwezi ndawo ziquka uMatheza, Tose, Mvandaba nezinye. 
Ngenxa yokuba esi sizwe sangena phantsi kwephiko lamaHlubi kweli leMpuma Koloni,  baphantsi kwezizwe ezathi zayithathela phezulu imfundo kwasekuqaleni.  
“Singakuvuyela ukuvuselwa kobudlelwane phakathi kwethu kunye nabo abantakwethu bakwaNala bakaNzuza,  ngabantu abanobukhosi kweliya laseMpumalanga.  
Le nkosana ibiyinxalenye yalo mcimbi wenkcubeko yamaMpondo iphelekwa yinkosikazi yayo uPhindile Mahlangu.  
Ziinkosi eziphuma kumakomkhulu oMzantsi Afrika ahlukeneyo ezithe  zayinxalenye yalo mcimbi kubhiyozelwa inkcubeko ezahlukeneyo eziquka isiMpondo, Ndebele, Pedi, Shangana nezinye. 
 Umasipala waseNtabankulu uqale ngonyaka ka2015 ukuxhasa lo mnyhadala ngokusemthethweni.",Avela kwaNdebele amaNala
"UPitso Mosimane, okhokela iAl Ahly yaseYiphutha, ufumene igwiba lokhuseleko eNaturena phambi komdlalo omkhulu wangempelaveki. Izangxa zaseYiphutha zibila zisoma ekhayeni leKaizer Chiefs – apho ziqulunqa khona igumgedle lokubetha iSundowns emdlalweni weCAF Champions League ekulindeleke utake iintlantsi eFNB Stadium, eSoweto, ngentsimbi yesithandathu ngoMgqibelo. 
UMosimane ucele ukwenza amalungiselelo weqela lakhe eNaturena. Yinto eqhelekileyo le yenziwe yiAl Ahly, namanye amaqela ayayenza xa etyelele kwamanye amazwe. Kodwa nangona kunjalo, kunokwenzeka ukuba uPitso ukhethe iNaturena kuba engafuni ukuphazanyiswa ngabalandeli beSundowns abamphatha kakubi ngezithuko ezibi kunyaka ophelileyo phambi komdlalo owawuphakathi kwe-Al Ahly neSundowns, ePitoli. 
Umdlalo wangempelaveki ubaluleke kakhulu kuPitso ngoba iSundowns ikwazile ukuphumelela emdlalweni wokuqala. Ukubethelwa eCairo yinto engamkelekanga kubalandeli be-Al Ahly. Ngoku unethemba lokuzuza impindezelo eFNB Stadium emva kokuphumelela kakuhle umdlalo weChampions League kwimpelaveki egqithileyo. Nakubeni icacile into efunwa liqela likaPitso – kodwa naye uManqoba Mngqithi ubethe ngenqindi phantsi ngelithi mayize abayoyiki iAl Ahly.",iAl Ahly iqulunqa igumgedle lokubetha iDowns ekhayeni leChiefs!
"Abahlali bakuQoboqobo bathi ukudutyulwa konoteksi welali yaseGxulu uThembekile Fana ngenyanga yamalungelo oluntu, kubuyisa iinkumbulo zendlela awayeqhuba ngayo urhulumente wengcinezelo.  
Kule veki, abahlali abaphuma kwiilali zakuQoboqobo bekunye noonoteksi babambe uqhankqalazo, befuna umasipala waseAmahlathi aqwalasele izikhalazo abathi kudala beziphakamisa, kodwa bengahoywa.  
Ezi zikhalazo ziquka iindlela ezingekho semgangathweni kula dolophu, izibhedlele nezikolo.  
Unobhala wombutho wabahlali iNtinga Ntaba kaNdoda Rural Movement kuQoboqobo uNtombolundi Zitha, uthi oyena mntu obathengisileyo ngumasitishi wesikhululo samapolisa akuQoboqobo.  
“Nguye obize amapolisa aseMonti akuva ukuba siza kuvala indlela. Amapolisa afike asiqala singakhange simoshe nto ndiqinisekile ngaleyo. Sisukelwe singenzanga nto ngamapolisa. Xa kukho uqhankqalazo amapolisa ndikholelwa ukuba aye agcine ucwangco hayi abulale.  
“Simbuzile umasitishi ukuba iMonti uyibizeleni na kuba ayizazi izikhalazo zethu,” utshilo uZitha.  
Uthi eyona nto ibavisa kabuhlungu ngasemapoliseni kukuba uFana udutyulwe ngamapolisa embona ukuba uphakamise izandla ucela uxolo.  
Uthi akhange enze nto kwaye ebengaxhobanga. Abahlali bakuQoboqobo akukho kokuqala bebamba uqhankqalazo, kunyaka ka2013 babekhala kwangeenkonzo ezingeziyo kubo.  
Bathi akutshiwo ukuba bakhalela iinkonzo ezicothayo, bakhalela ukungabikho kwazona ezo. Bathi akuzange kubekho ntshukumo nangoko.  
UZitha uthi babuzile ukuba benzeni ingamapolisa nje afanele ukuvulelwa ityala kuba ngawo abuleleyo.  
Isithethi samapolisa uKapteni Nkosikho Mzuku, uthi abantu abaye babanjwa kolu qhankqalazo bangamashumi amabini nabathe baphinda bakhululwa kwangoko ngesilumkiso.  
Ityala labo limiselwe uphando nalapho kulindeleke ukuba babuyele kuLwesine weveki ezayo kwinkundla yamatyala.  
NgoLwesibini, uSihlalo weANC eMpuma Koloni uOscar Mabuyane kunyanzeleke ukuba ayokuthetha nabahlali bakuQoboqobo, apho aye wabathembisa ukuba ziza kuqwalaselwa izikhalazo zabo.  
UMphathiswa wooRhulumente baseMakhaya kwakunye neeNkosi ephondweni uFikile Xasa, ngokwengxelo akakhange alinikwe ithuba ngabahlali lokuthetha, besithi makufike iANC iphendule izikhalo zabo. Kodwa kwithuba aye walifumana uye wadlulisa amazwi ovelwano kusapho nakwizihlobo zikaFana.","#Qoboqobo: Asifuni mbumbulu, sifuna iimpendulo"
"EKAPA: “INYANGA iza kuyeka ukuduma ngokuba likomkhulu lobundlobongela kwihlabathi liphela. Ziza kujika izinto ngonyakamali ka2019/20,” utshilo uNobhala wamaPolisa okuHlala eNyanga uDumisani Qwabe. 
Ukuthethe oku xa ebebuzwa liSolezwe ukuba ingaba liza kuba nefuthe kusini na utyelelo loMphathiswa wamaPolisa uBheki Cele. 
UCele ebekwisikolo samabanga aphantsi iLinge Primary eMau-Mau ngeCawe, nalapho athembise khona ukuba kuzokongezwa amapolisa obuchule (technical response unit) angama120. 
UCele uvumile nokuba anqongophele amapolisa kwesi sikhululo nanjengoko kukho amalungu angama90 nangona bekufanele kukho angama220.  
Ukwathembisile nokuba sele kuqalisiwe ukwakhiwa kwesinye isikhululo eSamora Machel ukuze kuphungulwe umthwalo kwisikhululo saseNyanga. 
UQwabe uthe isikhululo saseSamora siza kuqalisa ukusebenza ngomhla wokuqala kweyeDwarha.  
“Uza kutsho uphunguleke umthwalo kumapolisa aseNyanga. Yeyona nto kudala sayikhalazela leyo. Ide yabe iyenzeka ngoku. Sivuya ngeyona ndlela ingathethekiyo,” utshilo. 
UQwabe uthe utyelelo lukaCele lungqamene kanye neli xesha kuqala ukubakho ukuthembana phakathi kwamapolisa nabahlali. 
“Sisandukuhlala intlanganiso namapolisa nalapho kuye kwavunyelwana ukuba siza kubayinxalenye yokubala izithuthi zalapha siyiCPF. Amapolisa abamba imipu engekho mthethweni qho ngeempelaveki. Yiyo kanye lo nto indibangela ndiqiniseke ndisithi iNyanga iza kuyeka ukuduma ngokuba likomkhulu lobundlobongela.” 
Uthe kungokunje kuqeqeshwa abefundisi beemvaba ngeemvaba bexhotyiswa ngezakhono zokusombulula impixano. “Sifumanise ukuba i51% yabantu ababhubhayo ngabantu abanxilileyo. Kulapho abefundisi baza kungena khona ngokuthi balungise izinto ezitenxileyo ebantwini,” utshilo uQwabe. 
UEvelyn Bhozo uthe eyona nto imenze wanethemba ngakumbi kukuba uCele engene phakathi elokishini ayokumamela izikhalo zabahlali.  
“Kaloku abantu abakhulu bafikela eholweni okanye pha esikhululweni samapolisa. Lo nto ithetha ukuthi uzimisele ngokuguzula ubundlobongela kule ngingqi.” 
USihlalo wamaPolisa okuHlala uMartin Makhasi, uthe uCele uyile ebahlalini wayokumamela, wazibonela ngokwakhe imingeni abajongene nayo, ngoko ke uza kuthatha amanyathelo.",Utyelelo lukaCele lunike ithemba lokuphelisa ubundlobongela eNyanga
"INKULUMBUSO entsha yaseMpuma Koloni uOscar Mabuyane ubhengeze ukuba uyihlawule imali engange-R450 000 awayeyiboleke kusomashishini kwanonoNondyebo weANC ephondweni uBabalo Madikizela, esithi oku kukwenzela ukuba aqale urhulumente ngendlela ecocekileyo. 
Ethetha emva kokufungiswa kwakhe eBhisho izolo, uMabuyane uthi uthethe nebhanki yakhe ukuze ahlawule uMadikizela. 
UMabuyane ukuthethe oku emva kweengxelo zamaphephandaba zokuba kwahlawulwa imali engange-R450 000 kunokontraka wokulungisa indlu yakhe eseMonti. 
Iingxelo zithi uMabuyane wabolekwa imali nguMadikizela ekuvakala ukuba yayifunyenwe ngondlelamnyama kumasipala waseMbizana, ibango aliphikayo uMabuyane. Le mali yahlawulwa kunokontraka wokulungisa indlu ngusomashishini uLonwabo Bam, obengumhlobo kaMadikizela. 
EBhisho izolo, uVeliswa Mvenya, olilungu leATM kwiPalamente yephondo, ucele uMabuyane ukuba awucacise lo mba wezityholo zobuqhophololo ezityatyekwa yena, esithi oku kuza kumnceda ukuba aqale urhulumente ongenachaphaza. 
Iingxelo zithi enye yale mali ekurhaneleka ukuba ibhunyulwe eMbizana, yathenga imoto yohlobo lweBentley.  
“Ndithe ndakuva ngemoto ekuthiwa yiBentley, ndangena kuGoogle ndifuna ukuyijonga ukuba yinto enjani, wandicacisela uGoogle. Kodwa ndiyafuna ukuxelela abantu beli phondo ukuba azibobunyani iingxelo zokuba kubiwe imali kumasipala waseMbizana. Ezi ngxelo zijolise ekundigqwaliseni. Inyaniso iza kuvela ngenye imini. 
“Isivumelwano sam nogxa wam (Babalo Madikizela) ebesisenze bucala, sele sigqibe kwelokuba sisiququmbele ukuze siqale ukwenza umsebenzi wokusebenzela abantu baseMpuma Koloni,” utshilo uMabuyane. 
“Siza kusungula iintsuku ezilikhulu zokuqala umbuso wephondo, ukuze sinike ingqwalasela kwiimfuno zephondo. Into yokuqala kukuqinisekisa ukuba urhulumente uyasebenza, abantu bafikelele kulwazi nakwizinto abazifuna kurhulumente,” utshilo uMabuyane. 
Ngokweengxelo, le mali yinxalenye yemali ekuvakala ukuba ibhunyulwe kuMasipala waseMbizana, kodwa uMabuyane uyakuphikisa oko noxa nje esithi kuza kuqhutywa uphando malunga noko. 
Noxa nje uMabuyane emile kwelithi waba nesivumelwano sabucala noMadikizela malunga nale mali, amaKomanisi aseMpuma Koloni akaboni ngolo hlobo. 
Isithethi samaKomanisi ephondweni uSiyabonga Mdodi uthe: AmaKomanisi azithabathele ingqalelo ezi ngxelo, kuba zenzeka kwixa apho sikwinkqubo yokuvuselela ilizwe kwanombutho wethu (ANC). Eli xesha lifuna wonke umntu embuthweni asebenze kwaye azibonakalise ngezenzo ezibangela intembeko kwiANC.” 
“SingamaKomanisi simemelela kwihlakani lethu iANC ukuba iqwalasele lo mbandela kwaye ithabathe amanyathelo. Sikwamemelela kwiANC ukuba isebenzise inkqubo yayo yangaphakathi efana neKomishini yobuNyulu (Integrity Commission) ukuqinisekisa ukuba amaqabane abandakanyekayo anikwa ithuba lokuchaza elawo icala. Oku makwenziwe ngokuhamba nezindululo zenkomfa yeANC (eNasrec) zokuzihlaziya eluntwini kuqanyelwe ngoburhulumente obungenachaphaza. 
“SingamaKomanisi sikuluvo lokuba ukungathabathi manyathelo kulo mba kwakuba kuyakhabana nemigqaliselo yomqulu wezithembiso weANC kuquka nokuzinikela ekulweni ubuqhophololo kwanesikhokelo esikwaziyo ukuzibhenca eluntwini,” utshilo uMdodi.",Mabuyane: ‘Ndiyihlawule iR450 000’
"Kapa: UAndiswa (ayilogama lakhe lokwenene), oneminyaka engama29, uthi ukhule ehlala noninakhulu eseneeveki ezimbini ubudala kuba washiywa ngunina emnyango kuloyise kwaLanga.  
“Ndiqale ukudlwengulwa ndinesixhenxe seminyaka de ndaneshumi elinanye leminyaka,” kutsho uAndiswa, olixhoba lodlwengulo ngabantu abazalana naye.  
UAndiswa ngumama wabantwana abathathu nosele ebuya emzini. Uthi kwisiganeko sokuqala wadlwengulwa ngutatomkhulu wakhe amatyeli aliqela, enesixhenxe seminyaka.  
“Utatomkhulu xa eza kundidlwengula wayeqala ngokundiloba ngamandongomane kuba esazi ukuba ndiyawathanda, ndizulise ndingayi, wayendijamela ngamehlo anyanzelisayo, ndincame ndizise kuye kuba wayendixelela ukuba andinalo elinye ikhaya kuba umama wam ondizalayo wandilahla.”  
Uthi ukuzikhulula kwakhe kutatomkhulu wakhe wakhetha ukubalekela kwadade boyise, nalapho wabalixhoba lodlwengulo kwakho izihlandlo ezibini ngunyana kadadobawo wakhe ngethuba enethoba leminyaka ubudala.  
Uthi xa eqala ukuzamkela ukuba ulixhoba lodlwengulo iziganeko ezibini, waphinda wafumana impathogadalala ngezesondo kumyeni kadadobawo wakhe, esi yaba sisiganeko sesithathu engekalidibanisi ishumi elinesibini leminyaka ubudala. 
 UAndiswa uthi kwesi isiganeko yenzeka kanye kuba wakwazi ukuzama ukuzilwela, egrogrisa ngokumhlaba ambulale ukuba uzama ukumphathaphatha kumhlaba ongezantsi.  
“Kwimpilo ebendiyiphila kube nzima ukuba ndixelele abanye abantu, bendisoloko ndizivalele, kungenjalo ndibhale imibongo ukuzama ukuzinyanga nokuziphilisa emphefumlweni.”  
Le nkosazana ithi yazama ukuzibulala ngokusela iipilisi.  
Uthi ngethuba ineminyaka elishumi elinesibhozo yakhulelwa, yathatha isigqibo sokuba abaxelele abantu bakowayo, kodwa wabuya nelize nanjengoko wabonwa njengalowo uzama ukuchithachitha usapho.  
“Ndisadibana nabo kwiziyolo zekhaya, ndibabulise ngokungathi akukho nto yakhe yenzeka kuba kaloku nosapho lwam lucinga ukuba zange ndadlwengulwa ngabo,” utshilo uAndiswa, esitsho kananjalo ukuba wayecinga ukuvula ityala, nto nje wacinga ukuba oko kwakumbuyisela emva, kungcono azinyange phambi kwabo, babone ukuba usaphila yaye uqhubela phambili nobomi.  
UAndiswa uxelele I’solezwe ukuba kunyaka ophelileyo uthathe isigqibo sokuba azinyange ngokunokwakhe ngokuthetha esidlangalaleni, ingakumbi ezikolweni, ekhuthaza amantombazana ukuba athethe ngokuphandle ukuba bayadlwengulwa kusini na.  
Uthi wazibandakanya nombutho ongekho phantsi kukarhulumente iKusasalethu ukuze abesisithethi senkuthazo, ephalaza imbilini yakhe ngokwathi kwamehlela njengexhoba lodlwengulo.  
“Ndingambulala ngezandla umntu onokuzama ukudlwengula iintsana zam kuba ndibelixhoba lokudlwengulwa, kunangoku ndizama ukuqhubeka nobomi bam.”  
UKhaya Qakeni ophuma kwiKusasalethu, uthi sukela oko badibana noAndiswa babone utshintsho olumandla.  
“Amantombazana aselula ayakwazi ukuthetha ngeziganeko zokudlwengulwa kwawo, nto leyo ingaqhelekanga,” utshilo uQakeni onguMsunguli weKusasalethu eKapa. 
isibhalo@inl.co.za",Wadlwengulwa ngutatomkhulu wakhe!
"Xa imikhuba nenkohlakalo zisanda ngokwanda esizweni kuyafuneka kungabe kujikelezwa ngokungathi kukhangelwa ihabiya, kufuneka kuyiwe ngqo kule ndawo ifele ithole.  
Ukwenza into engazi kusisa ndawo sibadala kuyaxhalabisa kule mihla kwaye izigigaba azinciphi, ziya zisiba mandundu, siya sihlazeka mihla le elizweni jikelele.  
Omnye uza kubuza ukuba ndisuswa yintoni, ndisuswa yile nto yokuba abantu ababhinqileyo bebulawa mihla le, bedlwengulwa mihla le kodwa endaweni yokuba kuyiwe kule ndawo ifele ithole iziphathamandla zibe zilibele kukugwengula ngokungathi intsusa nonobangela azimazi okanye okhe wanecebiso elingelilo eli balithandayo basuke bamdle ngamazinyo okanye athukwe ngala madoda kula makhasi onxibelelwalo ade abengathi amnxibele unomtidili. 
Wawukhe wayiva phi into yokuba umfana osaze ngobuso elizweni, athi ngokuxabana nomkakhe, athi akushiywa lusapho abulale loo mfazi nabo bantwana na kakade?  
Wawukhe wayivaphi into yokuba ityendyana elisaze ngobuso elizweni libenomnqweno wesondo kwiintanga zikaninakhulu, eloxesha umfazi uzele waphul’ uluthi, neentanga zakhe zikhona?  
Angoneli kukuba namasikizi okudlwengula ixhegwazana athi akugqiba alibulale. Igazi lomntu liyathetha ntozakuthi. Wawukhe wayivaphi into yokuba isizalwane sidlwengule umntana kadadewabo simbulale okanye ummelwane abize umntwana kanti unenjongo zengonyama ebona isilwanyana sokubulawa?  
Kaloku aba bantu inkoliso yabo zange batyiswe nezobhokhwe kumawabo. Abanye bayalwa kukho umoya abaziva kakuhle iziyalo zamadoda, abanye bayalwa ngebhayiphile enoPawulosi abe uPawulosi ejonge esakhe isizukulwana.  
Abantwana banamhlanje abazazi iziphumo zemibulo, ndingabhala imini nobusuku. Izinyanya ziqumbile kwaye ngoku zivuk’injebomvu kuba ziyanyenjwa kwilizwe lazo kudakasa izinyanya zaphesheya, kwaye soze ezi zethu izinyanya zinikwe nesuntsu elingangentakumba phesheya.  
Kanti sakuphumla phi zinkokheli ezintsundu, nibe nidlisela ngenkululeko sibe sisifa thina sibulawa nini ingengomlungu ke ngoku? 
Into eyenziwayo ngoku sibona ezinkolw’ ezafikayo kweli lizwe ziphambili zinge zithandazela ukuba kuphele le mikhuba.  
Eloxesha eyemveli yalapha iyanyhashwa ngaphandle kokuba ifuna ukuba phantsi kwekhwapha lezi zafikayo, iyafuthaniselwa. Kungalunga ntoni ke apho?  
Niyakuthandaza nikhuthuke amadolo ukuba anizi enyanini. Naloo Yesu soze aniphendule kuba wazi abakokwabo. Kwaye nalooThixo nithi ngoka Abram akanazi kuba nisebenzisa isitshixo angazange aninike sona.  
Nisabukula izinyanya zenu niseza kuphalala. Nezi nkokheli zibambokrayo abafazi kumakhaya azo, nazo zima entabeni zithi ‘Hayi ngegama lam’. IIsimanga sezimanga! Eloxesha umfazi uyangcungcutheka ekhaya. Vumani Bo! 
Umbuzo ngowokuba kutheni izinga lezi zigigaba lingehli? Impendulo inye, yimithetho yeli lizwe inkinkqiwe kumazwe aphesheya yavele yagalelwa bhuuuu phezu kweentloko zabomthonyama.  
Nokuba iziyobisi zinendawo yazo, kodwa ukuba ilizwe eli lethu belinemithetho engqongqo imithetho enesiseko seemfundiso zookhokho bethu, umntu onemikhuba nonequngu ebezakuyazi into etyiwa ligqirha emva kocango. 
Ngoku abazali abakwazi nokuthi HATA emntwaneni ogaqela emlilweni kuba umthetho usitsho, wakumthi chwakra ngeminwe emibini emva kwesandla umntwana wakho uza kubanjwa kodwa xa etshile kuthiwa umzali makathathe uxanduva. Sise yiphi komkhulu?  
Umthetho wamaRoma namaDatshi uthi xa isigila-mkhuba sibanjwa, ipolisa maliqiniseke ukuba liyasilumkisa phambi kokuba lisibambe, nokuba ayaquleka amaxhoba awahoywa ngaba bantu bomthetho. Uyakuva ipolisa lithetha ngesithozela lisithi kwisigila mkhuba, 
unelungelo lokuthi cwaka ungandiphenduli kwanto endikubuza yona, unelungelo legqwetha, ukuba awunalo okanye awunamali, uRhulumente uza kukufunela elasimahla. Futhi ulumke ungathethi kwanto ngoku kuba kusenokwenzeka thina loo nto siyisebenzisele ukurhintyela wena. 
Linyanzelekile ipolisa labantu torho kuba esi sigilamkhuba singathi kumantyi mhla ngetyala sithi zange siwaxelelwe amalungelo aso, aphethe umantyi ethetha lwimi lumbi abe yena umntanomntu edlwenguliwe okanye ebulewe, nelotyala libenguzengezenge othatha iminyaka, aye etyeba amagqwtha. 
Umthetho okhoyo uchitha imizi, abantwana basala bengamathole amantshiyane bengenamakhaya kuba uRhulumente waveza into ka50/50 xa abantu besohlukana.  
Ezidolophini ndikhe ndayibona le nto kuthengiswa umzi bohlulelana ngemali abazali, baphinda bazitshatela abazali kwabanye abantu, basala abantwana bephetheke kakubi bengenalo nelokhaya. 
Ukanti ke esintwini umzi awuthengiswa ngowomfazi nabantwana bakhe, likhaya labo elo ayixoxi loo nto. Ngoku sinabantwana abahamba bekhangela ooyise abangazange babahlawule bengazange babahoye, bengazange babenzela masiko, bambi behamba bethukwa kusithiwa ngabantwana bamankazana.  
Abanye ootata bazimela ngesebe lenkawu besithi aba bantwana benza lamasikizi ngabantwana abakhuliswe ngaphandle kooyise ngokungathi aboyise ngoongcwele-ngcwele. Bubuvuvu obo, bathini ngaba bantwana bathi bakhule ooyise bexhaphaza bengcungcuthekisa oonina phambi kwabo, yiyo le nto bedlongodlongo?  
Le nto ayifuni kwenziwa unam nawe, ifuna iingxaki zibekwe esithebeni, hayi ukwenzela ukubhengeza kwezonxibelelwano abe umntu eyingonyama kwakhe. 
Wawukhe wasiva phi isizwe esamkela abantu ngobuntu, ze abo bantu kuba befuna ukwenza unothanda enkundleni yomnye umzi basuke bafake igwangqa kwakumninimzi xa ebanqanda bephuma ecaleni?  
Yonke len to ibangelwa kukuba imithetho yalapha ekhaya yatyeshela isiNtu yaphapha nemithetho yabelungu. Esilungwini kuthi kwakubhubha abazali kuthengiswe loo mzi kohlulelwane ngemali, iphele tu ke into yokuba nekhaya. Akunjalo ke esintwini inkaba iyathetha.  
Makhe le mithetho iphinde ijongwe ukuba isiphuhlisa njani na esalapha ekhaya isiNtu, hayi esaphesheya, sona masiguqe kwesi salapha ukhangele ukuba le mikhuba inganda na. Camagwini!",Nakuthandaza nikhuthuke amadolo
"Kapa:  
Izigulo esidibana nazo ebomini ziyayitshintsha impilo yomntu ngamnye  ngokuqhwanyaza kwemehlo, nto leyo ekhokelela kwiinzingo zobomi, kube luxanduva lwanaphakade kulowo uthe wagagana neso sigulo.  
Abazali abaliqela bakhetha ukubanikela umva abantwana babo xa bephila nokukhubazeka, kodwa uBongiwe Govuza, 31, uthi angeke alale buthongo buhlayo ngaphandle kosana lwakhe. 
 Le nkosikazi ihlala kwindawo yoogobityholo iAzania Square emelene nendawo yoogobityholo eNdlovini eKhayelitsha. 
UGovuza walizwa ngomntwana oyinkwenkwe kwisithuba seminyaka emine edlulileyo kwisibhedlele iTygerberg eKapa.  
Nangona wayamkelayo imeko akuyo ngoku, kuye yaba luvuyo lwethutyana kuba unyana wakhe wafunyanwa kukugula ngengxaki zesisu eneveki ezintandathu ezelwe, eso yaba sisizekabani.  
Oogqirha kwisibhedlele iTygerberg badiza ukuba usana luneGastro, oko kwabangela ukuba usana lwehle emzimbeni ze emva koko wahlala iinyanga ezintandathu esibhedlele phantsi kweliso elibukhali looGqirha, wenziwa utyando emqaleni, nowathi wahlala inyanga yonke esibhedlele, oko kuthetha ukuba wachitha iinyanga ezisixhenxe esesibhedlele ukusukela ebusaneni.  
Emva kotyando kwanyanzeleka ukuba aphefumle ngemibhobho de yabe iyasuswa kuye kweyoMsintsi kunyaka ophelileyo, nto leyo yamshiya engakwazi kuthetha nangona ekwazi ukuhamba, ebona kakuhle, yaye esiva ngeendlebe, ekwanazo neempawu zokuxhuzula.  
“Wonke umntu unempazamo, andinakusola ooGqirha ngokuzama ukunceda umntwana wam,” utshilo uGovuza. Kunanamhlanje usaphuma engena esibhedlele kuba kwafumaniseka ukuba unesimo seAutism, yaye unina uthi unyana wakhe unazo neempawu zokuxhuzula kwanokurhawuzelela kwesikhumba okubangelwa yiEczema. 
 Uxelele I’solezwe ngoloyiko lwakhe lokuba kungenzeka ukuba aphulukane nomntwana wakhe kuba oonontlalontle bafuna ukumahlukanisa naye.  
“Zininzi izinto ezenzekayo kumaziko karhulumente, andinakukwazi ukuhlala ngaphandle kosana lwam,” utshilo uGovuza, unina womntwana.  
Uthi into ayinqwenelayo kukuba umntwana wakhe ahambe isikolo njengabanye abantwana, nto nje uthi isikolo iNoluthando for the Deaf eKhayelitsha, yadiza ukuba ingakwazi ukumamkela xa enesithandathu seminyaka ubudala.  
Uthi nangona ugqirha kwisibhedlele iTyberberg wabhala incwadi ecacisayo ukuba umntwana wakhe udinga ukunakekelwa nguye maxa onke ngenxa yesimo sakhe, yaye akanakukwazi ukusebenza, udinga uncedo. 
“Ndizamile ukuba uBongiwe afumane uncedo koonontlalontle kodwa wakhaba ngawo omane ukuba kuthathwe umntwana wakhe, ze yena athathe ngokumtyelela kuloo ndawo aza kuhlala kuyo,” utshilo uBongile Ngcani uceba kwaWard 99. OkaNgcani uthi kumcimbi wokufumana indawo kusenzima kuba akukho phuhliso lwezindlu olukhoyo ngoku, esithi uza kuzama ukuba afumane kuluhlu lwabaneemfuno ezikhethekileyo xa kuvele ithuba lolwakhiwo lwezindlu kwixa elizayo. 
UBongiwe uthi alukho olunye uncedo alufumanayo ngaphandle kwenkamnkam (R1700) rhoqo ngenyanga. 
 Uthi le mali ayoneli kuba uquqa esibhedlele nyanga nenyanga, yaye kufuneka ijonge iimfuno zomntwana, uyise womntwana akasebenzi.  
Oku kubangela ukuba ahlale etyotyombeni elingekho kwisimo esihle, yaye kwindawo abahlala kuyo akukho nezindlu zangasese.",‘Andinakukwazi ukuhlala ngaphandle kosana lwam!’
"Iintshatsheli zeDStv Premiership ezikhuselayo, iMamelodi Sundowns, azigqugqisi ebaleni nje kuphela – nakumawonga zenza into efanayo. Oku kucace gca okwekati emhlophe ehlungwini ngethuba iSundowns itshayela amawongwa wabaqeqeshi nabadlali abaqaqambileyo kwinyanga yeThupha noyoMsintsi kwindibano ebinamhlanje. Eyona folosi yoyikwayo ebholeni yaseMzantsi Afrika, uPeter Shalulile, ugoduke ephethe iwonga lomdlali wenyanga. Kwelinye icala, abaqeqeshi bakhe uRulani Mokwena noManqoba Mngqithi, bafumene amawonga wabaqeqeshi abaqaqambileyo kwiPSL. 
“UShalulile, obekwindawo yesibini ngokufaka amagowuli kwisizini egqithileyo, uyiqale kakuhle kakhulu nale isizini. Emidlalweni emithandathu, sele efake amagowuli amahlanu waphinda wanegalele elibonakalayo kumagowuli alishumi elinanye afakwe yiSundowns kwiDStv Premiership. Indima ayenzileyo uShalulile izibeke endaweni ephezulu iintshatsheli ukusukela ngomhla wokuqala wesizini eqhubekayo. Abanikwe uxanduva lokuchonga boneliseke kakhulu ngumsebenzi owenziwe nguShalulile,” itshilo ingxelo ekhutshwe yiPSL. UShalulile ebekhuphisana noogxa bakhe uRivaldo Coetzee, uDenis Onyango noVictor Letsoalo weRoyal AM oze kakubi. 
Abaqeqeshi beSundowns, uMgqithi noRulani, bazuze amawonga ngokudibeneyo emva kokukhuphisana noKaitano Tembo weSuperSport United noJohn Maduka weRoyal AM. Bafumene amawonga abaqeqeshi beDowns ngoba iqela labo liphumelele imidlalo emihlanu ladlala ntanganye komnye. Ngaphezulu koko, uMngqithi noRulani, bawongwe ngenxa yokukwazi kwabo ukwakha iqela elomeleleyo besebenzisa abadlali abadala nabafikayo kwiSundowns. Lona igowuli eliphume phambili lelikaDeon Hotto we-Orlando Pirates awalifaka idlala neStellenbosch FC.",iMamelodi Sundowns itshayele kumawonga wePSL wenyanga
"“NDOTHUKE ebuthongweni eyikhulule ipenti yam endidlwengula, xa ndimbuza ukuba yintoni le ayenzayo wacela uxolo emva koko wonyusa ibhulukhwe yakhe.” 
Oku kuthethwa yintwazana yaseNyalasa eCala, eneminyaka engamashumi amabini anesibini, ethi idlwengulwe ngumfana okwalingana nayo ngokweminyaka. 
Ibalisela I’solezwe le ntwazana ithi bebezonwabele kwindawo yentselo kule lali, ze ngethuba lokuvalwa kwesikroxo bagqiba kwelokuba bagoduke notshomi wakhe okwayintombazana. 
“Phambi kokuba sishiye le ndawo yentselo ndiqaphele ukuba itshomi yam incokola nabanye abafana kwaye yabuyela kum isithi kukho umfana onebhotile yotywala, ngoko ke masiyeni kowabo. 
“Ndamxelela ukuba mna sele ndishushu ngoko ke andiboni sizathu sokusela kwakhona. Yala itshomi yam isithi mandiyikhaphe nokuba andizokusela. Sahamba ngenene safika kwikhaya lalo mfana. Bafika basela, mna ndabona ukuba mandilale ematrasini kule ndlu basela kuyo,” itsho le ntwazana. 
“Ndothuka sele ephezu kwam omnye umfana wakwaphaya, hayi lo ebethe unebhotile. Wayendidlwengula kwaye ilungu lakhe lobudoda laliseliphakathi kum. Ndambuza ukuba yintoni le ayenza kum, wacela uxolo.” 
Le ntwazana ithi yayinxibe ilokhwe emfutshane ngoko ke lo mfana wayikhulula nje ipenti. 
“Ndavuka ndaphakama ndagoduka, wandilandela ecela uxolo. Itshomi yam le yayindise kwikhaya lababafana yayingekho ngoku ndothuka ndidlwengulwa,” kutsho le ntwazana. 
Le ntwazana ithi iyile ukuyokuvula ityala emapoliseni aseCala emva kokwenzeka kwesi sehlo, kodwa ifumana ukusokoliswa ngamapolisa. “Ndaya nakwagqirha ukuyokuhlolwa kuba ndandingekahlambi. 
“Kodwa ngoku amapolisa asixhoma kum isehlo sodlwengulo. Athi mna ndasela utywala balo mfana ndibe ndingazange ndenza lo nto, futhi eyona nto indicaphukisayo yile yokuba lo mfana uqhathe amapolisa wathi ndincuma naye.",‘Ndothuke ebuthongweni endingena ngetshova’
"Inkampani yeenkonzo zerhafu eMzantsi Afrika (SARS) ilumnkisa uluntu lweli ingakumbi abo bangabanikazi bamashishini asemancinane malunga nabantu abalahlekisa osomashishini bezenza abasebenzi abakwaSARS nalapho batshutshisa uluntu ngenkani ekubeni lubhatale imali leyo bangekayihlawuli.  
USARS, kwimbalelwano yakhe udize ukuba bonke oosomashishini nabani na onengxaki okanye onemali angekayihlawuli kwaSARS makaye ngqo kumagumbi abo kwaSARS, nto leyo izokwenza abantu bangabi ngomaxhoba okutyelwa iimali zabo ngaba banobuqhophololo bafuna abantu babhatale kubo ngenkani.  
USARS ukudiza oku emveni kweziganeko zakutshanje apho uluntu belukhalelwa ukutshutshiswa kwalo ngabantu abazibiza ukuba ngabakwaSARS befuna imali. 
“Akukho mali efanele ukuba ibhatalwe esandleni emntwini. Kungenjalo ukuba kukho oze ngenyawo kuwe efuna imali kwangoko mchaze emapoliseni.” itshilo imbalelwano yakwaSARS",AbakwaSARS balumkisa oosomashishini abancinane
"Akusekho maxhego, oodadobawo bakhulisa thina sixhuma ukuze sikhokele amakhaya sinqule emthonyameni, samkele oonozakuzaku boodadethu, siphendule izinto ezinkulu kunathi. Kanti batshone ngaphi oobawo? Sibabonile sabembela bequkuqela ngathi bayakhuphisana ukuqabela ese apha. 
Izizathu zininzi kodwa kukho isifo ekungathethwayo ngaso. Kuthiwa nje usuke lo mfo womiwa ngumchamo emana ukukhala ngesinqe. Ekliniki bammele ngokumngxala ngeza pilisana zincikane kuthiwa zezokuvula umchamo uphume. Suke wasishiya. 
Inyanga yeNkanga amagqobhoka ayibiza “Movember” ngenxa yephulo lokwazisa nokuvundlisa amadoda ngomhlaza wedlala lamadoda elizimele apha phantsi kwesinyi. 
 Igama lalo yiProstate, masilibize “Mafutha” kuba lihlelele ukunyela ngamafutha amajoni adlulayo aya kuhlasela iqanda elilinde kwaNozamile ukuze siphekuze sixakeke, sithume, soluse, sitshatise ngenye imini. 
U ‘Mo’ lo uguqule uNovember wenziwa kukuba asizichebi iimasitaji ngale nyanga ukuzibandakanya neli phulo. Ngandlela ithile ke *  ‘Mo’ lo umele imostaji leyo.  
UMafutha lo uhlupha ngokuba uhleli esiphambukeni seentambo okanye imibhojana ethutha igutyule iincindi ezininzi ezibaleka apha esinqeni.  
Umbhojana ovela ezintsweni oya esinyini. Umbhojana osuka kumawele ajingayo ukuya emqhushekweni. Umbhojana osuka esinyini usiya kuchitha umchamo ebuhlanti.  
Uthe zinzi phezu kwale mibhojana uMafutha, kungabikho ngxaki ke xa engekadumbi. 
Zimbini ke izinto ezimdumbisayo uMafutha, Prostatitis, usuleleko longcoliseko-gazi (infection), okanye umhlaza kaMafutha, Prostate Cancer. Xa udlule kumashumi amahlanu eminyaka uphila, uyindoda, uza kudumba uMafutha kungakhange kubekho nto edunjiswa nje kukuhamba kwexesha. Yiyo le nto utsiba utsaze unyuk’apha umchamo wenkwenkwe, owexhego usokolisa, uthi apho uvele khona uwele kwalapha ezinzwaneni zalo. 
Uhambo lwam noMafutha: 
Lisiko lam ukuba qho ngonyaka ndiya kwagqirha kungekho sizathu, ndenze iimvavanyo zonke zokusebenza kothungelwano lwezinto apha emzimbeni kuquka nezifo zosulelwano ngokuphana nesi ke singumkhulu 
wa wazo zonke. Kutsalwa igazi, uchanyiswe, uphefumliswe, ubalekiswe ndibala ntoni, ezinye unikwa ilaphu lokuba usule ngalo amaphambili, lithathwe liye kupecululwa libuye selithetha zonke iindaba ezi. 
Kunyaka ka2009 ndandiminyaka iyi38, ndatshona uvavanyo lwegazi olubizwa PSA, lokukroba impilo kaMafutha lo ke. Kufuneka iziphumo ezindanda pha koo4 ukuze ube kanti unguphopho. Hayi mna ndaya kulala koo10.38 bajika baba bomvu oogqirha.  
Ugqirha wam wosapho (GP) uBhota wandithumela koyingcali-mzimba ( Specialist Physician) uKabali-Kagwa, ndatshona nalapho ndathunyelwa kwincakuba, ingcungela, iqili elinobunkunkqele bobungcali bokubona izifo zegazi (Urologist) uDr Van Niekerk, yena wandichamisa akaxola, wandifaka eGesini (Scan), akaxola, wenza uvavanyo lwesandla ( ufaka umnwe apha ngasemva agqogqe ngawo, ebhekisele ngapha ngakumaphambili, wena ulele ngecala umfulathele amadolo asesifubeni ngolo hlobo umnike zonke izihlalo zakho. 
Umnwe oqeqeshiweyo ke uza kutsho ukuba kudumbile phaya, akhona na la maqhunyana achaza umhlaza? Wabuya engenangqiniseko wandinika iipilisi emandizitye iiveki ezimbini zehlise ukudumba.  
Ngelo xesha andinangxaki yakuchama, andiva nantlungu ngaphandle kwaxa endingena ngala mnwe wakhe. 
Sathatha elinye igazi zakuphela ezi ntsuku ndatshona kwakhona. Akwabikho cebo limbi ke ngaphandle kokuba siye kuqhaqho olubizwa Prostate Biopsy.  
Ubani ke kufuneka ebulewe, angenwe apha ngasemva, kusikwe kancinane ithumbu logutyulo ukuze kufakwe isixhobo esixhuzula amasuntswana kaMafutha aza kuthathwa asiwe kwiziko lovavanyo ibuye ingxelo. 
Ndalala esibhedlele iintsuku ezisixhenxe, ndaphuma ndingekakulungeli ukuhamba, ndangqengqa kwam ezinye iintsuku ezisixhenxe, ndabuyela kugqirha, zathi iziphumo awukho umhlaza, ingxaki lusuleleko longcoliseko-gazi.  
Ndaqaliswa ke kwiipilisi ezaziza kulwa nolu suleleko kodwa kwacaca ukuba zibukhali kakhulu kwaye azihambi zodwa zinokhwapheni (side effect) ondigqibela isibindi. Kwakho umhlobo ondazisa ngexhwele-ndalo (homeopath) lomJamani elamncedayo esuka kuqhaqho naye lwezakhe. Ndancedakala apho de yehla yakumaqondo amkelekileyo iPSA yam. 
Kulo nyaka ndiphinde ndayihamba yonke le ndlela, nditshone iPSA eQonce kuDr Ndiphiwe Bakumeni, ndabaleka ndaya kuBhota eKapa ndatshona, wandithumela kwiUrologist Dr Wessels, ndatshona, wandifaka eGesini (ultrasound) ndatshona, wathembisa ngokundiqhaqha asavana, ndamxelela iintlungu zam zamhla mnene, wandithembisa ukuba yena angayenza ngosuku olunye ndigoduke ndingachanyiswanga ngophayiphu. 
 Isigqibo sentlanganiso yethu yaba kukuthi asivani ngalo mcimbi, masalathe ukwenziwa kolunye uvavanyo ekuthiwa yiMRI, kwakuthetha iziphumo zayo, ukuba ithi mandiqhaqhwe andizi kuphikisa, ukuba ndiyipasile akaphindi andikhuphele bhoso xa ethetha nam. Ayivelanga ke le MRI ibiza ngaphesheya kwedazini yamawaka. Nalapha emzimbeni iyinkxamleko emandla neyothusayo. 
Zabuya iziphumo zisithi kukho maqhunyana avelayo mane amngqongile uMafutha, kodwa le foto ayitsho ukuba anawo na umhlaza, luqhaqho olwakusixelela ukuba kunjalo. 
 Ithi lo nto liyawa ela bhoso belixhonyiwe. Ndanikwa umhla, ndanikwa manani athile emandiwadlulisele kwingxowa-nyango ukuze inqwale, yanqwala 3 eyeDwarha 2018, 07:00, ndabe ndingena eKuilsriver Netcare, ndabhaliswa ndaboniswa igumbi lam lokulinda.  
Akulalwa ke apha kuthathwa michamo, kuvavanywa phresha, swekile yonke into, bakucime nokukucima ukuze isisu sakho singabi nanto.  
Ngo11 safika isithunywa sokuhlinza sandiqhubela ezimeleni ekutsixizeni kwamabhoso, apho ndihlangene noDr Muller oye wandicacisela ukuba ungenaphi yena, ndathi ndakuva ndamazisa ukuba waya esikolweni wafunda yonke le minyaka ukubulala abantu isiqaqa. Ngugqirha wokufa lo.  
Ikhankatha lakhe ke linditsalele phakathi, yena wandifaka idrip, lona landivala umlomo neempumlo ngesicheme elithe yioxygen, lathi mandiphefumle nditsale ngamandla, pam izibane ndavuka sendinamanesi endiphefumlisa ngemitshini endibuza yonke into le ndabe ndingazi negama eli lam. 
Sakhangelwa sancanywa isithunywa sokundibuyisela aduntsuza ngokwawo amanesi ukundisa egumbini lam, ndafika iZimbabwe ixhela iProteas etivini. 
Ndikhululwe kwakuhlwa nomthetho wokuba ndingaqhubi moto. KweyeDwarha ndibuyele kuWessels, iziphumo zithi andinamhlaza uMafutha ukhulile akadumbanga, ubefanelwe kukuba abe kumlinganiselo ka20, hayi mna ndikha koo46.  
Ndisindile kwakhona, ngoku besendiqinisekile ukuba ukhona noogqirha bam besitsho, kodwa kukho ulwandle lwamaKrestu, ilizwe lonke ebehleli ngamadolo ecela elila kuThixo ngam. Nangoku, wavela uSimakade. 
Bekutheni ze kukhethwe mna ukuba ndihambe le ndlela? Bekutheni ze ndibuye nasezimeleni, apho kungayi lubuyayo?  
Ukuba ndize kunixelela. Ndibuyele ukuza kusungula iphulo, eliza kuncediswa ngoonondaba, lisebe lezempilo, ziinkosi namaphakathi ukuze amadoda asezilalini aziswe ngoMafutha, kwaziswe neenesi ezi zikhuphana neepilisi zomchamo. 
* UThemba Ngada yingcali yezoNxibelelwano, nguMpapashi zincwadi, nguMhlalutyi wezamaSiko neNkcubeko ukwanguMfundisi wezakwaLizwi. NguMmi waseBhisho okhulele eXesi, ubhala eseKapa.","Madoda, ndilifumene igqwirha elisibulalayo!"
"Emtshatweni ayafika amaxesha kaxakeka. Zilungisele ke, kuba ocetyisiweyo uxhotyisiwe. Ukutshata bubukroti, nazo ke izixhobo makroti ndini atshatileyo : 
XHOBA: lsisekelo somtshato lulwazi ngalowo uwusekileyo,  ukuze kwakufika iimvula nemimoya ungabi nakudilika. 
XHATHISA: Musa ukuyekelela wakutshata, umtshato ayisosiphelo koko sisiqalo sohambo. Zakufika izivunguvungu zifake zitshone iinzipho musa ukunikezela 
XHASA: Kukho izinto onamandla kuzo yena umlingane wakho abuthathaka kuzo. Zezo kanye obizelwe ukuma naye umxhase kuzo, nibe yintsontela entambo mbini engasayi kuqhawuka. 
XOLISA: emtshatweni kuyanyathelwana kuba kuyasetyenzwa kwaye kuyahanjwa. Xolisa nokuba ungasiboni isono sakho.Xolisa ukuze kubekho uxolo,kaloku wena ungudaluolo.Xolisa,xolela,xola. 
XABISA: umtshato wakho ,uwufanekise nesidiliya esityelwe phambi komzi wakho. Ixabiso lawo liyinzuzo kuwe,uyakudla ubuncwane bawo. 
XHENTSA: nganyawo lunye nalowo umanywe naye.Umdaniso umnandi ngababini. Musa ukumtsala ngentamo kwizigqibo zasemtshatweni. 
XOXA: nowakwakho nibonisane, izimvo zenu mazibekwe ekuhleni ukuze nihambe ngesivumelwano. 
Xa uthe waxakana nemeko emtshatweni wakho,ngenene woba nako ukuhlasela ngezi zixhobo. 
Fumana le mbalelwano rhoqo ngoLwesibini kweli phepha, nakwi-Alfred Nzo Community Radio ngeeCawe ngentsimbi yesithandathu ukuya kweyesithoba. Ndiyafumaneka ku: 079 979 3192/074 077 6372. KuFacebook ndinguMamisto’s Maqelana.",Xhob’ uxhathise ngomtshato wakho
"Emva kokuqwalasela iziganeko zokuhlaselwa kubulawe ngaphezulu kweshumi elinesibini labantu abazigqatsele ulonyulo lokuba ngooceba, masinyanzeliseni ukuba sifumane iimpendulo. Into efunekayo kukuqonda unobangela wale ntlonti nenkohlakalo esube imiphefumlo yabagqatswa KwaZulu-Natal yashiya kulimele abanye kunye nemizi yabo kwamanye amaphondo. 
Kubalulelike ukuba siluluntu sikwazi ukuzikhusela njegoko sijonge kulwenyulo loomasipala ngomhla wesi 3 kuAgasti. Kwakhona, ukuqonda unobangela kungasinceda simelane nala masikizi. 
Ziphenjelelwa yintoni izenzo zenkohlakalo nolwaphulo-mthetho ezilolu hlobo? Ingaba zibandakanya oogxa bamaxhoba abakwangamalungu eqela elinye ezopolitiko okanye zibandakanya amalungu amaqela ehlukeneyo? Ingaba ababulali bafikelela kanjani kwisigqibo sokwenza izenzo ezimanyukunyezi ngolu hlobo, baphuncuke kanjani kwingalo yomthetho? 
Ukubulawa ngemvula yeembumbulu kukaBongani Skhosana ekhayeni lakhe ngoMvulo esisuka kuwo nobezigqatsele ukuba nguceba eHarding ekumazantsi eKwaZulu-Natal kusethusile. Ngokweengxelo zoonondaba uSikhosana ubulawelwe ekhayeni lakhe ngabantu abangaziyawo phambi kosapho lwakhe malunga nentsimbi yesithandathu ekuseni. 
Akuphelelanga apho, kwangalo Mvulo, uKhanyisile Ngobese-Sibisi obezigqatsele ukuba nguceba eMnambithi udutyulwe wabulawa esemsithweni weMandela Day ngababulali abamchonge phakathi kwabantu ebesemotweni nabo bamchana ngemvula yeembumbulu. 
Ukubulawa kwesi sibini ngosuku lokuhlonipha uNelson Mandela lubeka inani lamalungu ombutho eANC abuleweyo KwaZulu-Natal kwezi nyangana kujongwe kulwenyulo kwishumi elinesibini. Isine sabulawa eEdendale eseMgungundlovu, isibini eNewcastle, abanye kwiindawo ezahlukehlukeneyo kweliya phondo. 
Andithethi ke ngoloyiko olugqubayo nakwamanye amaphondo njengoko iziganeko zohlaselo zikhokelele ekubeni abanye abagqatswa endibaziyo abangamalungu amaqela ngamaqela ezopolitito besabe emakhayeni abo bayokuzimela kuba benexhala lokuba ngamaxhoba.  
Abasahambi nkonzo zecawe, mingcwabo, migidi okanye izici ezikwiingingqi abahlala kuzo, abasaphenduli neeminxeba. 
Umdla wokuqonda unobangela wale ntlonti nenkohlakalo awuqali ngoku. Kudala waba khona njengoko uhlaselo lwabagqatswa olwalukade luyinto ekwiindawo ezithile kweli lizwe selunwenwele nakwezinye iindawo eziquka nephondo leMpuma Koloni xa kunamhlanje. 
Esikwaziyo kukuba kukho ucalucalulo kuhlobo ekujongwa ngalo iziganeko zohlaselo luluntu kunye nengalo yomthetho.  
Umzekelo, xa abakushishino lezothutho behlaselwa kwizikhululo okanye kwimizila yezithuthi zikawonkewonke, olo hlaselo luthathwa njengobugebenga nolwaphulo-mthetho olungenanto yokwenza nezopilitiko. 
Kanti naxa kuhlaselwa amalungu amaqela ezopolitiko xa kusiyiwa elonyulweni, olo hlaselo luthathwa njengezenzo zobundlobongela ezinefuthe lezopolitiko.  
Kodwa xa kubonakala iimpawu zonxibelelwano phakathi kwababulali abavela ezinkundleni kunye nezikhali ezisetyenziswayo kwezi ziganeko, kubakho ukubethabethana kwengqondo malunga neyona nto iphembelela oku kuhlasela, ababandakanyekayo, kunye nohlobo ababulali abafikelela ngalo kwisigqibo sokwenza izenzo ezimanyukunyezi ngolu hlobo. Umbuzo ongekaphenduleki ngothi: ingaba nzuzo ni abayifumanayo? 
Okucacayo kukuba kubenzi bale nkohlakalo akukhathaliseki nokokuba abantu bahlaselwa ngasiphi sizathu, kuyahlaselwa kubulawe nje qha. Ababulali bathengwa ngemali ngabanjongo zigwenxa. 
Kwakhona, okucacayo kukuba kubenzi bale nkohlakalo izenzo zabo zizodwa nje kunye namandla azo okubanga unxunguphalo, iyentlukwano, kunye noqulukubhode zizo ezibenza baphumelele. Okubuhlungu ke kukuba akubanjwa kugwetywe mntu.  
Akukho bantu okanye iqela lezopolitiko elinqunyanyiswayo ukuba lingathathi nxaxheba kulonyulo ngenxa yokwaphula umthetho.  
Naloo mbinana ibanjwayo ayiphandwa ngokwaneleyo ukuze kufumaneke ubungqina obubonisa umthombo wale ntlonti kunye nabaphembeleli bayo okukhokelela ekuwisweni kwezigwebo eziqatha ngohlobo olunika umzekelo nakwabanye ukuze bafunde isifundo bangacingi nakancinci ukuqulunqa izenzo ezilolu hlobo. 
Kufuneka siluluntu ngohlobo omnye nomnye wethu avota ngalo sivakalise inkcaso yethu kuquka nezenzo zenkohlakalo zabasebenzisa izihlalo zabo kwezopolitiko, eburhulumenteni, nakwezoshishino ngeenjongo zokuhlohla izisu zabo. Kungenjalo uhlaselo luzakuqhubeka nangolwenyulo lovalo-zikhewu.",Babulawelani abazigqatsela ukuba ngooceba?
"Amaqela amabini ebhola ekhatywayo alungiselela umdlalo wokugqibela weMTN8 oza kubanjelwa eMoses Mabhida Stadium ngentsimbi yesithandathu ngoMgqibelo. Loo maqela yiMamelodi Sundowns neCape Town City. Emva kokungaqhubi ngendlela ebilindelekile kwisizini egqithileyo, iCity ibuyise uEric Tinkler ekuqaleni kwesizini ukuze azame ukuyibuyisela endaweni yayo. Ukuphumelela indebe yeMTN8 kwakuba yinto enkulu kakhulu. Nangona iSundowns iziphumelele zonke iindebe eminyakeni egqithileyo – kodwa isanzinyelwe kukufumana impumelelo kwiMTN8. Ezo zinto ziza kwenza umdlalo ube nomtsalane kakhulu futhi ubenzima. 
Unozakuzaku weMTN8, uJoseph Makhanya, uxelele I’solezwe lesiXhosa kwiiveki ezidlulileyo ukuba iSundowns lelona qela elifanelwe kukuphakamisa indebe ekhatshwa zizigidi ezisibhozo zerandi (R8-million) ngenxa yokudlala kwayo kakuhle kule sizini nangenxa yabadlali abasemgangathweni ophezulu enabo. Ngokokutsho komnye umqeqeshi weSundowns, uManqoba Mngqithi, ukuphumelela iMTN8 Cup kule isizini, yenye yezinto eziphambili kwiqela lakhe. Umbuzo: ingaba uTinkler, okhe wayiphumelela eqeqesha iSuperSport United, angayayinika iDowns? Ngeke ayenze lo nto ngoba naye ufuna ukuyiphumelela okokuqala njengomqeqeshi. 
Ngaphezulu koko, ukuphumelela iMTN8 Cup, kungenza uTinkler abe ngomnye wabaqeqeshi abaphambili ebholeni yaseMzantsi Afrika. Nangona iCity ikwazile ukubetha iGolden Arrows ngo’4-3 kwiveki ephelileyo – kodwa uTinkler uxhalabile yindlela evuze ngayo iza kujongana neDowns. UTinkler uthe iqela lakhe liza kuhlasela emdlalweni ngoba yeyona nto elikwaziyo ukuyenza kwaye uyayazi ukuba iDowns iyakuthanda ukudlala izigadile. “Kufuneka sikhaliphe xa sidlala neDowns ngoba inabadlali abayingozi,” utshilo uTinkler. Nangona iSundowns ingekabethwa kwisizini eqhubekayo – kodwa uRhulani Mokwena uvumile ukuba umdlalo uza kuba nzima watsho esithi baza kuyilungiselela iCity ngoba inabadlali abangayingozi abafana noThato Mokeke, uBradley Ralani noThabo Nodada.",Amaqela amabini alwela iMTN8 Cup ehamba nesibhozo sezigidi zerandi!
"“Abasukelwa abemi bangaphandle xa bebethwa bethathelwa nokutya kwiivenkile zabo kumanye amaphondo” oku kuthethwa yindoda yakuTsolo engusomashishini owenza iintsimbi zomnyango kwakunye neefestile.  
Le ndoda, nengavumanga kuchazwa ngagama, ithi ifuna ukulumkisa uluntu ngokuba babuqaphele ubudlelwane babo nabemi bangaphandle kuba “banobuqhophololo” nanjengoko ebanga ngelithi ububone kuye. 
Le ndoda yakuTsolo nenamashumi amathathu anesithathu ubudala, ithi iqale ngokuqhathwa yindoda yaseZimbabwe egama linguPeter ngokumane iboleka umatshini wayo wokusika iintsimbi isithi iyakwazi ukuzisika, kanti iyamqhatha ifuna ukumfunxa amandla. 
“Ndihlukumezekile ndingaqapheli emane esithi uyakwazi ukwenza ezintsimbi kanti usebenzisa kwamna namandla wam kuba efuna imali ngam. Iba ngathi bayasukelwa njengokuba bebethwa nje babethwa ngakhona.” 
Le ndoda iqhube yathi uPeter ebemane emtsalela umnxeba esithi bayafunwa kumzi othile bayo kusebenza, kanti kungelixesha afuna ukumfunxa amandla. 
Uthi ebemane ethukwa nguPeter esithi abantu balapha bazenza ngcono kakhulu kunabo baseZimbabwe. 
“Ngokuza kwam ephepheni ndifuna ukulumkisa abantu mhlawumbi bakhona abanengxaki naba bafo engapha kwale yam. Ndiye ndaphatheka kakubi elizweni lam kwidolophu yam.” 
Ixhoba lithi liyekile ukusebenza nale ndoda. Lithi liqabuke sele kumva kuba liqhathiwe yile ndoda. Lithi liyamoyika kuba usebenzisa namayeza angendawo. 
abongile.ginya@inl.co.za",‘Abasukelwa nje abangaphandle xa bebethwa kweli!’
"Umqeqeshi weMamelodi Sundowns, uPitso Mosimane, uthi iqela lakhe ligqibe kwelokuba lingasihlaziyi isivumelwano sengqesho noKatlego Mashego (34).  
IiBrazillians zintingele eAlgeria ngoLwesibini – apho ziza kudlala ne-ES Setif umdlalo weCaf Champions League ngokuhlwa ngoMgqibelo.  
Abadlali abaliqela abahambanga neSundowns ngenxa yezizathu ezahlukeneyo – omnye wabo badlali nguMashego. Lo mdlali, khange alifumane kakuhle ithuba lokudlala kwisizini ephelileyo kwiqela likaPitso. Mithathu kuphela imidlalo ayidlalileyo kwaye ungene njengelalela kuyo yomithathu. Ekupheleni konyaka ophelileyo, iSolezwe, lapapasha iindaba ezingekamva elingacacanga kakuhle lalo mdlali kwiDowns.  
Ngoko kwakusekucacile ukuba uMahoota akanalo ikamva eliqaqambileyo kwiDowns kodwa wakhetha ukuhlala. “Wayebhalisiwe kwiCaf – kodwa uthathe isigqibo sokungahambi nathi,” utshilo uPitso phambi kokuntingela eAlgeria. Lo mdlali ubesisisulu sokurhaliselwa ngemidlalo isizini ezimbini zonke. 
 Ukufika kukaLeonardo Castro kwenze izinto zambi ngakumbi kuMashego. Intsebenziswano eze nodumo yabadlali abathathu: uCastro, uKhama Billiat noKeagan Dolly, iwanciphise ngakumbi amathuba walo mdlali. Phambi kwesizini ephelileyo, oyena mdlali owayebalasele yayinguCuthbert Malajila – kodwa naye ukhe phantsi isitya sigcwele kwisizini ephelileyo. Njengokuba iminyaka ihambile kwicala lakhe lo mdlali, kulindeleke akhangele iqela elitsha.  
“Mhlawumbi ukhangela elinye iqela ngoba sesimxelele ukuba isivumelwano sakhe sengqesho asizukuhlaziywa. Andimsoli ke kodwa ngokwenza njalo,” utshilo uPitso. Kwelinye icala iSundowns imbophelele uLeonardo Castro emva kwesizini ebentle kakhulu. Le folosi yaseColombia ibinesivumelwano sonyaka omnye neDowns. UCastro uyibethelele indawo yakhe kwiqela likaPitso kwisizini ephelileyo emva kokuncedisana kakuhle noBilliat.  
Lo mdlali ufake amagowuli alishumi elinesine kwimidlalo yonke ayidlale kwisizini ka’2015/16. Umdlalo wakhe odibana ncamashi noKhama noDolly uncede iSundowns yaphumelela iTelkom Knockout neAbsa Premier Soccer League. Akekho kodwa kwiqela elizakudlala umdlalo weChampions League kule mpelaveki ngenxa yengxaki embambe elizweni lakhe.",UMashego ukhululwe yiSundowns
"“Sizwe sakuthi iEC [Eastern Cape], ndicela ndibeke kanje, iifestival zinqabile eEC futhi ayikho eke ibe yindumezulu kuthiwe ngeyase-EC. Kanti thina eMpuma Koloni asinaye urhulumente? Asinabo oomasipala, sisoloko sibona amanye amaphondo esenza imicimbi, ephakamisa iindawo zawo nje?” lo ngumbuzo wemvumi yeMaskandi uSilungile Mralatya odume njengeNkunzencane. 
UNkunzencane ubhale kuFacebook wakhe ebuza ukuba iimvumi zeli phondo zakuqatshelwa nini xa ziphangelwa zezinye iimvumi zamany’ amaphondo. 
” Andithethi ngeMaskandi kuphela. [Ndithetha] iScathamiya, iimbongi, igospile konke. Kutheni sisoloko sisemva nje thina?” kubhala uNkunzencane ongunyana kwigqala leMaskandi uNkunzemdaka. 
“Kuthi sekukho ifestival [umnyhadala] ufumanise ukuba akukho nenye iartist [imvumi] yaseMpuma Koloni, kukho ezinye zezinye iindawo, ufumanise ukuba iza kubhatalwa iR80 000 inye, imali ibinokubhatala iimvumi ezintathu?” kubuza le mvumi. 
Le nzalelwane yaseNkantoko eMbizana, ithe ayidali ngxabano napolitiki ngalo mbhalo wayo, kodwa ivakalisa nje izimvo zayo. 
“Kutheni kwi-event kungabikho iimvumi ezisi-7 zalapha ekhaya, ze kuthathwe zibe ntathu ngaphandle? 
“Thina eMpuma Koloni ngeke uve kuthiwe imvumi yethu iye kwelinye iphondo. Sineemvumi nathi ezicula kamnandi, kodwa ngekhe zikhule iimvumi zethu xa kunzima nokuba kubekho ifestival nokuba inye!” kubhala uNkunzencane. 
Le mvumi ivale isikhalazo sayo ngokubulela kuMasipala waseMbizana ongakhange ayilibale phambi kweCovid-19. 
” Hayi mna shame ndiyazibongela kubantu bebendiqasha ingekaphazamisi iCovid-19, uMasipala wakuthi iMbizana, ndiyabulela, sasebenzisana kamnandi ngo2019.” 
Uthe ucela uxolo ukuba lo mbhalo wakhe kukhona apho uza kummoshela khona. 
UNkunzencane uthi bacela ukuhoywa ngurhulumente weMpuma Koloni ukuze kungamane kusithiwa iimvumi zezinye iindawo zinkulu kunabo kanti zigqanyiswe ngamaphondo azo.",Imvumi ikhala ngorhulumente weMpuma Koloni “ongabonakaliyo”
"Umoya obhudla ngamandla obukhatshwa ngumsinga obubanda ngamandla nogaleleke kwiilali zaseMalahleni naseNgcobo, ushiye imizi emininzi ingenandawo yokufihla intloko. 
 Ingxelo yesebe elijongene neentlekele kwisithili saseChris Hani, ithi nguMasipala waseMalahleni nowaseNgcobo abachaphazeleke ngamandla. Osisithethi somasipala waseMalahleni uLuthando Nqumkana uthi abakwazi kunika inani elipheleleyo nomonakalo okwangoku.  
“Ukusukela oko kwenzeke le ntlekele, amagosa wethu ajongene neentleke, amagosa esebe lentlalontle nesithili saseChris Hani basathe bhazalala kwezi wadi zichaphazelekileyo, beqokelela ulwazi,” kutsho uNqumkana.  
Lo monakalo wenzeke emva kwengxelo ibikhutshwe zizanuse zezulu ngeilithi kukho umsinga ovela ngaseKapa oza kuphindaphinda noza kuphumela eMpuma Koloni.  
Kulo monakalo akukho mntu uchazwe ukuba ulimele koko zizindlu neempahla ezithe zonakala. 
Kuthwa kuMasipala waseNgcobo kuchaphazeleke uwadi 9,12 no14 kwaye kulindeleke ukuba likhule inani lemizi efumene ingxaki nanjengoko kusaqokelelwa ulwazi. 
“Apha kuthi eMalahleni nguwadi 6, Matyhantya neziphaluka, wadi 9 nakwa12 kweza ngingqi zaseMkhaphusi neziphaluka,” kucacisa uNqumkana. 
 Eli xesha lasebusika lixesha lesivuthevuthe somoya othi ubangele iintlekele kwiindawo ezininzi kuMasipala weSithili saseChris Hani. 
“Sikhathazekile ngenxa yoku kuba konke kubangela intlungu kwintlalontle yoluntu loMasipala waseMalahleni, yinto engekho ntle ke leyo, kodwa uphando lwamasebe karhulumente luza kusinceda,” kutsho uNqumkana. 
KwaWadi 5 eMalahleni umbane uqhawuke izihlandlo ezininzi nekubangele ukuba amagosa akwaEskom abe zizinxadanxada ebopha iintambo eziqhawukileyo. Ikhephu ebelilindelwe ngabahlali alikhange lifike nanjengoko ilixesha lekhephu eli. 
“Xa sele kugqityiwe ukwenziwa kophando, ingxelo epheleleyo iza kukhutshwa logama kuza kuba kuncedwa noluntu oluchaphazelekileyo. Ekuqaleni kwalo nyaka eDikeni, abahlali badilikelwe zizindlu ngenxa yemvula ehamba nomoya eyabangela umonakalo kwintlalo yoluntu. Ukanti abahlali eMalahleni batyhola uMasipala ngokurhuqa unyawo ukuzisa uncedo emva kwezi ntlekele. ULwandile Solange udilikelwe yindlu ngoDisemba wonyaka ophelileyo. Ndayichaza kwiofisi kaCeba, kweza umntu okuthwa yiWadi Komiti, oko ndandilindile, andikaphendulwa nangoku,” kucacisa uSolange.",Udilize izindlu umoya eMalahleni
"NANGONA iphoxekile ziziphumo zonyulo kweli phondo iANC, iyigxininisile eyokuba iza kuhlala iliqela eliphikisayo ibeke uxinizelelo kwiDA ukuze kutshintshe impilo yabo bahluphekayo. 
Ngokweziphumo ezikhutshwe yiIEC eCentury City, iDA inkqenkqeza phambili nge 55.45%. UKhongolose uzuze iivoti ezingama28.63%. 
Lo nto ithethe ukuba ifumene izihlalo ezingama24 kwiNdlu yoWiso-Mthetho yephondo ngelixa iANC yona izuze izihlalo ezilishumi elinesibini. 
NgokweIndependent Electoral Commission (IEC), zingaphaya kwe15, 600 iivoti ezimoshakeleyo kweli phondo. 
Usihlalo weANC kweli phondo, uFaiez Jacobs uthe: “Siphoxekile zezi ziphumo. I-ANC incede abantu abaninzi abaneengxaki zamanzi. Kodwa sibona ukuba abantu bavotele iDA. Siza kuhlala siliqela eliphikisayo ukuze kutshintshe impilo yabo,” utshilo. 
Inkokheli yeDA kweli phondo, uBonginkosi Madikizela uthe, umbutho wakhe uphumelele kweli phondo emva kokhankaso obe ludinisa lunemicelimngeni emininzi. 
Uthe ayiloxesha lokuqhayisa eli, ngaphaya koko kufanele bazijonge bengumbutho, betyise konke ebekuthethwe ngabalandeli ngelixa bebekhankasa.  
“Akufuneki sibe nemibono sicinge ukuba le mpumelelo ize lula. Sifundile kolu lonyulo ukuba  masingabathathi nje abantu abavotela thina.” 
UMadikizela uthe ngoku lixesha lokuba bafezekise izithembiso abazenze ngexesha bebekhankasa.  
“Kufuneka siye ebantwini sibagcine ngokuhlala besemfuthweni. Kufuneka sime ngokujonga okwenzeka embuthweni sibeke iimfuno zabantu kuqala. Sixakekile sihlalutya ezi ziphumo ukuze sibone ukuba singalungisa phi,” utshilo. 
UJacobs noMadikizela babulele abavoti abathe baphuma kunetha bayakufola emigceni emide ngoLwesithathu.",Iphoxekile ziziphumo zonyulo eKapa iANC
"UBOMI babantu basezilalini bakuzinza xa benezakhono zokuziphuhlisa futhi benolwazi oluthe gabalala kwiinkqubo zentatho-nxaxheba kwidemokhrasi yoMzantsi Afrika. 
Le yinto ebekufanele ukuba ikhokelwe ngurhulumente wentando yesininzi ezilalini kodwa ngelishwa akwenzeki ngehlobo ebekufanele ukuba kwenzeka ngalo. 
Kungesosizathu kanye esaba ngunobangela wokusekwa kombutho ongenanto yakwenza norhulumente iNtinga Ntaba kaNdoda ezinze kwilali yaseNgqeqe kuQoboqobo. INtinga Ntaba kaNdoda iziqhayisa njengokuba ingumbutho owasekwa ngabahlali ngeenjongo zokuxhamlisa abahlali. 
INtinga Ntaba kaNdoda isekwe ngonyaka ka2002 kwaye sithetha nje ijongene neelali ezilishumi elinesibhozo kummandla wakuQoboqobo. Ezi lali ziquka iNgqumeya, Rhabhula, Zanyokhwe, Debe noMkhubiso. Ethetha nephephandaba I’solezwe eNgqeqe, kwisiza esinguronta owakhiwe ngamalungu alo mbutho, uDaluxolo Matanzima – ongumanejala ojongene necandelo lamafa, ezokhenketho ubugcisa nenkcubeko kwiNtinga Ntaba kaNdoda – uthi baneqhayiya ngabakwenzele uluntu lweelali abasebenza kuzo. 
“KwiNtinga Ntaba kaNdoda sikholelwa ukuba ukuze uluntu lakuthi luphuhle, kufuneka kubekho izakhono kuqala. Sinamaphulo asekelezelwe kuphuhliso lwentlalo yoluntu. 
“La maphulo aquka ukuqinisekisa ngemfundo esemgangathweni kubantwana basezilalini eziphantsi kweendawo apho ifikelela khona iNtinga. Ukuqinisekisa oko, sisebenzisana namaziko emfundo ephakamileyo afana neRhodes, Fort Hare, iUCT neWits,” utshilo uMatanzima. Lo kaMatanzima wenze umzekelo ngeRhabhula Senior Secondary kuQoboqobo, athi bayihlangule ikwizinga elibi lokuphumelela kwabafundi bebanga leshumi ngo2012. “Ngonyaka ka2012, iRhabhula yayikwizinga lomyinge wesihlanu ekhulwini (5%) wabantwana abaphumelele uGrade 12, sangenelela ze yafumana * -73% ngo2013. “Ngelishwa kwangenela ipolitiki esikolweni nto leyo eyabangela ukuba sirhoxe, apho kwabangela ukuba kungabikho namnye umfundi ophumeleleyo ngo2014, saphinda futhi sangenelela nto leyo ethe yabangela ukuba sifumane * -65% kunyaka ophelileyo isikolo,” utshilo uMatanzima. 
Enye yeenkqubo zeNtinga ijongene ncakasana nolutsha kwaye ibizwa ukuba yiNtingani Lutsha. KwiNtingani Lutsha, abantu abatsha bafundiswa ngeenkqubo zokuguqula iimpilo zabo logama bekwazibandakanya kwezemidlalo. UMatanzima uthi ngokusebenzisana neCo-operative and Policy Alternative Center (COPAC) ezinze ePitoli, bakwazile ukunceda amafama aliqela kuQoboqobo ngezakhono zokuqweba amaqhinga amatsha okuzinzisa oko bakulimayo. Uthi amafama aliqela kwezi lali abhalise iindibanisela ngoncedo lweCOPAC. “Enye yezinto esizikhuthazayo, kukuba xa kulinywayo masizikhulisele izityalo zethu ngaphandle kwezi zichumisi zimosha indalo,” kutsho uMatanzima. 
INtinga Ntaba kaNdoda ikholelwa ukuba abantu kufuneka bayithabathe inxaxheba kwidemokhrasi yelizwe labo ukuze bazokukwazi ukuhlela ukuba ingaba iinkonzo eziza kubo zifanelekile kusini na. 
“Abantu kufuneka bawazi umgaqo-siseko, khon’ ukuze bazowazi amanyathelo ekufanele ukuba bawalandele xa kungahambi kakuhle ekuhlaleni,” utshilo uMatanzima. 
Ngoncedo lwe-arhente yophuhliso lwamaphande eMpuma Koloni (Eastern Cape Rural Development Agency), iNtinga Ntaba kaNdoda inezixhobo zokuphehla umbane isebenzisa inkunkuma nobulongwe. Ngalo mbane, ophehlwa kwakule lali, lo mbutho uyakwazi ukupheka ukutya. Kukho izicwangciso zokuba lo mbane ufanele ukuxhamlisa imizi nokuba ilishumi kwezi lali njengesiqalo. 
Njengawo nawuphi na umbutho oqhutywa yintshisakalo yabahlali, iNtinga iswel’ iintsiba (imali), ngoko ke ibingathanda ukuba abo banokuphosa esivivaneni benze njalo.",Bantinga ngophuhliso nengqiqo kuQoboqobo
"INKOKHELI yeEFF uJulius Malema uthi inkampani eyenza iimveliso zobisi kwanezinto ezincasanisa iNestle uyinika nje de kuphele le veki ukuba ithabathe amanyathelo ngendoda ekuthiwa nguKobus kwaNestle eMonti, kungenjalo ijongane nengqumbo yeebharethi ezibomvu. 
UMalema wenze la mabango kumsitho wokubhiyozela iminyaka emihlanu yeEFF obubanjelwe eSisa Dukashe Stadium eMdantsane kwimpelaveki esiyishiya ngasemva. 
“Nestle sikunika iveki ukuba uqubisane noKobus. Sivile ngabasebenzi bakwaNestle eMonti ukuba lo Kobus ubiza abantu abamnyama ooKaffir neenkawu,” uMalema uxelele inginginya yabalandeli namalungu alo mbutho. 
“Ukuba uNestle akaqubisani noKobus siza kumbonisa oko sasikwenze kuH&M,” utshilo uMalema ezekelisa ngevenkile yeempahla iH&M eyavela yagcwala yathi qhu ngamalungu eEFF kulandela intengiso yayo yeHoodie yenkwenkwana emnyama eyayibhalwe “coolest monkey in the jungle [inkawu ezipholeleyo ehlathini]”. 
Isithethi sakwaNestle uRavi Pillay uthi bazithathele ingqalelo ezi zityholo ngakugxa wabo. 
“Ucalucalulo alunandawo kwinkampani yethu. Siwafumene amabango ezityholo zokungaziphathi kakuhle koomanejala bomzimveliso wethu [eMonti] kwaye sikhwebe umntu wabucala ukuba aphande ezi zityholo zocalucalulo,” kutsho uPillay, esaleka ngelithi uphando lwangaphakathi luyaqhuba ngakuKobus. 
UMalema ukwaxelele inginginya yabalandeli bakhe ukuba useza kuqhuba esilwa nocalucalulo xa abantu abamnyama besafumana ukucinezelwa ngabamhlophe namaNdiya. 
“Xa ndandiseThekwini kunyaka ophelileyo ndathetha ngokuphandle ngamaNdiya acinezela abantu abamnyama. Emva koko kukho inkosikazi eyaza kum yathi umphathi wayo oliNdiya uwonyusile umrholo emva kwentetho yam. 
“Ndavuya. Ukuba ngentetho yam kuncedakala umntu ndiphila impilo ekhululekileyo,” utshilo uMalema.",Malema: Nestle lungisa uKobus
"Amakhosi akhutshwe kabuhlungu kukhuphiswano lwesibini kule sizini emva kokubethwa yiFree State Stars ngo’6-5 kumapenela kumdlalo weTelkom Knockout kwiveki ephelileyo eMoses Mabhida Stadium. Kanti ekuqaleni kwesizini le ka’2016/17, iKaizer Chiefs yabanelishwa lokubethwa kumjikelo wokuqala weMTN8.    Le yinto enganyamezelekiyo kubalandeli futhi engaqhelekanga kwiChiefs ngoba lelona qela lazenzela imbali kwibhola yoMzantsi Afrika kwicala lokuqokelela iindebe. Igqala kweli qela lizinze eNaturena, uSiphiwe Tshabalala, uthi iChiefs ayiphumelelanga kwiveki ephelileyo ngenxa yebhadi. Nangona agoduka esophisa Amakhosi emva komdlalo – kodwa alwa kakhulu kula mdlalo; abuya izihlandlo ezibini ngasemva.    Yafaka igowuli zisuka iFree State Stars kwisigaba sokuqala; kwakhona kwisigaba sesibini yakwazi (iFree State) ukufumana igowuli lesibini ngenxa yokusebenza ngokuzimisela – kodwa iChiefs yakwazi ukubuyela emdlalweni ilandela ngasemva kuzo zozibini ezo zigaba zomdlalo owaphela ebambene ngo’2-2 la maqela.    “Kubi kakhulu kuthi ukuphulukana nomdlalo emva kokusebenza kangaka. Sizamile ukudlala umdlalo wethu nokudala amathuba kula mdlalo – kodwa ekugqibeleni sabethwa kumapenela. Olu lukhuphiswano lwesibini esiphulukene nalo. Kunzima kodwa kufuneka sivuthulule siye phambili. Ngamanye amaxesha intlahla inendima eyidlalayo ebholeni ekhatywayo,” utshilo uShabba kwikhasi lomnatha leChiefs namhlanje.   Lo unyaka(2016) uyakubhalwa njengonyaka engafumenanga nto kuwo iChiefs. Nangona kunjalo uTshabalala usenalo ithemba lokuba izinto zakuthi ziphucuke ngokuhamba kwexesha. Kwiveki ezayo xa kubuywa kwikhefu ngamaqela adlala kwi-Absa Premier Soccer League, Amakhosi azakudlala neMamelodi Sundowns ngomhla weshumi elinesithoba. Lo ngumdlalo onokuthi unike abadlali beChiefs amandla kwidabi lokuphumelela indebe yePSL ukuba bangakwazi ukubetha iDowns elushica mvanje emva kokuphumelela iCaf Champions League kwinyanga ephelileyo.      
Amakhosi akhutshwe kabuhlungu kukhuphiswano lwesibini kule sizini emva kokubethwa yiFree State Stars ngo’6-5 kumapenela kumdlalo weTelkom Knockout kwiveki ephelileyo eMoses Mabhida Stadium. Kanti ekuqaleni kwesizini le ka’2016/17, iKaizer Chiefs yabanelishwa lokubethwa kumjikelo wokuqala weMTN8.  
  
Le yinto enganyamezelekiyo kubalandeli futhi engaqhelekanga kwiChiefs ngoba lelona qela lazenzela imbali kwibhola yoMzantsi Afrika kwicala lokuqokelela iindebe. Igqala kweli qela lizinze eNaturena, uSiphiwe Tshabalala, uthi iChiefs ayiphumelelanga kwiveki ephelileyo ngenxa yebhadi. Nangona agoduka esophisa Amakhosi emva komdlalo – kodwa alwa kakhulu kula mdlalo; abuya izihlandlo ezibini ngasemva.  
  
Yafaka igowuli zisuka iFree State Stars kwisigaba sokuqala; kwakhona kwisigaba sesibini yakwazi (iFree State) ukufumana igowuli lesibini ngenxa yokusebenza ngokuzimisela – kodwa iChiefs yakwazi ukubuyela emdlalweni ilandela ngasemva kuzo zozibini ezo zigaba zomdlalo owaphela ebambene ngo’2-2 la maqela.  
  
“Kubi kakhulu kuthi ukuphulukana nomdlalo emva kokusebenza kangaka. Sizamile ukudlala umdlalo wethu nokudala amathuba kula mdlalo – kodwa ekugqibeleni sabethwa kumapenela. Olu lukhuphiswano lwesibini esiphulukene nalo. Kunzima kodwa kufuneka sivuthulule siye phambili. Ngamanye amaxesha intlahla inendima eyidlalayo ebholeni ekhatywayo,” utshilo uShabba kwikhasi lomnatha leChiefs namhlanje. 
  
Lo unyaka(2016) uyakubhalwa njengonyaka engafumenanga nto kuwo iChiefs. Nangona kunjalo uTshabalala usenalo ithemba lokuba izinto zakuthi ziphucuke ngokuhamba kwexesha. Kwiveki ezayo xa kubuywa kwikhefu ngamaqela adlala kwi-Absa Premier Soccer League, Amakhosi azakudlala neMamelodi Sundowns ngomhla weshumi elinesithoba. Lo ngumdlalo onokuthi unike abadlali beChiefs amandla kwidabi lokuphumelela indebe yePSL ukuba bangakwazi ukubetha iDowns elushica mvanje emva kokuphumelela iCaf Champions League kwinyanga ephelileyo.",UTshabalala uphalaza imbilini yakhe ngeChiefs
"Ngamanyundululu anganyamezelekiyo abonwe yikomiti ejongene neentolongo nobulungisa kwintolongo yasePollsmoor ngethuba le komiti ityelele le ntolongo.  
Usihlalo wale komiti ePalamente eKapa uDumisani Ximbi uthi iyothusa indlela ezele ngayo intolongo yasePollsmoor. 
 “Indlela ezele ngayo le ntolongo yenza ukuba kubenzima kakhulu ukuhlala ngokuqhelekileyo kubantu abavalelwe phaya, ngokukodwa kwicala lamanina kwanabo basalindele ukugwetywa,” utshilo uXimbi. 
 Utyelelo lale komiti lulandela ingxelo yekomishoni kaJaji Edwin Cameron eyayiphanda ngemeko yokuhlala ePollsmoor. Ingxelo yekomishoni kaCameron yanxakamisa uMzantsi Afrika emva kokuba ibhentsise indlela ekumdaka nekungakhuselekanga ngayo ukuhlala kwizisele zasePollsmoor.  
“Enye yengxaki eziphambili apha kukuba akukho basebenzi baneleyo bokwenza umsebenzi, ngoko sizakuyalela umkomishina kazwelonke uZach Modise ukuba angenelele ukulungisa lengxaki,” utshilo uXimbi. 
Ingxelo yale Jaji ngonyaka ka-2015 yaxelela uMzantsi Afrika ukuba ngenxa yengxinano lamabanjwa osulelana ngezifo ezifana ne HIV/AIDS, isifo sephepha nezinye izifo ezosulelayo. 
 “Amabanjwa amathathu apha abelana ngebhedi enye nokuba elinye liyagula, elinye aliguli nto leyo yenza ukuba kubelula ukosulelana ngezizifo,” utsho uXimbi.  
Umkomishina weentolongo kwiphondo leNtshona Koloni uDelekile Klaas waxelela amajelo endaba ukuba umthamo wentolongo yasePollsmoor ngamashumi amabini amawaka kuphela, kodwa eli nani ligqithise ngamawaka alithoba amawaka kunelo lamkelekileyo. 
 Inkundla yomgaqosiseko ngonyaka ka 2012 yanyanzela urhulumente weli ukuba athabathe uxanduva ngeengxaki zokwasulelana kwamabanjwa ngezifo entolongweni, ngakumbi umba wengxinano. 
“Sikwafumanise ukuba kukho izithuba zemisebenzi ezininzi ekungaqeshwanga bantu kuzo, lonto yenza ukuba umsebenzi ubemkhulu kubasebenzi abathile bazibone bengakwazi ukwenza umsebenzi ngoku kuko,” ucacise watsho uXimbi. 
Le komiti ibizele kuyo bonke abakomishinala beenqila zeNtshona Koloni ngelizama ukukhangela iingxaki ezikhoyo nakwezinye intolongo zeli phondo.  
“Ezinye iintolongo zeNtshona Koloni zineengxaki ezincinci kakhulu, eyona iphambili kuzo yile yokungabikho kwabasebenzi kube kukho izithuba zemsebenzi,”utsho uXimbi.  Uhambisa athi nangona imeko imbi kodwa mhle umsebenzi owenziwa ngamasebe ohlukileyo karhulumente kwiinzame zokunciphisa intlalo yamabanjwa ePollsmoor. 
“Sicebise ukuba mabathethe namapolisa, amanye amabanjwa avalelwe phaya kwizikhululo logama kusaqhutywa iphulo lokwandisa iindawo zokuhlala,” utshilo uXimbi.  
Le komiti inegunya lokubizela kuyo umphathiswa okanye umkhomishina wezeentolongo xa ibona kukho imfuneko ukuze aphendule ngeengxaki ezikula ntolongo, itshilo ingxelo.",Izele ngokungafanelekanga intolongo yasePollsmoor
"AMAPOLISA aseWhittlesea axakekile ekhangela umrhanelwa odlwengule intwazana eneminyaka engamashumi amabini anesithathu (23) izihlandlo eziliqela kwasa phandle lo gama abantwana ababini bebukele. 
Esi sehlo, senzeke eThambo Village kufuphi neWhittlesea kwiveki ephelileyo. Iingxelo zithi kuthe isalele intwazana le, kunye nabantwana bayo ababini abaneminyaka esixhenxe nomnye oneenyanga ezisibhozo, kwankqonkqoza umntu efestileni. 
Bathe besaphulaphule leyo, suka waqhekeza ifestile wangena ngayo urheme. Uthe akungena ngefestile umrhanelwa lo, waqonda ngentwazana le waze wayirhuqela phezu komnye umandlalo obungenamntu wayidlwengula. 
Kusenzeka yonke le nquleqhu, abantwana basisijwede ukukhalela unina bejonge naluphi uncedo abanokulifumana.  
Ethubeni uye waphuma phandle lo umdala umntwana, wahlaba umkhosi. Emva kokuva esi sikhalo, kuye kwafika umfana osivileyo esi simbonono.  
Ayikhange yenze kwanto le ndoda kuba umrhanelwa usuke wakhupha umkhono-wekati wamgrogrisa ngawo. 
Kuye kwanyazaleka ukuba umfana lo aphume ngomnyango kuba esoyikisela ubomi bakhe wababeleka abasicatyana. 
Uye waqhubela phambili umrhanelwa nomsebenzi wakhe wokungcola, edlwengula olo sizana lentwazana lungenamthetheleli kwada kwasa.  
Uthe akuvuka umrhanelwa wanyalasa ukuhamba oku, ngokungathi khange kwenzeke nto. Ixhoba liye lachazela ikomiti ejongene nolwaphulo-mthetho iCPF [Community Policing Forum] kule ndawo, yaza yona yabikela abakwantsasana ngokukhawuleza. 
 Izibika ngesi senzo sibi kangaka le ntwazana, egama layo lingenakuchazwa ithe: “Ndiziva umphefumlo wam unokudandatheka, ndibuhlungu kakhulu kuba akaqali ukuyenza umrhanelwa le nto, sele ilithuba lesibini eli. Ndinqwenela umthetho udlale indima yawo, kuba akunakubakho ukonwaba kum ubulungiswa bungekho.” 
Iqhubeke yachaza indlela eyadlwengulwa ngayo kwisihlandlo sokuqala phambi komama wayo ebukele. 
Ihambise yathi, kuyacaca ukuba umrhanelwa wayefihle intloko kwenye indlu esecaleni kwakufutshane apha nengahlali bantu. 
Ibuzwa ukuba kwakutheni na ukuba ingalivuli ityala kwasekuqaleni, iphendule yona yathi: “Umama wam akazange abonakalise umdla wokundixhasa kwelo nyathelo, nam ndaziva ndityhafile kuba ndayibona njengehlazo into yokudlwengulwa kwam phambi komzali wam.” 
Imeko yeli khaya ayiginyisi-mathe kuba akukho mntu osebenzayo, umama wale ntwazana ngumntu ozithengisela edolophini yakuKomani.  
Abantwana bayo ababini baxhomekeke kwimali yesibonelelo sikarhulumente ukuze baphile. 
Le ntwazana ithi ingamkhomba umrhanelwa xa inokumbona, noxa nje ingamazi ngegama. 
Isithethi samapolisa uKapteni Namhla Mdleleni uthe ityala lokudlwengula livuliwe kwaye umrhanelwa usakhangelwa.  
Ulebele ngelithi amapolisa asaqhubeka nomsebenzi wokuphanda. 
isibhalo@inl.co.za",Udlwengulwe izihlandlo abantwana bebukele
"UMnumzana uDavid Mogashoa uthathe isigqibo sokubuyisa umqeqeshi ngesiquphe ekhefini emva kokuvuthululwa kweSwallows FC ngemvula yamagowuli esixhenxe emidlalweni emibini elandelelanayo. UBrandon Truter wanikwa ikhefu elikhethekileyo yiSwallows ngenxa yokunqaba kweziphumo ezincumisayo emva kwebathwana lemidlalo isizini yeDStv Premiership iqalile. Okunyanzele ukushenxiswa komqeqeshi yaba yiSuperSport United eyangomba iSwallows ngo’3-0 emdlalweni weDStv Premiership. Isekela lomqeqeshi lanikwe uxanduva lokuphucula izinto ngethuba engekho uTruter. Endaweni yeziphumo ezibhetele, iSwallows ikhutshwe kwiMTN8 ngo’4-0 yiCape Town City, yaphinda yabethwa ngo’3-0 yiMamelodi Sundowns emdlalweni wokugqibela kwiveki ephelileyo. 
UMnu. Mogashoa ukhuphe ingxelo ethi umqeqeshi ubuyele esikhundleni sakhe kwaye umnqwenelela okuhle kodwa. Ayicacanga kakuhle eyona nto ebifunwa yiSwallows enqumamise umqeqeshi emva kwemidlalo embalwa – kodwa iqhelekile into yokugxothwa kwabaqeqeshi emva kwemidlalo emihlanu ngamaqela adlala kwiDStv Premiership. “Emva kwemini izolo, abaphathi beqela baye babamba intlanganiso noBrandon Truter. Lo nto yenzeke emva kwekhefu leeveki ezimbini. SiyiSwallows sifuna ukuyibethelela into ethi ikhefu walinikwa umqeqeshi kuvunyelweni naye emva kokungoneliseki zizinto ezithile eqeleni,” utshilo umphathi weqela. 
“Ngethuba engekho, uSimon Dlala ebenikwe uxanduva lokuphatha iqela. Ngoku umqeqeshi ubuyele esihllalweni sakhe kwaye uza kuxhuzula imikhala njengesiqhelo encediswa nguDladla. Simnqwenelela okuhle kodwa isigqeba esiphetheyo asonwabanga kokwenzeka eqeleni,” utshilo uMogashoa kwingxelo ayikhuphe ngoLwesibini wale veki. Kwisizini eqhubekayo, iSwallows isaphumelele umdlalo omnye kuphela. Nangona ebuyisiwe uTruter – kodwa akukho siqinisekiso sokuba uza kuhlala ixesha elide ukuba isimo seSwallows asiguquki. Kwisizini egqithileyo, iSwallows ikwazile ukufumana indawo kwiTop 8 – kodwa isiqalo sayo kule isizini khange sincumise kwaphela.",Konakele ngakumbi kwiSwallows yabuyisa uBrandon Truter
"Amakhosi adlulela kumjikelo olandelayo weTelkom Knockout emva kokubetha iChippa United ngo’1-0 kumdlalo obuzinyaswe ngamawakawaka abalandeli bebhola eNelson Mandela Bay Stadium ngale njikalanga. Igowuli lempumelelo lifakwe nguBernad Parker kwisigaba sokuqala somdlalo. Ngoku uTebogo Moloi neqela lakhe nazakuqinisa kwimidlalo yePSL abasaqhuba kakuhle kuyo. Ukuya kweChiefs kwimidlalo ephambi komdlalo wokugqibela kuyinika ithuba lokubuyisa isidima sayo ngokuthi izuze indebe emva kwendlala yeesizini ezimbini. 
Kuyiwe kwixesha lokuphumla iKaizer Chiefs ihamba phambili ngegowuli elinye. UBernard Parker ufake ipenela emva kokuba uJames Okwuosa ewise uJoseph Molangoane endaweni embi. Umdlalo uqale kakuhle njengoko bekulindelekile. IiChilli Boys zizo ezilawule umdlalo futhi kubonakala ukuba zifuna ukubhalisa ebhodini – kodwa iinzame zazo aziphumelelanga. Amakhosi ebexhathise ngo-Eric Mathoho, uDaniel Cardoso noSiyabonga Ngezana ngabo abaqinisekise ukuba iChiefs iyasinda. Ngaphandle kweempazamo ezenziwe ngu-Okwosa kwisigaba sokuqala, abadlali beChippa United bazamile ukumkhonxa uSiphiwe Tshabalala noMolangoane emaphikweni. USizwe Mdlinzo no-Abel Mabaso bazamile ukuqhawula iibhola ebeziphuma kuWillard Katsande esizikithini sebala. ULerato Manzini akafumenanga ndlela yakugqobhoza ngoba ebephantsi kweliso elibukhali likaCardoso – kodwa nayo iChippa ibinako ukungawasebenzisi ngokupheleleyo amathuba ewafumeneyo kwisigaba sokuqala. 
Abadlali beChippa United babuye benamandla; bakwazile ukuyifaka phantsi koxinizelelo iChiefs ebekubonakala ukuba izimisele ukukhusela igowuli layo elinye. UMpho Mvelase ebeyithe nca iChiefs ekunene kwaye lo nto inyanzele uPhilani Zulu ukuba angayi phambili njengesiqhelo. ULerato Manzini ongenzanga nto ingako kulo mdlalo uye wakhutshwa, emdaweni yakhe kungene uSamuel Julies ofake amagowuli amathathu kwimidlalo yeChippa edlulileyo. Yena uKurt Lentjies ungene endaweni ka-Andile Mbenyane. Ukungena kukaLentjies kwenze umahluko omkhulu – iiChilli Boys zihlasele  macala, kodwa unozinti weChiefs, u-Itumeleng Khune uye wazinqakula iibhola eziliqela ebezinobungozi.UMarko Paseka udlale umdlalo omhle kakhulu – kodwa ithuba alifumene sekuphela umdlalo akakwazanga ukulisebenzisa kakuhle. UKhune uphumile emdlalweni emva kokungqubana noLentjies. UCardoso ungene ezipalini endaweni kaKhune ngoba uSteve Komphela ebesetshintshe wagqiba. Amakhosi aphumelele, yaba kukuphuma kwayo ke oko iChippa United.",Amakhosi adlulela kumjikelo olandelayo weTelkom
"Inkosikazi ebizimase umsitho wophuhliso lwamafama eMndeni, kuQumbu, ngenjikalanga yanamhlanje kunyanzeleke ukuba iliqiswe kwikliniki yasekuhlaleni emva kokuwa kwentente ngenxa yomoya. 
Esi sehlo sishiye abantu abambalwa bonzakele, emva kokubethwa ziintsimbi zale ntente. Le ntente iwe bhum phantsi phambi kokuba kuthethe uMphathiswa woPhuhliso lwaMaphandle kwanezoLimo eMpuma Koloni, uXolile Nqata. 
Ibe nguloo dulubhentsu abantu bebaleka bezama ukusindisa ubomi babo, kuloo ntente iwe kanye xa kungena iqela lomxhentso litshayelela intetho kaNqata. 
UNqata uye waxolisa ngokuwa kwale ntente, ebeka igxeke kumnini wentente. “Lo moya ulapha awukho mkhulu kangako, noko ibingafanelanga ukuwa le ntente. Xa sisenza imisitho ezilalini, siye sikhethe ukusebenzisa amashishini endawo. Siphoxekile yile nto,” utshilo uNqata. 
UNqata uye waqhuba intetho yakhe noxa nje intente iwile, ekhuthaza amafama ukuba afuyele inzuzo. 
Omnye wabo bonzakeleyo, umfama oyinkosikazi uNosabelo Luma waseMjiko kuTsolo, ebelinde iAmbulensi ngethuba ebalisela I’solezwe. “Kubuhlungu apha eqatheni. Ndibethwe yintsimbi ndawa phantsi,” utshilo lo mfama. 
Igosa likarhulumente elincokolele I’solezwe lesiXhosa lithi kukho inkosikazi ebisopha emlenzeni ngenxa yokubethwa yintsimbi. Lo nkosikazi ileqiselwe esibhedlele.  
Ngethuba sibhala eli nqaku, bekungekacaci ukuba bangaphi abo bonzakeleyo.","Bhum phantsi intente phambi koMphathiswa, konzakala abantu"
"Umdlalo wamagqibela kankqoyi weMTN 8 Cup uzakudlalelwa eMbombela Stadium kwiphondo laseMpumalanga ngomhla wokuqala kwinyanga ezayo kulo nyaka ka’2016. 
  
Esi sigqibo sibhengezwe yiPSL phambi kokuqala komdlalo weMTN 8 obuphakathi kweMamelodi Sundowns neChippa United ngorhatya izolo eLucas Moripe Stadium.  
  
Kokokuqala iMbombela Stadium ifumana ithuba lokusingatha umdlalo wokugqibela wolona khuphiswano olutyebileyo kwibhola yeli lizwe loMzantsi Afrika. Ingqonyela ebambeleyo yePSL, uMato Madlala, uthe balindele abantu baseMpumalanga neendawo eziyingqongileyo bawuxhase lo mdlalo wokugqibela weMTN 8 ngokupheleleyo.  
  
“Thina siyiPSL, sineenjongo zokuqinisekisa ukuba ibhola ekhatywayo iya kwiindawo ezahlukeneyo ukuze abalandeli bakwazi ukufumana ithuba lokubukela imidlalo enje ngale.  
  
Sinovuyo ukwazisa iMbombela Stadium njengendawo ezakusingatha umdlalo wamagqibela kankqoyi weMTN 8.  
Siyababulela bonke abaphetheyo eMbombela ngokubonisa umdla kuqala kunye nentsebenziswano esiyifumeneyo kubo ngethuba leengxoxo phakathi kwethu nabo.  
  
Siyathemba izinto zizakuhamba kakuhle ngomhla wokuqala kwinyanga ezayo. Siyababulela umxhasi wethu, uMTN,” utshilo uMadlala kwingxelo ekhutshwe yiPSL. 
  
Umdlalo uzakuqala ngo’17:00 ngoMgqibelo weveki ezayo [01-10-2016], amatikiti alo mdlalo azakuthengiswa kuzo zonke iindawo ezithengisa amatikiti kwilizwe lonke. 
  
Umdlalo uzakube uphakathi kwamaqela amabini: iMamelodi Sundowns neBidvest Wits.  
Omabini la maqela ayifuna kakhulu le ndebe – oko akubonise kwindlela adlale ngayo imidlalo yayo ukusukela ngomhla wokuqala wolu khuphiswano.  
  
Iqela eliphumeleleyo lakuthi lifumane indebe ekhatshwa yimali ezizigidi ezisibhozo zerandi(R8-million).",Kukhethwe iMbombela Stadium yiPSL neMTN
"Ibuyile kwakhona iNedbank Cup yodumo.  
Ukhuphiswano ekuphela kwalo elinika amaqela amancinci ithuba lokudibana namaqela amakhulu adlala eMzantsi Afrika. 
 Amavarara, adlala kwiABC Motsepe League, lelinye lamaqela aza kumela iMpuma Koloni kulo nyaka kwiNedbank Cup.  
Eli qela laseKomani lizimisele ukwenza ezibukwayo ngoMgqibelo xa lidibana neSuper Eagles emdlalweni weNedbank oza kube useSisa Dukashe Stadium ngentsimbi yesithathu emalanga.  
Abaphathi baMavarara baqeshe uMzunani Mgwigwi, owayedlalela uMthatha Bush Bucks ngeentsuku zakhe zobutsha, njengomqeqeshi omtsha.  
UMgwigwi uthethe neentatheli okokuqala kule veki kwindibano ebiseJan Smuts Stadium, eMonti.  
Amavarara akafumenanga ezincumisayo ukusukela mhla kwabhengezwa ukungena kwawo kwiNedbank.  
Nakubeni kunjalo, uMgwigwi uthe iqela lakhe linabadlali abakwaziyo ukudlala ibhola, abazimiseleyo kodwa abadinga nje ukuboniswa indlela echanekileyo yokwenza izinto ebaleni njengokuba lisiya edabini ligxeleshe ukubetha iSuper Eagles. 
KwiABC Motsepe League, iSuper Eagles iyaziwa ngokudlala umdlalo ophucukileyo kwaye inabadlali abanamava ngaphezu kwabaMavarara emva kokudlala kwiNedbank kwiminyaka edlulileyo.  
Umqeqeshi uthe iqela lakhe ngeke lothuswe yiSuper Eagles kuba iqhuba kakuhle kwiMotsepe League yaseFree State. Eyona nto athe liza kugxila kuyo iqela lakhe kukuzilungiselela. 
“Sizimisele ukuya emdlalweni silumkile ngoba unikwa ithuba elinye kolu ukhuphiswano. 
 Lo nto ithethe ukuthi kufuneka siwulungele umdlalo kakuhle.  
Umthandazo wethu kukuba isicwangciso sethu senziwe kakuhle ngabadlali ebaleni,” utshilo uMgwigwi. 
 Ebuzwa ngokufika kweqela kwangoko eMonti, umqeqeshi uthe: “Sidlalela apha; asidlaleli eKomani.  Isizathu esibangele size apha kwangoko kukuba besifuna ukuqhelana nendawo esiza kudlalela kuyo.  
Kuba sidlalela eMonti, sicinge ukuba kungakuhle ukuzilolonga kuyo kwangoko.” Amavarara azimisele ukuphakamisa iKomani asuka kuyo kwaye abadlali bawo bayazi ukuba mabaqhube kakuhle, amathuba angavela macala. 
Iqela elingaqhubanga kakuhle kwiNedbank Cup ligawulwa ngezembe. Amavarara akazimiselanga ukubalwa kuloo maqela. 
 Yiyo lo nto eza kudlalela ukuzophula ngoMgqibelo.  
“Asingeke soyikiswe yiSuper Eagles nembali yayo.  Siza kuya kuyo ngomzimba ongenaxhala kuba sifuna ukwenza esikucwangcisileyo kakuhle kodwa ngeke siyithathe kancinci. 
 Siyakwazi okulindelekileyo kuyo kodwa thina sifuna ukugxila kwizinto esifuna ukuzenza ebaleni.  
“Yeyona nto esiyinqwenelayo leyo.  
Kodwa kufuneka udlale ebaleni kuqala ukuze uyifumane. Siza kudlalela ukuwuphumelela umdlalo,” utshilo uMgwigwi.",‘Ngeke soyikiswe yiSuper Eagles’
"Zintandathu iinyanga umzimba kaNdileka Mamayo (61) waseMonti ulinde ukungcwatywa ngenxa yokucotha kwenkqubo yovavanyo lwemfuzo (DNA) yamapolisa oMzantsi Afrika. Nangona yabhubha kabuhlungu ngokugetyengwa le nkosikazi ngenyanga yeDwarha kunyaka ophelileyo, izibona ilinde iinyanga ezindandathu phambi kokuba ibone ukuphumla. 
Ingxelo yekhaya ithi le nkosikazi yaxhwilwa ekhayeni layo eNtenteni eMonti ngobusuku, ngomhla wesihlanu kweyeDwarha kunyaka ophelileyo.  
Ongumzala wale nkosikazi uZuziwe Mdlela, ucacisa okwenzekayo kudade wabo: “Sive ukuba emva kokuduka kwakhe kuvele inja iphethe intloko yomntu, kamva kwaphinda kwabonwa inja iphethe iimbambo, amapolisa athatha ezo zinto ukuba ziye kwenziwa uphando lwemfuzo eKapa,” ucacise watsho uMdlela.  
Eli khaya libongoza amapolisa ukuba agqaqanise ukuqhuba olu phando ukuze ingcwatywe le nkosikazi. Indawo yaseNtenteni naseSanta zichazwe ukuba zine ziganeko eziphezulu zokugetyengwa kwabantu abadala. 
“Intloko yakhe ithunyelwe kunyaka ophelileyo kolu phando, zaza iimbambo zakhe zathunyelwa apha ekuqaleni konyaka. Sicela ide ifikelele esiphelweni yonke le nto kuba isiphethe kakubi,” utshilo uMdlela. 
Inkokeli yasekuhlaleni kule ndawo uNomelikhaya Kondile, uthi ngenene baxakene nento zingxaki zokuxhwilwa kwabantu abadala. 
 “Omnye umama yena kufunyenwe nje amalungu akhe angasese naye sele enexesha elide wagetyengwa, sihleli entlungwini kule ndawo.” Logama kuqhutywa olu phando ngamapolisa, imali yenkam-nkam kaMamayo iyaphuma kurhulumente.  
“Ubhubha amakhadi akhe egcinwe ngumatshonisa, inyanga zintathu imali isamkelwa ngulo matshonisa, kodwa uzile emva kokuba evile ukuba ubhubhile eze kusinika imali yakhe namakhadi esithi liphelile ityala lakhe,” utshilo uMdlela. 
 Eli khaya lithi imali yenkam-nkam yale nkosikazi iza kubanceda ukungcwaba amathambo akhe xa sele kubuye ingxelo yophando lwemfuzo eKapa. 
Ukanti ingxelo ithi indoda eyayibanjiwe ngesiganeko sokubhubha kukaMamayo yaphinda yakhululwa emva kokubuzwa imibuzo. 
Othethela amapolisa ala ngingqi uWarrant Officer Hazel Mqala uthi bayazana nesi siganeko. 
“Xa sithumele ezi nkcukacha eKapa ziye zithathe iinyanga ezintathu nangaphezulu, eli polisa licupha eli tyala lisesekhefini sizakuva kakuhle kulo xa libuyile ukuba bandawoni na nophando lwabo,” uthethe watsho uMqala. 
Ukanti uthi ngenene zikhona iziganeko zokulahleka kwabantu abadala kwingingqi yaseNtenteni nezinye ezingqongileyo.  
“Zixhaphakile zona iziganeko zokulahleka kwabantu abadala, uninzi ke iba ngabantu abangaphilanga,” ucacise watsho uMqala.",Ulinde ukungcwatywa iinyanga ezintandathu ngenxa yeDNA
"Iinzame zeMamelodi Sundowns zokukhusela indebe yeCaf Champions League ziwe phantsi izolo. Amasandawana abethwe yiWyadad Casablanca ngo’3-2 kumapenela emva komdlalo obunzima weChampions League kwibala ekuthiwa yiPrince Moulay Abdellah Stadium izolo ebusuku. ICasablanca iwuphumelele umdlalo wayizolo ngo’1-0, lo nto yathathe ukuthi iCasablanca iyalingana neSundowns ephumelele ngo’1-0 umdlalo wokuqala eLucas Moripe Stadium kwiveki ephelileyo. Kuye kwanyanzeleka umdlalo uye kumapenela – kulapho iDowns ibethwe khona. 
Ukubethwa kweMamelodi Sundowns kuthetha ukuthi ayizukwazi ukuyikhusela indebe yeCaf Champions League eyiphumelele okokuqala kunyaka ophelileyo (ngo-2016). Konke okwenzekileyo akwenzekanga ingazamana iSundowns – kodwa umqeqeshi wayo ukhala ngomncedisi kasompempe njengonobangela wokubethwa kweqela lakhe izolo. “Ndicinga ukuba sabethwa ePitoli ngoba kwathiwa silalele izihlandlo ezithathu zonke. Usompempe ukhale ngoba silalele kwabe kungenjalo. Ngesifake amagowuli amathathu njengokuba sasenzile kwiZamalek. Imbi kakhulu into eyenzeka ebholeni,” utshilo uPitso Mosimane. 
Phambi kokunduluka kwabo abadlali beDowns ekuqaleni kwale veki, bebesazi kakuhle okokuba kufuneka badlalele ukuphumelela umdlalo endaweni yokukhusela abakufumene kumdlalo weveki ephelileyo ngoba ukudlalela kude nekhaya akululanga. “Ndicinga ukuba sidlalela kakuhle emdlalweni. Besizokudlala apha, hayi ukuhlala emva – ngelishwa ke amapenela aphunyelelwa nokuba ngubani. Sidlale ngokuzimisela apha ngoba besingoyiki ukubethwa kwaye bebephantsi koxinizelelo. Bebengakwazi nangoku ukukhupha ibhola emhlabeni wabo – kodwa badlale kakuhle kwisiqingatha sokuqala,” utshilo uPitso emva komdlalo.",UPitso Mosima uchaza isizathu esibethise iSundowns
"ISEBE lezeMfundo eMpuma Koloni lithetha “ubuxoki” xa lithi uxanduva lokwakhiwa kwesikolo iEnoch Mamba Technical Institute eLota eDutywa, luthwaliswe iqumrhu lezophuhliso elizimeleyo likarhulumente iIndependent Development Trust (IDT). 
Kwiveki ephelileyo, I’solezwe libike ngemeko embi yesi sikolo apho abafundi abangamakhwenkwe bezithuma ethafeni ze ootitshala benze imiqodi ukuya kungena elalini xa kufike ixesha lokuphendula indalo okanye ukuya ngasese. 
Le meko, ngokokutsho kwabafundi, ichaphazela ixesha lokufunda nokufundisa nanjengoko bethatha ixesha elide ukuya nokubuya ethafeni. 
Ngonyaka ka2016, kwatshona umfundi oyintombazana kwindlu yangasese yesi sikolo, nto leyo eyabangela ukuba lo mfundi angaze aphinde alibeke kwesi sikolo kuba wayesoyika ukuhlekwa. 
Usihlalo webhodi elawula (SGB) esi sikolo uCharge Office Phika uthi esi sikolo basakha ngo1994 bengabazali. UPhika uthi noko lide ithuba belinde ukuba sakhiwe esi sikolo. “Akukho ndawo singayihambanga sifuna ukwakhelwa esi sikolo kodwa hayi akukho mntu ude asimamele.” 
Ngethuba I’solezwe libuza kuMali Mtima, isithethi sesebe lezemfundo ephondweni, malunga nezizathu ezibangele ulibaziseko kumsebenzi wolwakhiwo, lo kaMtima uthe uxanduva lokwakhiwa kweEnoch Mamba balunikeza kwiIDT. 
Kodwa abakwaIDT bathi ngamampunge lawo. “Ulwazi enilinikwe lisebe alunyanisekanga,” utshilo othethela abakwaIDT uThabisile Dlomo. 
“AbakwaIDT abazange bachongwe lisebe lezemfundo eMpuma Koloni ukwakha iEnoch Mamba Technical Institute. Andiyazi ukuba kutheni besusa uxanduva belusa kwiIDT, kuba akuzange kwabakho sivumelwano phakathi kwethu nesebe malunga nomba wokwakhiwa kwesi sikolo,” utshilo uDlomo. 
AbakwaIDT banoxanduva lokwakha iziseko nemigangatho yamasebe karhulumente, kodwa kufuneka kubekho isivumelwano nembalelwano esuka kwisebe lezemfundo phambi kokuba benze oko. 
Ngethuba sibalisela uMtima okuthethwe yiIDT, lo kaMtima uthe olu lulwazi alunikwe ngumlawuli wesithili iAmathole East, apho iEnoch Mamba Technical Institute ikhoyo. 
Kusenjalo, abafundi besi sikolo babalise intlungu yokuzithuma ethafeni ngethuba betyelelwe liphephandaba I’solezwe kutshanje. 
Umfundi kaGrade 11 uMihlali Makhangela uncokolele I’solezwe ekunye nabanye abafundi kwithafa elikufuphi nesikolo apho inkungula yabafundi abangamakhwenkwe baye bagcwale khona ukuya kuzithuma. Oku kungokuba indlu yangasese inye jwi eEnoch Mamba, kwaye isetyenziswa kuphela ngamantombazana. 
UMihlali uthe: “Le meko isiphatha kakubi, isithobela isidima. Nokuba sekubanda, kufuneka size kweli thafa. Mininzi imizuzu esiyichitha ukuza kweli thafa. Yintoni le ibangela ukuba urhulumente angasakheli isikolo?” 
Yena uSonge Molose, owenza uGrade 11, uthe: “Ukuba kuyana, siza kweli thafa. Noko ayonto intle le. Ngamanye amaxesha, uphuma kwigumbi lokufunda uphisiwe uze apha, xa ufika iphelile lo nto ngenxa yomgama.”",Isebe lezemfundo lithetha ‘ubuxoki’
"NDOTHUKILE! Eli ligama elisetyenziwe ngu-Athol Trollip ukuchaza iindaba zokulahla esikhundleni zikaVeliswa Mvenya, usihlalo weDA eMpuma Koloni. 
UMvenya uthumele imbalelwano kwisigqeba sephondo edandalazisa izizathu zokulahla kwakhe kwiDA. 
Ethetha nephephandaba I’solezwe lesiXhosa oyinkokeli yeDA eMpuma Koloni uTrollip uthe, ukwiinzame zokubamba indibano noMvenya ave ukuba yintoni le ebangele ukuba alahle kwiDA. 
“Ndifuna ukubamba indibano kwakunye naye ndive unobangela wokulahla kwakhe. Andifuni nokuyifihla eyokuba indothusile into yokulahla kwakhe,” kutsho uTrollip. 
Ngethuba ekrwecwa liphephandaba I’solezwe lesiXhosa, uMvenya ucele ukunikwa ithuba lokwetyisa isigqibo “esibuhlungu” asithabathileyo. “Ndicela singathethi namhlanje (Lwesine). “Andikho kwimo elungileyo ukuthetha ngalo mba,” utshilo uMvenya. 
Umbutho olawulayo i-ANC eMpuma Koloni uthi awothukanga kukulahla kukaMvenya. 
“Kudala sibaxelela abantu bakuthi ukuba mababuqwalasele ubuhlanga obukwiDA,” kutsho uMlibo Qoboshiyane, isithethi seANC eMpuma Koloni. 
“Lo mbutho iDA uyazibonakalisa ukuba ubunganga bawo bukubantu abamhlophe,” utshilo uQoboshiyane. 
UMvenya wonyulwa njengosihlalo weDA eMpuma Koloni kweyeNkanga ngo2014 kwinkongolo yombutho yephondo eyayibanjelwe eJeffreys Bay. Kule nkongolo, iqela elithile kwiDA lalifuna * -Edmund Van Vuuren ukuba onyulwe endaweni kaMvenya “kuba babesithi uMvenya akanalwazi lommandla waseNelson Mandela Bay” apho umbutho iDA ifuna ulawulo khona. 
Phambi kokungena kwezopolitiko, uMvenya waseNgqamakhwe ebefudula esebenza njengotitshalakazi.",Trollip: Undothusile uMvenya
"Kungentsuku zatywala, amaqela adlala kwiDStv Premiership aza kuqala amalungiselelo wesizini entsha emva kwekhefu lenyanga yonke. Bona abaphathi bawo khange baye ekhefini kuba bakhangela abadlali abatsha nabaqeqeshi. Elinye lamaqela ebelingenaye umqeqeshi liqela laseLimpopo, iMarumo Gallants. Kwiveki ephelileyo ibhengeze uRomain Folz, osuka kwilizwe laseFrance, njengomqeqeshi omtsha. UFolz, 31, ungene endaweni kaDan “Dance” Malesela oye wakhululwa ekupheleni kwesizini nakubeni encede iMarumo Gallants yafikelela kwisigaba sokugqibela seNedbank Cup. Nangona indedeba yaseFrance isengumqeqeshi osemncinane ngeminyaka – kodwa sele iqokelele amava kumaqela aliqela eminyakeni egqithileyo. 
Phakathi kwamaqela awaqeqeshileyo uRomain Folz kukho iWest Virginia, iTownship Rollers FC, iBechem United ne-Ashanti Gold FC. Phambi koko ebelisekela kumaqela afana neGolden Eagles, iAS Sale, iPyramids FC neChamois Niort. “Emva kokubonisana kwabaphathi, kuye kwagqitywa kwelokuba nguFolz oza kukhokela iqela. Ufika namava awafumene kumaqela aseYurophu nakwamanye alapha e-Afrika. Siyamamkela umqeqeshi wethu omtsha kwaye siqinisekile ukuba ngumqeqeshi oyifaneleyo uMarumo Gallants,” utshilo uMnu. Abram Sello ongusihlalo weqela. 
Ukusukela oko yafika kwiDStv Premiership, iMarumo Gallants ayikabinaye umqeqeshi ohleli ixesha elide. Phambi kukaMalesela, kwagxothwa uSebastian Migne owathatha iintambo kuDylan Kirr owaphumelela indebe yeNedbank iseyiTshakhuma Tsha Madzivhandila. UFolz ulamkele uxanduva alinikiweyo watsho ethembisa ngokuphumeza iinjongo zeqela lakhe elitsha. “Kuyandonwabisa futhi kuliwonga kum ukuba ngumqeqeshi weMarumo Gallants FC edlala kwiPSL. Endingakutsho kubalandeli naku: Sizimisele ukusebenza ngokuzimisela ukuze babenebhongo ngeqela labo. Ndiza kwenza konke okusemandleni wam ukuze yenzeke lo nto,” utshilo uFolz. Kulindeleke iphulukane nabadlali bayo abaphambili iGallants abafunwa ngamaqela amakhulu.",Umqeqeshi omtsha uyabathembisa abalandeli beMarumo Gallants ngezinto ezintle
"NgoLwesithathu umhla wethoba kule yeNkanga inkundla ephakamileyo eMthatha ibiphulaphule isicelo sokubhena ebesifakwe ligqwetha lomfazi omkhulu uAdvocate Nonkonyane.  
UNonkonyana ubekhala ngelithi uNoncedile zange amanyelwe yile nkundla phambi kwesigwebo. Ukwathe inkundla yacotha ekuqhawuleni umtshato wesi sibini ngomhla wesixhenxe kwinyanga yeKhala. Ukwathe, uNoncedile akazange awafumane amaxwebhu oqhawulo mtshato.  
UNonkonyana uthe, inkundla kufanele iwuchithe umyolelo wenkosi onika igunya lokungcwatyelwa kwindlu encinci.",Usezakugcinwa emkhenkceni emva konyaka umzimba wenkosi
"Abantu abantsundu basabonakala benqongophele kwiindibano ezimalunga noshishino lofuyo-zilwanyana zasendle, beshiya elishishini leebhiliyoni ngeebhiliyoni zeerandi kubantu abamhlophe. 
Oku kubonakale kwifandesi yentengiso yezilwanyana zasendle ebibanjelwe eFish River Sun ePort Alfred kuMgqibelo womhla weshumi kule nyanga, apho iArhente yezoKhenketho neMiyezo yaseMpuma Koloni (Eastern Cape Parks and Tourism Agency [ECPTA]) ibithengisa izilwanyana ezifana neenyathi, zebra, amaxhama (eland), bontebok nezinye. 
Njengoko kuhlala kusenzeka, le fandesi ibigutyungelwe ngabantu abamhlophe ingabo abathenga ezi zilwanyana. 
Ingqonyela yeECPTA uVuyani Dayimani, uthi bayiqaphele into yokunqongophala okanye ukungabikho kwabantu abamnyama kolu shishino. “Imbali yethu isixelela ukuba ushishino lofuyo-zilwanyana zasendle belusoloko luxhanyulwa ngabantu abamhlophe. Lo nto ixhomekeke kuthi njengorhulumente kwakunye noshishino ngokubanzi ukuncedisa ukuba itshintshe le meko.” 
“Ukuze luzinze ushishino lofuyo-zilwanyana zasendle kufuneka luxhamlise wonke umntu. Yiyo lo nto apha kwaECPTA sineenkqubo zethu zokuxhamlisa abo banomdla kolu shishino ngokuthi sibanike izilwanyana kwakunye nenkxaso,” utshilo uDayimani. 
Abafuyi bezilwanyana zasendle benza imali kolu shishino xa abakhenkethi besiya kulala kwimiyezo ngeenjongo zokubuka ezi zilwanyana. Kwakhona, imali kolu shishino yenzeka xa abafuyi bethengisa izilwanyana ezi okanye xa kufika abazingeli baphesheya kweelwandle. Phambi kokuba angene kumyezo lowo umzingeli, uhlawula imali kumfuyi. 
Ukanti ezimbalini, kwifandesi yalo nyaka iECPTA ithengise inkunzi emhlophe yexhama (Eland) ngeR60 000. 
UDayimani uthi ixabiso lenkunzi yexhama, ngamaxesha efandesi karhulumente, libaphakathi kweR10 000 neR15 000. Ngokwendalo, ixhama linombala olubhelu kodwa le nkunzi ithengisiweyo ibimhlophe – into ethetha ukuba luhlobo olungaqhelekanga nolunqabileyo kuba, ngokokutsho kwabafuyi, ambalwa kakhulu ehlabathini amaxhama amhlophe. 
UDayimani uthe: “Ukuthengisa esi silwanyana ngeR60 000 kusothuse kakhulu, yimbali kuthi le kuba siyaqala ukuthengisa inkunzi ye-Eland ngale mali. Into ebangele ukuba sicinge ukuba masisithengise esi silwanyana kumyezo wethu oseGreat Fish [kufuphi neRhini] kukuba sifuna ukuzigcina ngendalo yazo [zilubhelu], kuba le nkunzi ibiza kutshintsha umhlambi ubemhlophe.” 
Inxalenye yemali yeenyathi ezikumyezo oseGreat Fish, ezithe zathengiswa kule fandesi izakunceda ukuphuhlisa intlalo yoluntu lwaseDouble Drift eDikeni. 
Kule ntengiso uluntu lwaseDouble Drift lufumene imali engange-R113 000. Uluntu lwale ndawo lwasuswa ngenkani ngoontamo-lukhuni ngexesha localucalulo, lwathathelwa umhlaba apho kwathi kwakhiwa umyezo wezilwanyana. 
Xa kungena urhulumente wentando yesininzi, uluntu lwaseDouble Drift lafaka ibango lomhlaba phantsi kwendibanisela iLikhayalethu Communal Property Association. 
Usihlalo weLikhayalethu uMxolisi Ngesi, uthi le mali izakunceda ukuphuhlisa uluntu lwendawo yabo. UNgesi ukwaxelele I’solezwe ukuba kungekudala bazakuqala ishishini lokufuya izilwanyana zasendle emva kwenkxaso abayifumene kwiECPTA. 
Kusenjalo, esona silwanyana sixabise imali ethe xhaxhe kule fandesi yinyathi ethengiswe nge-R111 000. AbakwaECPTA benze imali engange-R4.4 yezigidi zeerandi kule fandesi. Enye kule mali izakusiwa kwiSouthern African Wildlife College.",Banqongophele abantsundu kushishino lwezilwanyana zasendle
"UMSASAZI weAlgoa FM uBrian Ndevu nesithandwa sakhe uCandice-Lee Wardle bazimanya ngeqhina lomtshato ngomso (uLwesihlanu). 
Lo mtshato, ekulindeleke uzinyaswe ziindwendwe ezingama50 eziquka usapho nezihlobo, uza kubanjelwa eBeacon Bay eMonti. 
Esi sibini sizimanyayo, uBrian noCandice, sadibana kwiminyaka eli-16 eyadlulayo, kwaye uBrian ukhumbula loo mini ngathi bekuyizolo. 
“UCandice wayengenele uMiss Teen SA, kwaye wayekwii-audition eBhayi. Ndandingomnye weejaji kwaye ukumbona kwam ndamxelela ukuba ‘You are too short my darling, but I will marry you one day [ Umfutshane kakhulu sithandwa sam, kodwa ngenye imini ndiya kukutshata,” kubalisa uBrian ehleka. 
“Kwakusa emva kwaloo mini ndeva ukuba sifunde esikolweni esinye iAlphendale Senior Secondary, kodwa ndaphuma kweso sikolo kunyaka phambi kokuba uCandice agaleleke. 
“Kwiminyaka embalwa elandelayo saye sanxulumana kwakho kumakhasi onxibelelwano, kodwa sobabini sasitshatile [nabanye abantu] kwaye sinabantwana [nabo bantu]. 
“Emva konyaka ndathi ndisazihambela ekhantini eMultichoice Africa eRandburg, ndaphinda ndathi gqi ngaye, ndandisele ndohlukene nowakwam ngelo xesha, kwaye ndingazi ukuba naye uneengxaki kowakhe umtshato. 
“ Ndaye ndabuyela ekhaya eMonti ngo2014, uCandice naye wenjenjalo ngo2015. Ndazama ukufumana iinombolo zakhe zomnxeba iinyanga ezintandathu, ze kusuku olulodwa wandibizela kwisidlo, yaqala ke into,” kukhumbula uBrian. 
UBrian noCandice banabantwana abahlanu ngoku ( ababini kumtshato kaBrian wangaphambili, ababini kumtshato kaCandice wangaphambili) ukanti ngoku basandul’ ukulizwa ngentwazana eneenyanga ezilishumi elinanye uAshanti Briana-Lee Ndevu. 
Ezi zithandani zixelele I’solezwe ukuba sele zikulungele ukubonisa inginginya ukuba zakohlulwa kukufa. 
Bathi iholide yasemva komtshato okanye ke ihanimuni baza kuyityela eCape St Frances. 
Kuza kuqala umsitho womtshato omhlophe  kusasa kuze ngentsimbi yeshumi elinesibini emin’emaqanda ibe ngumtshato wesintu. 
ULusanda Mbane ongumdlali kamabonakude kulindeleke abe ngumbhexeshi womsitho, ze isithethi sembeko ibe nguAdv. Bonnie Mzimba. 
UBrian noCandice babambe ngazo zozibini kwabakwaBMW (Supertech eMonti) ngokukhupha isithuthi sokuhambisa umyeni nomtshakazi, ngokunjalo nakwiTotal Confusion kaLinda Sithole elungise isinxibo.",Nguwo! Nguwo! umtshato kwaNdevu nakwaWardle
"KWAFIKA nkampani ithile, yasebenzisa ubuxhakaxhaka bayo bokuhlola ze yafumanisa ukuba umhlaba waseMaCwerheni kwilali yakuTsolo, phantsi kwesithili sakuNtabankulu, inelitye lexabiso lokwenza indlela kwakunye nezinye izinto ezisetyenziselwa imigangatho. 
Oku kwabangela ukuba kuqale umsebenzi wokuqhushumbisa eli litye, ukuze kungene iiloli zilithuthe liye kwiindawo zokusebenzela. Ukombiwa kweli litye kuqale ngo2016. 
Kanti lonke eli thuba, kukho amangcwaba abalelwa kumashumi amabini anesibini kule ndawo. Amanye wala mangcwaba athe achaphazeleka kolu qhushumbiso kwakunye nokombiwa kwelitye, olukwindlela eya kwisibhedlele iSiphethu sakuNtabankulu. 
Amanye wala mangcwaba athe awohloka, kwavela amathambo. I’solezwe lesiXhosa libone amathambo ekukholeleka ukuba ingangawomntu, kwindawo apho kombiwa khona eli litye. La mathambo asecaleni kwendawo enophawu lengcwaba. 
Uluntu lwale lali lubanga ngelithi akhona amanye amangcwaba, anokubalelwa kwisithathu, athe ombiwa ngabantu abasebenza kulo msebenzi wokombiwa kweli litye. Amathambo wala mangcwaba, ekukholeleka ukuba mathathu, ayokulahlwa kwindawo engephi ukusukela kule ndawo kombiwa kuyo. 
Abahlali bathi le ndawo kombiwa kuyo eli litye, ngamanxiwa wabo amadala abawashiya ngexesha lengcinezelo, besisuswa ngenxa yenkqubo ye-trasti (ukususwa kwabantu kwindawo yabo yomgquba, ze bayokucukaniswa ndaweni ithile). 
Ukuqhushunjiswa kweli litye akuphelelelanga nje ekonakaliseni amangcwaba, koko kubangele izindlu ezikufuphi ziqhekeke. Enye yazo sisakhiwo setyalike eside sawa bhum emva kokuqhekezwa kukuqhushunjiswa kweli litye. 
Umhlali wale ndawo, uNtuthuzelo Mphandana, uthi baqale ukuhamba bengena kwiminyango yoncedo, ngenxa yokubona ukuba abahoywanga yinkosi yabo. 
“Uphuhliso asilugatyi, qha into esiyifunayo kukuba izinto zenziwe ngendlela nangesivumelwano. Sikhe sazidina sazokubuza kwikontraka eqhushumbisa eli litye, yona yasikhomba kwinkosi yale ndawo. Ndathi xa ndandiyibuza inkosi malunga noku kombiwa kweli litye, yathi ndivala uphuhliso. 
“Apha sithetha ngekontraka eshiye ezinye zezindlu zichachambile, ezinye ziwile, ngenxa yolu qhushumbiso. Kudala siyiqaphele into yokokuba onakele amangcwaba. Lo mba siwusile kwinkosi kwanakuceba. Uceba wathi akanalwazi malunga nomsebenzi wokombiwa kweli litye,” kutsho uMphandana. 
Omnye umhlali, uMongezi Nomaganya, uthi: “Le nto iqale ngokuba sixelelwe ukuba kuza kwenziwa indlela yetha. Sayamkela lo nto kuba siyalufuna uphuhliso. Apho kuqale khona undonakele kukungathethwa nathi ngokupheleleyo. Kuvele kwaqhushunjiswa kwindawo enamangcwaba, kungaqalwanga kuthi bahlali.” 
“Into esasiyifuna kukuba la mangcwaba agrunjwe ayobekwa kwindawo efanelekileyo. Sayibiza inkosi yethu, yeza apha kuthi ze sayibuza ngalo mcimbi wokuqhushunjiswa kwelitye. Ukuphendula inkosi yathi ayiyazi ukuba ngubani lo utyikitye isivumelwano sokuba makuqhushunjiswe. 
“Xa sibona ukuba ayoneliseki impendulo yenkosi, saya edolophini kumantyi wakuNtabankulu. Nasemapoliseni siyile, kodwa akukho ncedo silufumanayo,” kutsho uNomaganya. 
UThandokazi Skaphu uthi belulutsha lwale ndawo abazange baselwa iliso ngokumayelana nombandela wengqesho kumsebenzi wokombiwa kweli litye. 
“Into esiyiqaphelayo thina silulutsha kukuba asizange saselwa liso kwinkqubo yengqesho. Apha kuqeshwa abantu abangaphandle. Abantu abatsha baselalini abaqeshiweyo kulo msebenzi babini kuphela. Kudala abantu besebenza apha, thina asihoywanga. Siyalufuna uphuhliso qha into embi kukuba izinto apha azenziwa ngendlela,” kutsho uSkaphu. 
Inkosi yale ndawo, uKC Siyoyo, uthi: “Mna ndacelwa ngamaCwerha ephela, hayi abantu abathile, besithi bafuna indlela yetha. Sahamba saya eBhisho, de yabekanti iyaphunyezwa indlela yetha. Wonke umntu wayegcobile ngethuba sixela ukuba iyeza indlela yetha ekudala ilindiwe.” 
“Emva koko kwafika mlungu uthile wayohlola phaya, wasixelela ukuba uza komba kula ndawo. Zange kubekho mntu omphikisayo. Le nto iqale kwisigaba sesibini salo msebenzi, kwaqala kwakho izikhalazo,” kutsho uSiyoyo. 
Malunga namangcwaba, le nkosi ithi ayinalwazi kuba yona ayizange ikhulele kule ndawo. 
“Andinalo ulwazi malunga nesikhalazo ngamangcwaba, le nto baqala ukuyivakalisa ngoku. Ingxaki mna njengenkosi ndathathwa ndayokufihlwa (isithethe esenziwa kubantwana begazi), ndibuye ngoku sele ndimdala ndiyindoda. Andiyazi nokuba kwakukho amangcwaba phaya okanye ayengekho. Bayatsho ke bona, kodwa into endimangalisayo kukhona bayithethayo le nto. 
“Anditsho ukuba akukho mangcwaba phaya, anditsho ukuba akhona. Kodwa ke, akukho nto siyiphikisayo. Isikhalazo sabo sisile kurhulumente wephondo, sisalindile ke okwangoku,” utshilo uSiyoyo. 
UMphandana uthi into abayifunayo kukuba kulungiswe izinto ezingahambanga kakuhle, kungenjalo baza kubhenela kuqhankqalazo. “Xa sibona ukuba asikhathalelekanga, siza kuwumisa lo msebenzi wolwakhiwo lwale ndlela.”",Baqhushumbisa amangcwaba egameni lophuhliso
"OMNYE wemibutho eyalwela uluntu lweli kwingcinezelo, iAzanian People’s Organisation (Azapo), uthi uchulumancile kukubona uluntu luyivuma inyaniso eyabangela lo mbutho ukuba ungazibandakanyi kunyulo luka1994 noxa nje bekholelwa ukuba yababetha lo nto ngokwenkxaso yefuthe leevoti zolonyulo. 
Ngonyaka ka1994, ukuqala konyulo lwentando yesininzi, iAzapo yala ukuthabatha inxaxheba kunyulo kuba ibanga ngelithi iingxoxo zoxolo zoMzantsi Afrika ophantsi kwedemokhrasi zazisekelwe “kubuqhetseba”. 
USihlalo kazwelonke kwiAzapo uNelvis Qekema uncokolele I’solezwe lesiXhosa phambi kwenkongolo kazwelonke yalo mbutho yeentsuku ezintathu eza kubanjelwa eBhayi ukuqala ngomso (Lwesihlanu). 
“Olwathethwathethwano kwakungekho mhlaba kulo, abelungu babesibethe ngemfe iphindiwe. Babefuna ukuthabathela ubutyebi ngakubo, ukuze thina sishiyeke siqhuba iiBMW kwanee-ofisi ezinomoya obandayo (air-conditioner). 
“Apha ekuhambeni kwethuba, nangona sasibona ukuba loo ngqiqo yayisekelezelwe enyanini sabona ukuba yasibetha kakhulu kuba yabangela ukuba sivaleleke ngaphandle kunyulo luka1994, ngenxa yalo nyani yethu,” utshilo uQekema. 
UQekema uthi ukuzibandakanya kunyulo kufuna umbutho onemali. “AsinaBOSASA, asinaVBS! Yiyo lo nto kunzima ukuzibandakanya kunyulo. Kodwa into esichulumancisayo yeyokuba wonke umntu uthi iAzapo yayinyanisile kwiingcingane zayo. Wonke umntu uthetha ngomhlaba ngoku,” utshilo uQekema. 
Ngomso le nkongolo iqala ngesifundo sesikhumbuzo segqala leAzapo elingasekhoyo uNgcobo Nguna, ze ngoMgqibelo kubanjwe umngcelele ochasene nokuphathwa gadalala kwabo bathandana besisini esinye okanye batshintshileyo ngokwesini. KwangoMgqibelo njalo kuza kubanjwa umngcelele ochasene nokubulawa kwabantu baseBhayi abakushishino olukwibakala elincinane (SMMEs). Kukwakho nentetho eza kwenziwa yimbongi uZolani Mkiva ze kwenziwe nentetho yobume belizwe (State of the Nation Address) nguMongameli weAzapo uStrike Thokoane. 
“Into ephambili eza kugxila kuyo le nkongolo yimeko ejongene nelizwe. Akukuhlanga elizweni. Unyaka nonyaka sibona uqoqosho ludodobala, urhwaphilizo lona luyaqatsela. Into eyoyikisa kakhulu kukuba iiKomishini ezibekelwe ukuphanda urhwaphilizo kukuba akuphandwa bantu bangaziwayo koko kuphandwa abantu abaziwayo. Ilizwe lethu ligutyungelwe ngamagintsa. 
“Phaya KwaZulu Natal umntu ozama ukuphikisana nala magintsa uyabulawa. Nalapha eBhayi ngoku oosomashishini abasakhasayo bayaphela bebulawa ngenxa yezidubedube eziphehlwa zezopolitiko. Le nto ifuna thina siziphicothe ukuba siyibhude phi singumbutho. Izingqi zethu azivakalanga tu ngendlela ebesinqwena ngayo,” utshilo uQekema. 
UQekema uthi babone ukuba bazise le nkongolo eBhayi kuba le ndawo ibaluleke kakhulu kwiAzapo. 
“Yiyo le nto siza eBhayi kumanyange ethu, kuba sizalwa nguSteve Biko. UBiko wabanjwa eRhini (eMakhanda) kweyeThupha 1977 wayokuvalelwa eWalmer eBhayi phambi kokuba ayokwenzakaliswa eSt Albans kwaseBhayi. Kutheni singenoya apho umoya wamanyange wethu ukhoyo? Sifuna ukubuyela emva kweza ngcinga zikaBiko zokuzidla ngebala elimnyama.” 
Ukanti akulindelekanga lonyulo lwesigqeba esitsha kule nkongolo ngaphandle nje kokuxoxwa ngemiba edla umzi kwanaleyo yombutho. Noxa kunjalo iinkokeli zamaphondo athile zivakalise ukuba ziza kuphakamisa umbandela wokuba makonyulwe kule nkongolo. 
sithandiwe.velaphi@inl.co.za","Azapo: Sasinyanisile, kodwa sazibetha"
"Amapolisa aseMthatha abambe amadoda amane aphakathi kwamashumi amabini (20) ukuya kumashumi amahlanu (50) ubudala, emva kokuba ethe ahlaba abulala abafana ababini, abanamashumi amabini anesibini ze owesithathu wabalekiselwa esibhedlele. 
  
Oku kwenzeke ngentseni yangoLwesithathu umhla wesihlanu kwilali yaseSibangweni kude kufuphi nakwidolophu yaseLibode. 
  
Iingxelo eziphuma kwisithethi samapolisa ala mmandla uLt Col Mzukisi Fatyela zithi, amaxhoba la abhubhileyo abhaqwe sele ebhubhile kwindlu ebekuyo eSibangweni. Unobangela wokubulawa kwabo awukaziwa okwangoku, kwaye usaphandwa ngamapolisa. Owesithathu kubo usekwimeko embi esibhedlele. 
  
UFatyela uthi, abarhanelwa ababanjiweyo bazakuvela kwinkundla yamatyala eLibode ngoLwesihlanu (ngomso) ngezityholo abajongene nazo zokubulala.",Abane babanjelwe ukuhlaba ababini eLibode
"EBHAYI: Ngookopoletyeni abathungayo abangamashumi amabini eBhayi, ababonelelwe ngoomatshini abakudidi oluphezulu lisebe lokuphuhliswa koqoqosho, ukhenketho nolawulo lwezolimo. Kule veki isebe lithe jize ngoomatshini abangamashumi amabini ookopoletyeni abaphuma kwiindawo ezohlukeneyo. 
La mashumi mabini awelwe ngumqa esandleni, kuthiwa afaka izicelo zenkxaso yezimali kwisebe yaye i-arhente ekhusela izibonelelo zikarhulumente, iSASSA, ibinze ngezithuba zengqesho kwaba kopoletyeni nanjengoko beza kuthungela izikolo omakufanwe bazo. 
Ophathiswe isebe eBhayi, uNoluthando Pink, uthe oku kuzogweba indlala koopoletyeni kuba umsebenzi wabo uzobasemgangathweni bakwazi ukuthungela iinkampani ezinkulu. 
UPink uxelele abathungi ukuba xa bengakwazi ukwenza umsebenzi ngaba matshini kuzawunyanzeleka babathathe banikwe abanye. “Sinegqiza lethu elizza kundwendwela ezi ndawo liyojonga ukuba uyaqhutywa kusinina umsebenzi. Xa sibona ukuba abasetyenziswa siyabathwala sibabuyisela kuthi sizonika abalandelayo. Lude uluhlu lwezicelo zookopoletyeni abacela uncedo,” utshilo. 
Ethetha egameni loo kopoletyeni eBhayi, * -Innocent Marthinius, nongunobhala wookopoletyeni kwinqqanqwa eliphezulu (Tertiary Cooperatives), ulume evuthela ngethuba esenza umbulelelo egameni labathungi.  
Uthe kudala benkqonkqoza kwelisebe iminyaka kodwa kungavelinto. “Siyayibulela le nyhweba yokuba sikhunjulwe singookopoletyeni kwesi sixeko. Besesincamile sisithi silahliwe nanjengoko kudala sizama ukubonelelwa ngenkxaso,” utshilo. 
UMarthinius uthethe phandle esithi kwixa langaphambili bebezintsalu lowo esenza into yakhe kungekho sikhokhelo kodwa ngoku ubulela inyathelo lesebe lokuzama ukubadibanisa. “Izinto zijikile ngonyaka ka2016, ngethuba isebe liqhakamshelana nathi sonke lisithi lo mazenzele siwenzayo uza kusenza siphulukane namaqithiqithi. Sacetyiswa ngemanyano nokukhula sibekwinqwanqwa eliphezulu lo kopoletyeni,” utshilo. 
UPink uthe oomatshini batyabule ingxowa yesebe amakhulu amathathu namashumi asibhozo amawaka eerandi (R380 000.00) yaye aphuthaphutha ikhulu namashumi amathathu amathuba engqesho aza kuvuleleka. 
Ukwathe isombulukile inamba, kuba kunyakamali olandelayo baza kutsala abanye ookopoletyeni babinze ngezixhobo zokusebenza.  
“Ezi nkqubo ziza kuthi tshitshilili eBhayi kuba kunyakamali olandelayo siza kuchonga abanye abangamashumi amabini sibaphuhlise sandule ngokubalandela ukuba bayawenza kusinina umsebenzi,” ugxininise ngaloo mazwi.",Igwetyiwe indlala kokopoletyeni abathungayo
"Iphupha lomdlali ophambili eMzantsi Afrika, uPercy Tau, lokudlalela iqela lebhola ekhatywayo laseYurophu lide lafezekiswa namhlanje. Oku kuza emva kokuba iMamelodi Sundowns asuka kuyo neBrighton Hove & Albion angumdlali wayo ngoku, zikuqinisekisile ukuya kkwakhe (uPercy Tau) kwiqela laseNgilane. Kwiiveki ezidlulileyo, kwavakala iindaba ezithi kukho ukungaboni ngasonye phakathi kukaTau nezikhulu zeSundowns emva kokuba zayikhaba imali ekumashumi amahlanu ezigidi zerandi (R50-million) eyabekwa etafileni yiBrighton Hove. Abasemfuthweni bathi iSundowns yayincwase ukufumana ingeniso yemali eyileyo phaya kwizigidi ezingamashumi asixhenxe (R70-million). Kuthe kwakubonaka ukuba akukho sisombululo, umongameli weDowns, uPatrice Motsepe, wayalela abaphathi beqela lakhe ukuba mamkhulule uTau – obengayanga naseNkampini ekulungiselelwa kuyo isizini entsha – ukuze aye kwiqela laseYurophu. 
“UPercy ngumdlali wethu esicinga ukuba unekamva eliqaqambileyo kakhulu ebholeni. Italente yakhe asiyithandabuzi emva kokuvotelelwa njengomdlalo wesizini eMzantsi Afrika. Sizimisele ukubolekisa ngaye uTau ukuze afumane imidlalo namava kwibhola yaseYurophu. Inkqubela yakhe siza kuyibeka esweni ngamaxesha onke,” utshilo umanejala weBrighton, uChris Hughton. Kanti kwelinye icala, uTau uthe kuTwitter weDowns: “Ndifuna ukuthatha elithuba ndithi enkosi kwiSudnwons, kubalandeli, kumongameli nakubadlali bonke.” 
UPercy Tau (24) ushiya iMamelodi Sundowns emva kokwenza indima ebonakalayo kwezi sizini ezidlulileyo. Uyishiya iDowns iliqela eliphokeleyo kwizwekazi le-Afrika yonke emva kokuyinceda ngethuba iphumelela iCaf Champions League, iCaf Super Cup, iindebe ze-Absa Premier Soccer League ezimbini, iNedbank Cup, iTelkom Knockout nezinye. Kanti kwisizini ephelileyo ebengomnye wabadlali abafake amagowuli amaninzi kwiPSL. Lo mdlali weBafana Bafana ngoyena uthengwe ngemali eninzi kwimbali yelizwe loMzantsi Afrika liqela laseYurophu.",UTau ngumdlali weBrighton Hove & Albion ukusukela namhlanje
"Kunentetho ethi xa ukhe waqala waphatheka gadalala kwakanye, lo nto iye ikuthi nca ukhule ulixhoba lokulandelwa ziziganeko ezikumila kunjalo ekukhuleni kwakho. 
Ukuphathwa gadalala ngumama wakho, uxhatshazwe ngokwezesondo nangomnye umntu ongumama ofanele ukuba uyakukhathalela xa umama okuzalayo engekho – oko yinto enqabileyo, kodwa eyakwazi ukuba yenzeke kuTami Mase (44) waseNgcobo kodwa ohlala eMthatha. 
UMase akazange aphelele nje ekuphathweni gadalala kodwa izinto ziye azamhambela kakuhle nasemtshatweni. Akaphulukananga nje nomtshato omnye, koko emibini ngenxa yokuxhatshazwa. 
UMase, ongumama kubantwana abangamakhwenkwe ababini, ungumbhali wencwadi engundabamlonyeni mvanje, ethi ‘Traces of Black and Blue’. 
Ngale ncwadi, uMase ukwazile ukudandalazisa okwamehlelayo ngokuthi akubhale konke encwadini, nalapho athi esi isigaba simphilisile kwizigaba ngezigaba ahambe kuzo ezamana noncedo njengoko waye wahlaselwa ngumvandedwa. 
UMase wayokubekwa ngumama wakhe enonyaka omnye kwikhaya lokugcina abantwana abaziinkedama eCala. 
Uthi uqabuke xa eneminyaka emithathu ukuba uyaxhatshazwa ngokwezesondo ngulo mama amgcinayo kweli khaya de wabe uyemka eneminyaka elishumi elinesine. Ukumka kwakhe wabuyela kumakhulu wakhe.  
Uqhubeka athi, kulapho wathi walixhoba kwakhona lokuba aphathwe gadalala liqabane likamama wakhe, nto leyo yamothusayo xa umama wakhe ethethelela indoda yakhe, esithi ayisoze ikwenze oko. Uthi noko kwamothusa kuba umama ngoyena mntu wokukhalela kuyo nayiphi na ingxaki. 
“Kundithathe iminyaka elishumi ukuba ndiphile ngokwasemoyeni kwizinto ezathi zandehlela. Ndihambile oonontlalontle, iindawo ezincedayo, abaninzi bendihlasela ngokuba yakhe yakho phi into yokuba intombi ixhatshazwe ngunina? Ndiphele ndingancedakali. Ndincedakele kuloluleko lokugqibela apho ndacetyiswa ukuba mandizibhale phantsi zonke izinto ezandehlelayo. Oko kuko okwandenza ndibhale le ncwadi,” utshilo uMase. 
Uthi okunye okumenze abhale le ncwadi kukuba efuna ukuphila ngokomoya, kwaye abengumnyango wokunceda nabanye abangenawo amakhaya okukhulela abangamaxhoba nabo.  
Uthi sele wamxolela nomama wakhe. Incwadi uyiqale ukuyibhala ngo2013. NgoLwesibini isungulwe le ncwadi eMonti.  
Ngomso iza kube isungulwa kwakhona eNelson Mandela Museum eMthatha ngentsimbi yeshumi. Uyafumaneka kuFacebook kwikhasi elithi Traces of Black and Blue xa unomdla wokuncokola naye okanye ufuna incwadi.",Inkosikazi yaxhatshazwa yinkosikazi ngezesondo
"UGQIRHA waseCuba uYamilet Torres Gonzalez uthi ithuba lokusebenza kwizibhedlele zaseMpuma Koloni yinto ekudala eyilangazelela.  
UTorres Gonzalez yinxalenye yoogqirha abalishumi abasuka eCuba bezokusebenza kwizibhedlele zaseMpuma Koloni, phantsi kwesivumelwano seminyaka emithathu. 
 
“Lithuba ekudala ndililindile eli. Ndizimisele ukunceda kangangoko ndinako. Eyona nto indikhuthazayo kukunceda abantu basezilalini,” utshilo uGonzalez, ozakusebenza kwisibhedlele iSt Patricks eMbizana. 
  
Lo kaGonzalez yingcali kwimiba yonyango lwezifo zamakhosikazi (gynaecologist). 
  
Ethetha nabagqirha eMonti, uMphathiswa wezeMpilo eMpuma Koloni uGqirha Pumza Dyantyi uthi akanamathandabuzo kwelokuba lininzi igalelo elizakwenziwa ngabaqirha kwezi zibhedlele. “Ndiyalazi uhlobo loqeqesho laseCuba. Ndaphumelela uqeqesho lobugqirha eCuba ngo1987, ngoko ke ndithetha ngento endiyaziyo,” utshilo uDyantyi. 
  
UDyantyi ugqibe imizuzu emithathu ethetha iSpanish nabagqirha. Ulwimi lweSpanish lulwimi olusetyenziswa ngokusesikweni eCuba.  
Noxa nje abagqirha bethetha iSpanish, uninzi lwabo luyabamba phaya naphaya kwisiNgesi. 
  
Isithathu sabagqirha siyokusebenza eSt Patricks, abathathu baya eSt Elizabeth eLusikisiki, ababini baya eNelson Mandela Academic eMthatha, omnye uya eMthatha General logama omnye esiya eLivingstone eBhayi.",‘Kudala ndifuna ukusebenza eMpuma Koloni’
"IiNkosi neenkokeli zokuhlala ziyamkela ngezandla ezishushu ikomishini ejoliswe ukuphakamisa, ukukhusela amasiko, iinkolo neelwimi zeli. 
Le komishini isendleleni eza kweli leMpuma Koloni ukuza kwenza uvavanyo-zimvo zoluntu malunga nezothe lokubhubha kwabakhwetha kweli phondo nakuzwelonke.  
Ingxelo ithi ngamaphondo amathandathu eli ekuza kuqhutywa kuwo olu vavanyo-zimvo.  
Ecacisa ngale nkqubo, usihlalo wale komishini uThoko Mkhwanazi-Xaluva uthi bagunyaziswa ngumthetho ukwenza oku.  
“Ligunya lethu ukuba xa kukho isiko elingahambi ngendlela sithathe amanyathelo, ngoko ke sizakuya kumaphondo amathandathu elizwe siphulaphula izimvo zoluntu ngokubhubha kwabakhwetha,” ucacise watsho uXaluva. 
Usihlalo wendlu yeeNkosi zemveli kweli uNgangomhlaba Matanzima, uthi abanangxaki nokusebenza kwale komishini ngeli siko. 
 “Mna andiboni ngxaki ngalo msebenzi wale komishini kuba injongo yabo kukukhusela isiko lokwaluka, kwaye ke umgaqo-siseko uyabavumela,” utshilo uMatanzima. 
Uthi kungakuhle ukuba le komishini ingathetha nabona bantu bangunobangela wale ngxaki ephondweni. 
“Kufuneka amakhankatha, iingcibi nabo bonke abachaphazelekayo ukuba baye kufika kule komishini bachaze abakwaziyo,” utshilo. 
UXaluva uthi bazakunika wonke ubani ithuba lokuba azithethelele kule komishini xa isenza uvavanyo-zimvo.  
“Siza kunika amakhosikazi, ulutsha, abantu ababhujelwe ngabantwana ngenxa yale ntlekele, nabo bonke abanye abachaphazelekayo apha esikweni,” uthethe watsho uXaluva. 
Injingalwazi edla umhlala-phantsi kweli leMpuma Koloni, uWandile Kuse, uyangqina ukuba ikhona imfuneko yolu vavanyo-zimvo.  
“Kufuneka ukuba baqinisekise ukuba banendlela ecacileyo yokufikelela kuye wonke ubani ochaphazelekayo kule meko, ukuze kungabikho zinto zisilelayo emva kokuba bequkumbele,” ucacise watsho uKuse. 
Le njingalwazi ithi olu vavanyo-zimvo kufuneka lushukuxe banzi umcimbi weminyaka yokwaluka kwala makhwenkwe kuzwelonke. 
Iphondo leMpuma Koloni lihambe phambili ngamanani wabantwana abathe babhubha kuDisemba wonyaka ophelileyo njengeminyaka engaphambili.  
Ingxaki yokubhubha kwabakhwetha ibisoloko ithwaxa ngamandla ingingqi yase OR Tambo, kutsha nje iqhambuke naseChris Hani, Alfred Nzo nase Joe Gqabi. 
Ingxelo ithi amaphondo azakuchaphazeleka aquka iRhawuti, Mpuma Koloni, Mntla Ntshona, Freyistata, Limpopo neNtshona Koloni.  
Umphathiswa wesebe lentsebenziswano kurhulumente nemicimbi yemveli kweli, uFikile Xasa, kunyaka ophelileyo utyhole amaqondo aphezulu obushushu ngokuba ngomnye woonobangela wokubhubha kwabakhwetha eMpuma Koloni. 
KweyoMnga koka-2015, ngabantwana abangamashumi amane anesithandathu abathi babhubha eSuthwini kweli leMpuma Koloni. 
siyabulela.mqikela@inl.co.za",Yamkelekile iKomishini kaXaluva eMpuma Koloni
"Sithe sisajonge ukubhubha kukamakhulu uWinnie Madikizela-Mandela, siphuma kwisikhumbuzo sakhe eMbizana, suke sakhutyekiswa ngomnye umphanga endleleni.  
Utat’ uZola Skweyiya ulishiyile eli. Sinawo amanqaku esiwabhalileyo ngabo, funda ngala magqala omzabalazo kwiphepha lesine kweli uliphetheyo.  
Ulutsha lwanamhlanje lusenongamazi ke yena uSkweyiya ngoba ebesele engunozakuzaku wethu pha kwelamaNgesi, phesheya. Kodwa singathi xa sifuna bamazi msinya, wayelulutho ekuqinisekiseni ukuba abantu namhlanje bafumana izibonelelo zikarhulumente.  
Nangona imiphanga enje isothusa kufuneka siyamkele eyokuba iinkokeli zethu, amadelakufa omzabalazo, agugile ngoku.  
Thina esinokukwenza kukuzeka mzekweni kwaye sibe nabo nabaza kubalisa amabali abo kwalapha kuthi. Apha eMonti bekubanjwe indibano yabadidiyeli beefilimu baseMpuma Koloni kule veki. 
 Sidane mpela ukufumanisa ukuba kukho iziko eligcwele qhu bubuxhakaxhaka banamhlanje bokwenza imiboniso bhanyabhanya yodidi, kodwa abenzi beefilimu abavunyelwa ukuba bangene phaya.  
Iyafana nala nto yezikolo ezinikwa iikhompyutha neeTablets zihambe ziyokuvalelwa kumagumbi asecaleni zingaze zisetyenziswe ngoba abo banikwe igunya lwazo abazi ukuba zisebenza njani kwaye banoloyiko lokuba zakubiwa.  
Kungafakwa abaziyo nje? Nangona kunjalo, sifumanise ukuba kusekude ukuba ibali leMpuma Koloni libaliswe kumabonakude. Okwangoku masamkele ukuba lakuhlala libaliswa ngabantu baphesheya kolwandle okanye abasuka kwamanye amaphondo kweli loMzantsi Afrika.  
Enye into kunzima ukwenza umsebenzi onje nokubalisa amabali ulambile. Asazi ke ukuba iyakugxothwa njani loo kati eziko ukuze sikwazi ukumanyana sisebenzisane. Ngaphandle kokumonelana.  
Isebe lezobugcisa ephondweni libonakalise ukuzimisela ngokuzisa le Film Indaba ephondweni. Ngoku makusekwe ikomishini yeefilimu ezakuthi ijongane ngqo nokuxhasa abadidiyeli beefilimu. 
 Ibali lethu kweli phondo leengqwele kufuneka silibalise ngokwethu, ingakumbi kumabonakude.",Ixesha lokubalisa amabali ethu
"Iimvula ezimana zinetha kwindawo yasePort Alfred zenza ubomi bukaMlahlwa Baliti ominyaka engamashumi asixhenxe ananye (71) ubudala, nongumhlali waseNdlovini ePort Alfred  nzima. Uvakalise ukuba indlu yeRDP awayakhelwa kwiminyaka engaphezulu kwesibhozo eyagqithayo, ingena imvula kwaye iqhekekile, nto leyo eyenza angakhululeki kuba unoloyiko lokuba ingamwela elele. 
Uqhube wathi, “Andikwazi kulala kakuhle kule ndlu, ingakumbi xa kunetha, kuba imvula ingena ngaphakathi kwaye iyabonakala ukuba ingawa nanini na.”  
Watsho esithi akanayo enye indawo anokuthi ahlale kuyo, yiloo nto eyabangela ukuba acele uncedo kulowo wayesakuba nguceba wale ndawo, nanjengoko evakalise ukuba zange afumane ncedo nangona wayethembisile ukuba bazakumnceda ngokuba bamlungisele le ndlu. 
“Andiyazi ukuba kufuneka ndenze ntoni ukuze ndifumane uncedo kuba sele noceba owonyulwe kunyaka ophelileyo ndidibene naye, kodwa naye utshona evela akandincedi tu”, utsho uBaliti. 
Uvakalise ukuba uceba omtsha akakasenzi isithembiso sokumndwendwela ekhayeni lakhe nanjengoko wayethembisile. 
Uthi indlu yakhe yaqala ukuqhekeka ingekawugqibi nonyaka yakhiwe, kwaye uyakholelwa ukuba babeyi phakamele kwangela xesha – ngowungekho mkhulu olu hlobo umonakalo wale ndlu.” Andisawukhumbuli unyaka ezakhiwa ngawo ezi zindlu, kodwa kudala, kwaye xa bebefuna ukuyilungisa ngekudala bakwenza oko”, utsho uBaliti. 
Uthi akohlukanga ebantwini abahlala ematyotyombeni kuba xa kunetha imvula, kuyanyanzeleka ukuba eme nanjengoko amanzi engena ngaphakathi. Uqhube wathi,”Ndihlala kwindlu yeRDP njengegama kodwa andohlukanga kubantu abahlala ematyotyombeni kuba ndiyanethwa kwaye iimpahla zam ziyamoshakala yimvula.” Watsho esithi uloyiko lwakhe kukuba le ndlu izakumwela ngenxa yokungakhathali kwabantu ebekufanele ukuba bayamnceda. 
UMbuyiseli Yali nonguceba wakwa-Ward 7, notyholwa nguBaliti ukuba khange asigcine isithembiso sokuba uzakubuya amncede uphendule wathi: “Ndazithatha iinkcukacha zikaBaliti ndazisa kwisebe lezezindlu (Department of Housing) kwaye asinguye yedwa onale ngxaki.” Nalapho athe baninizi abantu abakuluhlu lwezindlu ezinengxaki yokuqhekeka nabo abasalinde uncedo. 
Isithethi sikamasiapala waseNdlambe uKhululekile Mbolekwa, naye uphawule ngalo mba wezi zindlu nalapho athe, “Phantse zonke izindlu ezathi zakhiwa kula ndawo zinengxaki efanayo kwaye unobangela woko yindlela ezathi zakhiwa ngayo, nanjengoko kubonakala ukuba zange kusetyenziswe izinto ezisemgangathweni ophezulu ukuzakha.” Watsho esithi yilo nto bezakuqinisekisa ukuba xa kusakhiwa izindlu kwityeli elizayo kuzakusetyenziswa izinto zokwakha ezisemgangathweni, ekwavakalisa ukuba sele besifakile isicelo semali kurhulumente ukuze bazokukwazi ukulungisa ezi zindlu, kodwa ke ukulungiswa kwazo kuzakuxhomekeka ekubeni bayayifumana na imali. “Inyani nje kukuba xa singayifumani imali asizukwazi ukuzilungisa izindlu, sixhomekeke kuyo ukunceda bonke abantu abanengxaki kuquka noBaliti”, utsho uMbolekwa.",Indlu kaBaliti ivuza amanzi
"Ngomso, umhla we 16 kweyoMnga, kuzakubalekwa kwiRCS Gugulethu Race. Namhlanje sithetha noNondumiso Pikashe, usomashishinikazi oyinzalelwano yaseGugulethu eKapa, ukwanguye nomnikazi womdiliya omfaxangiweyo owaziwa ngelikaSes’fikile Wines. 
Uyimbaleki ekuthandayo oko, ekwalilungu leRCS Gugulethu Club. 
Isolezwe: Yintoni eyenza umdla ngeGugs Race kwiimbaleki ezifana nawe? 
Nondumiso Pikashe: Ndazalelwa kule lokishi yembali – kukho iinkumbulo ngayo. Indikhumbuza sisebancinci, sibaleka ezitalatweni zalapha, sidlala imidlalo efana no “black black mampatlie” kwakunye no “roundas” neminye. 
Sasingatyhafiswanga kukungabikho kweendawo ezilungiselelwe imidlalo. Lo mdyarho weembaleki kukubhiyozela oko sikwaziyo ukukwenza. Ayijonganga ekuphumeleleni imbasa nje kuphela koko nokuzigcina usempilweni. 
IS: Ingaba kukho ukukhula kulo mdyarho ukususela oko wathi wasungulwa? Ukuba kunjalo ingaba yintoni unozala wale mpumelelo? 
NP: Ikhule ngokumandla kuzo zonke iintlanga, nangokwesini. Kungenxa yobumbano esinalo njengeqela. Kukho uthando, ukuzinikela ngokuthi nibambisane, indlela evulelekileyo yonxibelelwano, inkuthazwano, ukuzingca ngombala omnyama no-orenji. Bubuhlobo obukhatshwa kukuthembana esibubonakalisa ekuzilolongeni nasemidyarhweni. 
IS: Ingaba abantu abaphumeleleyo kwezoshishino njengawe banendima emandla ekufanele bayidlale ekuphuhliseni iindawo zabahluphekileyo? Ingaba lo mdyarho waseGugs uyakunceda ekuphumezeni oko? 
NP: Ndiyacinga ukuba wonke ubani unendima anokuyidlala, ayiphelelanga kuthi bakwezoshishino. Baninzi nasebesidla umhlalaphantsi abanezakhono ezinokwenza igalelo elinokwenza umehluko. Abantu abanjalo banamava angasetyenziswa ngokufanelekileyo. 
 Lo mdyarho waseGugs uyinkuthazo kwiindawo ezininzi zasekuhlaleni. Ingumzekelo ophilayo wentlalo yoluntu. Siyancedana ngezithuthi xa sisiya kwimidyarho, nakwezinye izinto esikwaziyo ukuncedana ngazo. 
IS: Zeziphi iingcebiso onokuzinika iimbaleki eziqalayo ukubaleka kwiGugs Race? 
NP: Yonwaba, kodwa ulandele imigaqo yabo bajongene nomdyarho kwakunye namagosa endlela. 
IS: Isihloko somdyarho sithi, “uxolelwaniso” kuthetha ntoni kuwe oku, kwaye ngalo mdyarho lungaxhamla njani uluntu ngokubanzi? 
NP: Uxolelwaniso lithatyathwe kwelo lezepolitiki. Sithi ayingomsebenzi karhulumente kuphela ukwakha ubumbano. Wonke ummi weli unendima anokuyidlala ekwenzeni eli lizwe lethu lihle ngcono. Sayithathela kuthi ezandleni lo nto singamalungu eqela leembaleki laseGugulethu iGugs Athletic Club. So, kum uxolelwaniso luthetha ukuba ndiyazixolela mna, nokuqhubeka ebomini bam, emva koko lo nto iphumela nakwabanye.",Usomashishinikazi uzakubaleka eGugulethu
"Unganikezeli ithuba lisekho, Ungaxhalabi akukonakali nto, Ungothuki akufanga mntu, Inkxaso engumangaliso ikulindile, Ithuba lesibini lisekho, Akokuphela kobomi, Ubomi buyaqhubeka abumanga, Umzuzu nomzuzu wusebenzise ngokuhlakanipha, Ithuba lesibini likulindile.  
Uneentsuku, uneeveki , uneenyanga unonyaka, Esikufunayo kuwe yingqiqo, Ixesha onalo ulisebenzise ngokuhlakanipha, Elokudlala ixesha alikho, Khala ubuye uzithulise, Ixeshana onalo lisebenzise ngenkathalo, Buya kweli tyeli uqule waligangatha, Musa ukuzenza ixhoba lotywala, Musa ukuzenza idini kooNdabazabantu, Musa ukuzenza intlekisa kwiintshaba, Ungaxhalabi kule ngxokolo awuwedwa, Inkxaso oyinikwayo yamkele ngobubele, Inkxaso uyisebenzise ngobunono nobuhlakani.  
Ukhubeka kwakho ayikokuphela kobomi, Awufundeli mntu,awufundeli bantu, Yamkela ingcebiso ezakhayo, Ugxoth’ingcinga ezingendawo zingakuphazamisi, Ulonwabo alupheli, ulonwabo alugqithi, Ubomi bona buya phambili, Imigibe kaSathana yitsibe ngowenkawu umtsi, Sukungena kwimbutho ezingakhiyo, Ikamva lakho lisezandleni zakho, Bayeke baphunge ngawe, Bayeke bathethe baxeg’imilomo, Vuk’uvuthulule uland’ekhondweni, Sul’ezonyembezi uxhabashe kwakho. 
Huntshu! kwabaphumeleleyo kwibanga leshumi, Ngxesi kwabawe nganeno , Ubomi ngumzamo, imfundo likhakha, Imfundo sisixhobo esingenakoxuthwa nangubani, Elowo makavuke azivuthulule aland’ekhondweni, Akukonakali nto, ixesha lisavuma, Imfundo sisitshixo sobomi , AKULAHLWA MBELEKO NGAKUFELWA.",Akulahlwa Mbeleko Ngakufelwa
"Limiselwe unyaka ozayo ityala likasomashishini waseBhayi uChris Panayiotou ojongene netyala lokuba ngungqondongqondo ekubulaweni konkosikazi wakhe, uJayde. 
Ityala limiswe yiJaji elichopheleyo uDayalin Chetty ngenxa yobungqina obungade buqine ngenxeni yobungqina obungena imihla ngemihla. 
Ityala lizakubuyela iintsuku ezintathu kunyaka ozayo ngomhla we-19 kuTshazimpuzi, 5 Canzibe kwanangomhla we-12 kweyeSilimela 2017. 
UJayde (28) waxhwilwa ngenyanga kaTshazimpuzi kunyaka ophelileyo, exhwilwa ngongasekhoyo uSizwezakhe Vumazonke ngethuba elinde imoto emthutha rhoqo ukuya eRiebeek Girls College eTinarha, apho waye ngumhlohli khona. Waqapheleka ukuba uxhwiliwe emva kokuba imoto leyo yafika engekho kwindawo aqhele ukulinda kuyo kwaye engasafumaneki nasemnxebeni wakhe. 
UPanayiotou, usengaphakathi eziseleni ukusukela oko wafumaniseka ukuba unento yokwenza nokubulawa kukankosikazi wakhe kunyaka ophelileyo.",Limiselwe unyaka ozayo ityala likaPanayiotou
"INOVELI emalunga namahla ndinyuka wamakhwenkwe amabini, emhlophe nentsundu. Ingxaki kukuba abavunyelwa ukuba boluke bobabini. 
Oku kuqulathwe kwincwadi kaSiphokazi Mpofu eza kuphehlelelwa eMdantsane Indoor Sports Centre ngoMgqibelo (17 kuTshazimpuzi). 
Ebalisela I’solezwe lesiXhosa, uMpofu uthe: “Incwadi eyinoveli uZajik’ izinto ibhalwe yagqitywa ngowama-2016 yaza yathunyelwa eKapa kwaCentre for the Book ukuba ihlelwe kuluhlu lweencwadi elicela isibonelelo sokwenzelwa incwadi. Kulapho iye yamkeleka yaza yapapashwa khona.” 
“Ibali eli lingamahla ndinyuka kaJacob Emms noLisakhanya Mnwana emveni kokuba bengavunyelwanga ngooyise ukuba boluke kunye,” utshilo uMpofu. 
UMpofu uthi kweli bali kukho ukungquzulana nokunyevulelana okungubangelwa ngumsinandozele wombangazwe wamandulo. 
“Kwakhona sifumana ukuqwalasela izigaba ngezigaba xa inkwenkwe isiya ethontweni ingakumbi xa ingavunyelwanga ukuba yoluke. Sifumana izigaba ngezigaba ezikhokelela ukuba ooyise bala makhwenkwe bajike kwizigqibo zabo zangaphambili. 
“Njengethandazwe ndibone kukungile ukuveza iimvakalelo zam elubala ngobume belizwe lethu kwesi isizukulwana ngethemba lokukhulula amaqhina axake isizwe. Ndikwajonge ukuthunuka nokuvuseleka izazela zowethu ngemiba edl’ umzi,” kutsho uMpofu. 
UMpofu uthi isizukulwana ngasinye sinoxanduva lokusombulula amaqhina ezinto ezichaphazela intlalo yoluntu ingakumbi xa imeko isiya ibamaxongo. 
“Eli lilinge lam lokuqala kwiminyaka emininzi ndingumbhali osakhasayo. Ndibulela kuwo wonke umntu owenze layimpumelelo eli linge ingakumbi uEcpacc (Eastern Cape Provincial Arts and Culture Council) noCentre for the Book nosapho lwakwaMpofu ngokubanzi.”","Zajik’ izinto, kuphehlelelwa incwadi eMdantsane"
"Umkhuseli woluntu kweli uThuli Madontsela uzakuba esothula intetho ephambali kwiyunivesithi yase North West eMafikeng namhlanje. Ingxelo ithi lentetho yomkhuseli woluntu izakugxila kwingxaki ezijongene nawo amaziko emfundo ephakamileyo,imfuno zabafundi kwanezinto abazilindeleyo kurhulumente. UMadontsela uzakuthetha nabafundi kunye nabafundisi ntsapho malunga nendima yabafundi ekwakhiweni kwelizwe. Lo mkhuseli woluntu ngaphambili umemelele ukuba abantwana abaphuma kumakhaya ahluphekayo banikwe ingqwalasela kwinguqu ekuxoxwa ngazo kwimeko yemfundo ephakamileyo. 
 UMadontsela umemelele ukuba abafundi mabohlukane nokutshisa izinto zikarhulumente xa beqhuba uqhankqalazo. ”Ukutshatyalaliswa kwamaziko woluntu nakarhulumente akusombululi ngxaki koko kwenza nzima impilo yabantu belizwe ngokubanzi,”uthethe watsho uMadontsela. Lo kaMadontsela uyagqibelisa emsebenzini wakhe wokuba ngumkhuseli woluntu ekupheleni kwalenyanga nanje ngoko ixesha lakhe lifikelele esiphelweni. UBusisiwe Mkhwebane utyunjwe ukuba angene kwesisikhundla ukusukela ngomhla wokuqala kwinyanga ka Novemba emva kokubetha bonke abo ebekhuphisana nabo ngesisikhundla.",Wenza intetho ephambili kwiyunivesithi yase Mntla Ntshona Madontsela
"Aziva echulumancile amagqiyazana amabini aseMpuma Koloni emva kokuba echongwe njengalawo azakuthi abekuqeqesho lweenyanga ezintandathu bethunga phantsi kwalowo sele ephume izandla ekuthungeni iimpahla uThula Sindi.  
Aba bazakuntingela eRhawutini nguNomfuneko Kenyane waseMdantsane kwakunye noAthi Banoyolo Qina waseTabase eMthatha. 
Bebonke bebelishumi abathungi ebebekhuphisana kumnyhadala wefashoni yeBuyel’Ekhaya eOrient Theatre bebonisa ngeempahla zabo abazithunga ngokwabo. 
UKenyane (35) uthi emvuyisayo kukuba uzakusebenza nomntu osele edumile kwaye oneempahla ezikumgangatho ophezulu uThula Sindi. Uthi okunye kukuba ungumntu wabantu osoloko efikeleleka. 
“Ndizakutyebisa ulwazi lwam nangakumbi kuba uhlobo lweempahla zikaThula Sindi luyelelene nohlobo endenza ngalo. Bendisebenzile naye ngaphambili silunguselela olu suku khange kubekho lula,”utshilo uKenyane. 
UQina (31) nosele eneminyaka elishumi ethunga uthi, oku ebengakulindelanga kuba ukhuphiswano belunzima kwaye noogxa bakhe ekuthungeni ebekhuphisana nabo bebezimisele. 
UThula Sindi encokola neli phephandaba udize ukuba ininzi italente eMpuma Koloni, leyo into ayinokukhanyelwa. “Into enqabileyo ngamathuba kuphela”. 
Uluntu belusonwatyiswa yimvumi yomngqungqo uSelaelo Selota kwakunye noMadosini.  
Oosaziwayo abaphume izandla abebe zimase umnyhadala nguLaduma Ngxokolo, Thula Sindi, Taibo Bacar kwakunye noGert-Johan Coetzee. 
abongile.ginya@inl.co.za",Bachongiwe abanethuba lokusebenza noThula Sindi
"Iqela lesizwe lebhola ekhatywayo loMzantsi Afrika lidlale imidlalo emibini, omnye udlalwe kwimpelaveki edlulileyo – omnye udlalwe ngoLwesibini wale veki.  
Iziphumo zale midlalo yomibini zibonisa umsebenzi omkhulu okufuneka wenziwe nguShakes Mashaba. Umdlalo wokuqala wokuzibekela indawo kwindebe yehlabathi ezayo obuphakathi kweBafana Bafana neBurkina Faso uphele ngo’1-1.  
Ukuze uMzantsi Afrika ubuye uphethe inqaku elinye uncedwe ngu-Itumeleng Khune oqande amanzi engen’endlini amatyeli aliqela ngenxa yokusindwa kwabadlali basemva. Lo nozinti weBafana uvale ipenela neebhola ezintathu ezimbi engeziqhokre kabuhlungu uMzantsi Afrika. 
Ebusuku ngoLwesibini kwakhona aBafana Bafana badlale ntanganye ngo’1-1 kumdlalo wobuhlobo neGhana, eMoses Mabhida Stadium. Nangona le midlalo ibingalingani ngokubaluleka – kodwa iingxaki ezithe zavelela iqela likaMashaba zingalifaka engxakini ilinge lokuya kwiFIFA World Cup ngo’2018. Kuyo yomibini le midlalo, aBafana Bafana, abakwazanga ukudlala umdlalo odibeneyo, iibhola zabo ziphelela esithubeni kuphinde kubenzima ukuyifumana ibhola. Uzivumile ezi ngxaki uShakes emva komdlalo weGhana. “Asikwazanga ukudlala kwisiqingatha sokuqala ngendlela ebesifuna ngayo.  
Kodwa besifuna ubona abadlali abatsha kulo mdlalo. Kwisigaba sesibini izinto ziye zatshintsha emva kokuba senze iinguqu. Ingxaki yethu ngoku kukuba siyayilahla ibhola siphinde sisokole xa kufuneka siyifumene,” utshilo uShakes emva komdlalo weGhana. UMashaba kunyanzelekile alifumanele indawo kwindebe yehlabathi iqela lakhe ukuba akafuni libesehlazweni lokubonwa njengezifede ezonwabela ukudlalela imidlalo yobuhlobo. Kufuneka aBafana badlule kwiSenegal, Cape Verde neBurkina Faso ukuze baye kwindebe yehlabathi eRussia.",Akonelisekanga kwaphela liqela lakhe uShakes
"Ukuba unomnqweno okanye iphupha lokusasaza ibhola yombhoxo kumabonakude – eli kunokwenzeka lithuba lokuzalisekiswa kwephupha lakho.  
ISuperSport ikhangela abasasazi abathandathu abaza kusasaza umbhoxo eMpuma Koloni, eGoli naseKapa. Kwesi sithandathu sabasasazi kufunwa ababini besiXhosa, ababini besiNgesi nababini besibhulu. Abachongiweyo baza kusasaza iSuperSport Rugby Challenge ezakubanjelwa kweli phondo.  
Abanomdla bayamenywa kuvavanyo ngomhla wesithathu (03/April) eSt George’s Park Cricket Stadium. OseKapa angaya eNewlands Rugby Stadium kwangomhla wesithathu.  
Kanti oseGoli angaya kwaSuperSport ngomhla wesixhenxe.",Ikhangela abasasazi besiXhosa iSuperSport!
"INQUNUNU yesikolo samabanga aphantsi iBlythswood Junior eNgqamakhwe, etyholwa ngokuquqa idlwengula umfundi wayo oneminyaka elishumi elinesithathu (13), ibingase ithi “vuleka mhlaba ndingene” ngethuba ivela kwinkundla kamantyi eNgqamakhwe. 
USiviwe Shosha, wakuNomaheya, oneminyaka engamashumi amahlanu ananye (51), ubanjwe ngamapolisa ngomhla wama-27 kwinyanga ephelileyo, emva kokudlwengula lo mfundi iinyanga ezintlanu. 
Iingxelo zithi le titshala, etshatileyo futhi enabantwana abane, ibidlwengula lo mfundi ngokuthi imqhathe ngemali. 
“Kwamanye amatyeli, le titshala ibiye imbizele kwayo emva koko imdlwengule ze imvale umlomo ngemali. Kwelinye ityeli, ixhoba lalingaphilanga kwanyanzeleka inqununu ilise ekliniki, endaweni yokumleqisa ekliniki, le nqununu yaqala ngokumdlwengula emini ilanga lihlab’ umhlaba,” batsho abasemfuthweni wolwazi. 
Kuvakala ukuba uShosha sele eyifakile imbalelwano yokuyeka kumsebenzi wakhe kwisebe lezemfundo. 
Isithethi samapolisa uKapteni Jackson Manatha, uthi le ntwazana iqatshelwe ngabazali bayo ukuba itshintshile ngokwesimilo. “Xa bezama ukubuza unobangela, ivele yabaxelela ukuba idlwengulwe ngumrhanelwa ukusuka kweyoKwindla ukuza kweyeKhala kulo nyaka,” utsho uManatha. 
Ngethuba evela enkundleni, uShosha ungene sele ejonga uluntu oluzokumamela amatyala, emva koko wajonga phantsi – kubonakala ukuba simenza abenedyudyu isehlo atyholwa ngaso. Iqaqobana lamalungu osapho lakwaShosha nabasebenza naye esikolweni, bebekhona enkundleni. 
Abakhange babonakale abazali okanye izizalwane zexhoba. 
Kusaqalwa nje ukuxoxwa kwebheyile kaShosha, umtshutshisi uYandisa Mhaga, uxelele inkundla ukuba bayasichasa isicelo sebheyile ngakumrhanelwa. “Akuna kuba semdleni wobulungisa ukunika ibheyile umrhanelwa. Okwesibini umphandi wetyala akekho enkundleni nanjengoko esajongene nomba wezolonyulo,” utshilo uMhaga. 
UChristina Shosha nongumama wale nqununu, ethetha neli phephandaba uthe: “Sixheleke kakhulu thina kuqala sisehlo esenzekileyo, sele kungase igqithe le nto kuba nasekuhlaleni asijongwa kakuhle. Mna ndisola ukuba wenzelwe iyelenqe unyana wam.” 
UChristina ukwadize ukuba unyana wakhe ungumntu otya iipilisi zesifo seswekile, nalapho kufuneka atye ukutya okusempilweni, asele neepilisi ngendlela efanelekileyo, “kodwa ngoku oko kuza kuba nzima xa eseluvalelweni”. 
Isithethi sesebe lezemfundo eMpuma Koloni uMali Mtima, uthi ezi zityholo zityatyekwa uShosha ziyothusa. “Ootitshala kufanele ukuba ngabo abakhusela abantwana esikolweni. Siyamgxotha thina utitshala ofunyenwe enetyala lokudlwengula, futhi siphinde senze ukuba angaze aphinde asebenze njengotitshala,” utsho uMtima. Igqwetha likamrhanelwa uSiseko Nginda, licele inkundla ukuba “ihlukane nokungcikiva amalungelo omrhanelwa” ngokuthi imkhulule eluvalelweni. Isicelo sebheyile sikaShosha sakuxoxwa ngoMvulo,08 eyeThupha.",Isidlwengu sakuNomaheya
"UMzantsi Afrika ufumene ithamsanqa elikhulu embuthweni weqakamba wehlabathi. Ekuqaleni kwale veki, umbutho olawula iqakamba kwihlabathi (International Cricket Council) ubhengeze kwikhasi lonxibelelwano, uTwitter, okokuba indebe yehlabathi yamanenekazi (Women’s T20 World Cup) iza kusingathwa nguMzantsi Afrika ngo-2022. Le yeyona tumente enkulu kwiqakamba yehlabathi edlalwa ngamanenekazi. Indebe yehlabathi yeqakamba yamanenekazi idlalwe izihlandlo ezisixhenxe ukuza kuthi ga ngoku. Le iza kudlalelwa eMzantsi Afrika iza kube iyeyesibhozo. Ziindaba ezemnandi kakhulu ezi kumanenekazi oMzantsi Afrika aqhuba kakuhle kakhulu kwindebe yehlabathi eqhubekayo ngoku kwilizwe lase-Australia. 
Namhlanje, uMzantsi Afrika uphakathi kwamazwe amane aza kudlala imidlalo yamanqam ephambi kowamagqibelakankqoyi. Uza kudibana ne-Australia engusotheko kwibala laseSydney Cricket Stadium. Ngeke kubelula kwiqela lesizwe loMzantsi Afrika ngoba lidibana ne-Australia esele iyiphumelele indebe yehlabathi izihlandlo ezine zonke. Iintokazi zoMzantsi zifikelele kwisigaba esiphambi kwesokugqibela emva komdlalo obuphakathi kwazo neWest Indies oye wachithwa ngenxa yemvula – kodwa zingabethwanga nakanye kwimidlalo kaGroup B. Kanti kuGroup A, ilizwe lase-India liza kuqubisana namaNgesi ngorhatya namhlanje. Ewonke amazwe athi athathe inxaxheba kwindebe yehlabathi yamanenekazi alithoba. 
ANA…",Indebe yeqakamba yamanenekazi iza eMzantsi Afrika ngo-2022
"Umqeqeshi weGolden Arrows, uMandla Ncikazi, uthi uzingoba isifuba ngomsebenzi omhle owenziwe liqela lakhe ukusukela oko kuthe kwaqala  isizini. Oku kuthethwe nguNcikazi emva kokuba Abafana Bes’thende benze imbali ngokuphumelela iQ2 Innovation okokuqala kwimbali yebhola ekhatywayo. Isibhengezo ngewonga elikhatshwe sisigidi esinesiqingatha serandi (R1.5-million) senziwe yiPSL ngoMvulo, ekuqaleni kwale veki. Ngumsebenzi omkhulu lo owenziwe nguNcikazi – othathe iintambo ezishiywa uSteve Komphela owasabela ubizo kwiMamelodi Sundowns emva kokuhamba kukaPitso Mosimane ekuqaleni kwesizini. 
Abafana Bes’thende boyise iSundowns ebiqhube kakuhle nayo kwiQ2 Innovation – eyasungulwa kwiminyaka edlulileyo ngelizama ukukhuthaza amaqela adlala kwiPSL. “Okubalulekileyo kuko konke kukubulela abadlali bethu nabaqeqeshi ngefuthe labo elithe lasinceda ukuze sikwazi ukuqokelela amanqaku amaninzi ngaphezulu kwamanye amaqela (akhe aphumelela iQI) emidlalweni esixhenxe,” utshilo uNcikazi ngovuyo olukhulu. 
“Ngenxa yomfutho senze imbali ngokuba liqela lokuqala KwaZulu-Natal eliphumelele into enjena. Ngaphezulu kwalo nto, amanqaku alishumi elinesithandathu esiwazuzileyo nemidlalo esiyiphumeleleyo mininzi ngaphezulu kunamaqela awakhe aphumelela iQ Innovation ngaphezulu. Andiqondi ukuba akhona amazwi anokucacisa indlela endizingomva isifuba ngayo ukuba yinxalenye yeGolden Arrows,” Impempe.com, imcaphule ngaloo mazwi uNcikazi. Umqeqeshi unethemba lokuba Abafana bes’thende baza kuloleka liwonga abalifumeneyo. 
“Endikuthandazelayo ngoku kukuba impumelelo yethu isilole ukuze sihlale sikulambele ukufumana iQ Innovation elandelayo. Lo nto singayenza ngokuqokelela amanqaku alishumi elinambini emaqeleni aseLimpopo aza kudlala nathi ebaleni lethu, iSugar Ray Xulu Stadium,” utshilo uNcikazi, onexhala kuba amaqela eza kuyijonga ngenye iGolden Arrows ukusukela ngoku. “Kufuneka sibambelele kwindlela esenza ngayo izinto ngoba okulindelwe kuthi kukhulu ngoku. Kumnandi kodwa ngoba iingqondo zethu beziphilile ngoba besingadlali neqela sibe sijonge indawo elikuyo,” utshilo uNcekazi.wabo.",UNcikazi uzingomba isifuba ngomsebenzi weGolden Arrows emva kokuphumelela iQ2 Innovation
"LUMANGALISEKILE usapho lakwaSikhafungane emva kokuba intombi yabo eyayithinjwe eKraaifontein ifunyenwe eMthatha malunga neekhilomitha eziliwaka kude nekhaya. 
U-Anathi Sikhafungane oneminyaka engama20 waseKraaifontein wagqityelwa esiya kwisikolo sasebusuku eBloekombos ngomhla we12 kweyoMsintsi. 
Endaweni yokuba abuye nanjengoko lalulindele usapho, bafumana umyalezo owoyikisayo emnxebeni owawusuka kubathimbi bakhe. 
Wawusithi lo myalezo: “Usaphila. Andizukumonzakalisa okanye ndimbulale. Ndifuna ukwenza imali ngaye.” 
“Ungumntu olungileyo. Xa ndigqibile ngaye ndizakunixelela apho manimlande khona. Andingomntu ongcolileyo qha ndidinga imali.” 
Emva koko usapho luthi lwaya emapoliseni lufuna uncedo kodwa luthi aluzange lufumane nkxaso nangona bagqithisa nalo miyalezo bayifumanayo. 
Usapho lwaye lwabhenela ebahlalini lucela ukukhangeliswa uAnathi. Umalume wakhe, uMichael Sikhafungana ubalise wathi: “Emva kokuphuma kwesikolo, wakhatshwa ngomnye umfundi ukuba bayokuhayikha. Kwamisa iAvanza kwavela ibhinqa lamnyanzela ukuba makangene ngaphakathi uAnathi. Elo bhinqa lamnika isiselo. Yinto yokugqibela ayikhumbulayo leyo phambi kokuba avuke kwigumbi elingenazifestile ekunye namanye amantombazana.” 
NgoLwesine weveki ephelileyo, uAnathi wavuka kwenye imoto eyayizele qhu ngamadoda wabona uphawu lwendlela olukhomba uMthatha. 
“Bamshiya ethafeni kodwa wakwazi ukuhamba de wabe ufumana uncedo. Ngethamsanqa wawukuye umnxeba wakhe waze watsalela usapho lwethu olulapho.”",Lifunyenwe eMthatha ibhinqa ebelithinjwe eKapa
"Inkqubela eyenziwe liqela lombhoxo laseBhayi liyibeke endaweni entle kakhulu kwiCurrie Cup.  
Emdlalweni wombhoxo obubanjelwe eMthatha Stadium kwiveki ephelileyo, iEastern Cape Elephants ivuthulule iBorder Bulldogs ngo’37-12.  
Umqeqeshi we-Elephants, uChumani Booi, uthi uyivuyele kakhulu impumelelo ezuzwe liqela lakhe, watsho esongeza ngelithi abadlali bakhe baza kuzinikela nakwimidlalo elandelayo.  
“Sinalo ithuba elihle ngoku lokuba phakathi kwamanye amaqela aya kwimidlalo eyandulela amagqibelakankqoyi. Kodwa lo nto ayithi siza kuweya amaqela ebesiza kudlala nawo. Siza kuzimisela kuyo yonke imidlalo ezayo,” uBooi utshilo. 
Ephefumla emva komdlalo ngendlela abadlale ngayo abadlali bakhe, okaBooi uthe: “Benze yonke into ngendlela ebesilungiselele ngayo. Kodwa ikhe yafuna ukubabhida iBulldogs kwisiqingatha sokuqala. Ndiyayivuyela kakhulu impumelelo esiyizuzileyo.” Yena umqeqeshi weBulldogs, uTiger Mangweni, uyivumile induku watsho ecela uxolo kubalandeli emva kokubethwa kweqela lakhe ngendlela engathandekiyo.  
“Okokuqala ndicela ukuxolisa kakhulu kubalandeli baseMthatha. Ukuthi siqala ukuza kubo sibe sesibethwa. Idlale kakuhle iEC Elephants. Amakhwenkwe wethu khange abe nazo iimpendulo kwindlela edlale ngayo,” utshilo uMangweni. 
Ukubethwa kweBorder kuthetha ukuthi ayizokubakho kuluhlu lwamaqela aza kulwela iindawo kwimidlalo eyandulela amagqibelakankqoyi. UMangweni uthi okuseleyo ngoku kukuba iqela ligqibe isizini lizuze impumelelo.  
“Ewe, asizukuya emdlalweni owandulela amagqibelakankqoyi. Kodwa siliqela kufuneka silwele impumelelo kwimidlalo eseleyo ukuze sizame ukubuyisa isidima sethu.”  
Ezinye iziphumo zeCurrie Cup First Division: Valke 31-17 Boland Cavaliers, Griffons 47-28 Leopards, Jaguares XV 83-3 SWD Eagles.",UChumani Booi uvuyela inkqubela yeqela lakhe
"Ukubuya kukaHappy Jele kwi-Orlando Pirates kuzakwenza umahluko kweli qela xa lidlala neJomo Cosmos, ngoMgqibelo. 
UJele ubuyile kumenzakalo ebenawo emlenzeni, kwaye uzakubuyela avale indawo kaNtsikelelo Nyauza, onqunyanyisiweyo emva kokuba efumene ikhadi lesine elityheli kumdlalo wePirates neMaritzburg United kwiveki ephelileyo. 
Kwabanye abadlali abenzakeleyo kwiPirates, umdlali wangemva uSiyabonga Sangweni, uzakubonana nogqirha mayela nomenzakalo wakhe edolweni. 
UThandani Ntshumayelo naye uye wenzakala emlenzeni kumdlalo wabo neMaritzburg, kwaye uzakukhe ajongwe ngugqirha. U-Oupa Manyisa, nosandula kubuya emenzakalweni uqalile ukuziqeqesha neqela, oko wathi wenzakala ngoSeptemba wonyaka ophelileyo. Kodwa kulindeleke ukuba abuyele emdlalweni ngo-Epreli. 
Ukubuya kukaJele kuzaku- liqinisa udonga labadlali bangemva bePirates, kuba basokole kakhulu kwiveki ephelileyo kumdlalo abadlale kuwo ntanganye, neMaritzburg.",UHappy Jele ukulungele ukudlala ngoMgqibelo
"Emva kwethuba elide uSteve Komphela ekhangena umdlali waphambili, ngoku ude wamfumana. Amakhosi abhengeze uLeonardo Castro njengomdlali wawo ngale ntsasa. UCastro uzakuqala ukudlalela iKaizer Chiefs xa kubuyelwa enkomeni emva kweeholide zokuphela konyaka okanye ekuqaleni konyaka ozayo. Le ndedeba yaseColombia bekusoloko kukho amahum-hum ayayamanisa neChiefs – kodwa kungekho siqinisekiso. Emva kokuhlala ngaphandle kokudlala ixesha elide, uCastro akakwazanga ukufaka amagowuli kwiDowns ithuba elide. 
Lo nto akukacaci nokuba yenziwa kukufa kweCBD eyayisenziwa yimvano yabadlali abathathu ababeyingozi kakhulu kwibhola yelizwe loMzantsi Afrika: uLeonardo Castro, uKeagan Dolly noKhama Billiat. Ukufika kwalo mdlali zindaba ezincumisayo kuKomphela osazingela indebe yokuqala njengomqeqeshi weChiefs. UCastro kulindeleke ukuba akhuphisane nabadlali abafana noBernard Parker noGustavo Paez – okuvakala iindaba ezithi ufunwa shushu nguPitso Mosimane.",Amakhosi atyikitye ifolosi yeMamelodi Sundowns!
"Owayesakuba yinjinga yeWBA neIBF kwihlabathi, uBrian Mitchell, uyalincoma izinga lamanqindi aseMzantsi Afrika. Le ndedeba ikuthethe oku ngethuba ikutyelelo labucala eMonti ngoLwesihlanu weveki ephelileyo. 
 Kwinyanga kaCanzibe, uHekkie Budler, wenze imbali ngokuthi abe yimbethimanqindi yokuqala eMzantsi Afrika ebambe iWBA neIBF ngaxeshanye. UBudler uziphumelele eJapan iintshinga zakhe emva kokubetha uRyoichi Taguchi ngamanqaku. 
“Intle kakhulu into eyenziwe nguHekkie. Akekho umntu owakhe wayenza le nto ayenzileyo. Nendlela ayenze ngayo iyancomeka, ndiyamvuyela ngoba ndiyamazi ngumfana osebenza ngokuzimisela. URyoichi Taguchi ube yintshatsheli iminyaka emihlanu engabethwa, uHekkie umvingcele ekowabo eJapan. Ayonto ilula leyo,” utshilo uMitchell. 
UMitchell unqwenelele impumelelo intshatsheli yeWBO kudidi lweNtambanani, uZolani Tete, eza kulwa kwiSuper 8 ethembisa ukunika imbethimanqindi ephumelele le tumente intywenka yemali. “Ndimnqwenelela impumelelo uTete.  
Umele ilizwe lethu kula tumente. Impumelelo yakhe iza kubeka amanqindi wethu kwinqanaba eliphezulu,” utshilo uMitchell. 
Ephefumla ngeembethimanqindi ezisakhulayo nezibonakala zinekamva eliqaqambileyo, uMitchell uthe:  
“Liqaqambile ikamva lamanqindi kweli lizwe. Kukho abafana abanjengoAzinga Fuzile ekulindeleke ukuba babe ziintshatsheli zehlabathi zangomso.” 
Lo kaMitchell uphose amazwi kwintshatsheli yeWBO Afrika kudidi lweLight weight uSiphiwe Vetyeka, osesibhedlele emva kokutshayiswa yimoto kwinyanga kaTshazimpuzi.  
“Ndandingomnye owayesasaza kumlo wakhe noThompson Mokwana. Wadlala kakuhle kula mlo. Yanga angakhawuleza aphile,” utshilo uMitchell. 
Kwezinye iindaba zamanqindi, ilishiyile eli phakade imbethimanqindi ebiseze ngobuso elizweni yaseLitha, uSimphiwe Mayeza.  
UMayeza yimbethimanqindi yesibini yaseLitha esweleke kwisithuba seenyanga ezilithoba. Kunyaka ophelileyo kweyoMsintsi, enye yeembethi manqindi zaseLitha, uSinethemba Magibisela, yasutywa kukufa emva kokuhlatywa.",Mitchell: Liqaqambile ikamva leembethimanqindi zoMzantsi
"OWAYEKADE ebhexesha iBhrakfesi Eyondlayo Ekuseni (BEE) kuMhlobo Wenene FM, uPutco Mafani, ubuyela kwesi sikhululo emva kweminyaka abaphulaphuli bengasamvi kunomathotholo. 
UMafani ubuyela kuMhlobo emva kokulahla ngo2017, emva kweengxelo zokuba uyokuba yinxalenye nesikhululo sikanomathotholo seMSG Africa, esasiza kuvulwa eMonti. 
Ohlebele I’solezwe lesiXhosa uthi uMafani kwesi sihlandlo uza kuba ngumsasazi wezemidlalo. 
“Uza kwenza iinkqubo zemidlalo bezisenziwa ngongasekhoyo uLloyd Sitsheke,” utshilo umthombo oxelele eli phephandaba. 
Eli gqala lomsasazi liza kwenza iinkqubo zemidlalo ezifana nezoLonwabo neMidlalo ngoMgqibelo kusasa nezemidlalo ebusuku, ebezisenziwa nguLoyiso Sitsheke osweleke kunyaka ophelileyo. 
“Uza kusasaza ezemidlalo nakuMasigoduke emva kwemini (inkqubo kaAmaza Ntshanga noZizo Tshwete).” 
Kwakhona, I’solezwe live ukuba iinkqubo zemidlalo ngempelaveki, ebezifudula zisenziwa ngongasekhoyo uSterra Ngqezana, ngoku ziza kwenziwa nguOngeziwe Mjana. 
UMjana ngumsasazi wezemidlalo kwiTruFM. 
“Okwangoku akukabikho tshintsho luza kwenziwa kwezinye iinkqubo,” utshilo ohlebele I’solezwe. 
Esi sibini kulindeleke siqale ukusebenza ngokusesikweni ngomhla wokuqala kuTshazimpuzi (April). 
I’solezwe lesiXhosa alikwazanga kufumana impendulo yeSABC ngolu tshintsho.",UPutco ubuyela kuMhlobo Wenene
"Ndibhala ndingumhlali oseMdlekeza Park apha eMthatha.  
Safika apha ngo1986, sathenga iindawo zokuhlala, kude kube ngoku sisahamba eludakeni kodwa sibhatala iirates ezilingana nabantu abahamba kwiindlela zeTar, akasikhathalelanga uMasipala waseKSD tu.",Umasipala waseKSD akasikhathalelanga
"“Kutheni angade axolelwe uKD Matanzima nosapho lwakhe, urhulumente uze nenkqubo yoxolelwano, kwaxolelwa abantu nombutho weNationalist Party, urhulumente uhlala kwipalamente ekwaphalala kuyo igazi likaVerwoerd, uya kumxolela nini uKD Matanzima?” 
Oku kuthethwe nguNkosi uThemba Templeton Matanzima ngethuba esenza amazwi ombulelo kumngcwabo kaNozuko Matanzima eGwatyu. 
 Lo mama yinkosikazi yesithathu kaKD Matanzima owasungula iphandle laseTranskei ngo1976, elathi labhanga emva kokungena korhulumente wesininzi ngo1994.  
UThemba Matanzima uthi izenzo zalo rhulumente zibonisa ukuba akakaxolelwa uKD Matanzima nangona urhulumente weli wathi wangena kwikomishini yenyaniso noxolelwaniso. 
 “Le nto yenza ukuba sibe nemibuzo ukuba uxolelwano yinto enjani, kuba sibona amagama ezikolo namanye amaziko ebethiywe ngegama lakhe ecinywa, okanye kungekho nto ithiywa ngaye kolu lawulo lutsha, uxolelwa nini uKD Matanzima?” uthethe watsho uMatanzima. 
Umemelela ukuba ahlonitshwe uKD Matanzima njengezinye iinkokheli zangaphambili eMzantsi Afrika.  
“Isikolo iMatanzima eCala sajikwa igama sabizwa ngegama likaBathandwa Ndondo, xa ebexolelwe ngezingenzeki ezi zinto,” uye watsho.  
Ngenyanga yeSilimela kulo nyaka, owayesakuba ligosa eliphezulu kurhulumente waseTranskei phantsi kolawulo lukaKD Matanzima, uPeter Madasa wakungqinela oku. 
 “Abantu abaphetheyo ngoku mabakhe ezabo izinto bazithiye ngamaqhawe abo bohlukane nokucima ezi bezakhiwe sithi ngorhulumente waseTranskei,” watsho uMadasa. UThemba Matanzima uthi ezabelungu izakhiwo nezikolo azikatshintshwa. “Zininzi izinto ezingatshintshwanga apha ebezimiswe ngooVerwoerd,  kutshintshwa ezi zika-KD zodwa, ziyekelwe ntoni zingatshintshwa ezi bezimiswe ngabelungu izinto,” ugadlele watsho uMatanzima. 
Uthi igama elithi Transkei ligama elingenatyala natyheneba kuba lichaza nje indawo emi kuyo le ngingqi. 
 “Kutheni kufuneka soyike ukubiza igama elithi Transkei, ligama elingena nto eli, lithetha nje indawo esihleli kuyo,” utsho uMatanzima.  
Urhulumente wentando yesininzi umisele inkqubo yokuguqulwa kwamagama akudala kufakwa amagama amatsha ahambelana neli xesha. Nangona kunjalo,  asemaninzi amagama ezitalato abiza uHertzog, Louis Botha noVerwoard kweli loMzantsi Afrika.  
UMlawu Tyatyeka obesakuba ligosa elilawulayo kwiPANSALB eMpuma Koloni nakwikomiti ejongene nokutshintshwa kwamagama, uthethe wathi malunga noku. 
 “Unyanisile umhlekazi ukuba sixolela lula kubelungu, sithatha ixesha elide ukuxolelana sodwa. Kulo mcimbi wamagama la mthetho ulawula la nkqubo ukhuthaza ukususwa amagama anyembayo okanye asondele kucalulo lwabantu, saxakwa kukujika iGrahamstown neSomerset East kuba abelungu balwa ngala magama besebenzisa umthetho, awakajikwa nangoku,” uthethe watsho uTyatyeka.",Makaxolelwe uKD Matanzima
"Abadlali abathe baqaqamba kwisizini ka-2017/18 nguPercy Tau noSiphesihle Ndlovu. La matyenyhana azixathulele kwiimbasa ezinikwe abadlali abaqaqambileyo kumsitho we-Absa Premier Soccer league obubanjelwe eSandton Convention Centre, eGoli, namhlanje ebusuku. Emva kokufaka amagowuli nokunceda iMamelodi Sundowns ephumelele indebe yePSL ityeli lesibhozo, uTau ugoduke egodle amawonga aphambili: umdlali wesizini kunye nomdlali ochongwe ngabanye abadlali. 
Kanti yena umqeqeshi wakhe uPitso Mosimane unikwe iwonga lomqeqeshi obalaseleyo kwisizini ka-2017/18. umdlali weMaritzburg United onekamva eliqaqambileyo, uSiphesihle Ndlovu, ugoduke encumile emva kokuthatha iwonga lomdlali osemncinane wesizini nelomdlali wasesiswini obalaseleyo. 
               
UTau nefolosi yePolokwane City egama linguRodney Ramagalela bohluelele ngemali angamawaka angamashumi amabini anesihlanu (R25 000) emva kokubambana ngamagowuli alishumi elinanye kwindawo yokuqala kwisizini egqithileyo. Unozinti weKaizer Chiefs, u-Itumeleng Khune, ufumene iwonga likanozinti osebenze kakuhle kwisizini ephelileyo nakubeni iChiefs iphinde yavala isizini ingafumenanga ndebe. Umdlali ofake igowuli elithe laqaqamba kuwo onke kwisizini ka-2017/18 nguSiphelele Magubane 
  
Ewonke amawonga ahambe ngolu hlobo: 
  
■ Footballer of the Season: Percy Tau (R250 000) 
■ Player’s Player: Percy Tau (R200 000) 
■ Coach of the Season: Pitso Mosimane (R75 000) 
■ Young Player of the Season: Siphesihle Ndlovu (R50 000) 
■ Goalkeeper of the Season: Itumeleng Khune  
■ Defender of the Season: Siyanda Xulu (R50 000) 
■ Midfielder of the Season: Siphesihle Ndlovu (R50 000) 
■ Goal of the Season: Siphelele Magubane 
■ Absa Top Goal Scorer: Percy Tau noRodney 
Ramagalela (R25 000) 
■ NFD Top Goal Scorer: Mwape Musonda 
noPeter Shalulile 
■ MTN 8 Last Man Standing: Ronwan Williams 
■ Telkom Knockout Player of the Tournament: 
Amr Gamal 
■ Nedbank Cup Player of the Tournament: 
Lebogang Maboe 
■ Nedbank Cup Most Promising Player: 
Lebogang Maboe 
■ MDC Precious Find: Siboniso Conco 
■ MDC Diski Shield: Itumeleng Shopane",UTau noNdlovu bazixathulele kumawonga wePSL!
"Umdlali weBlack Leopards, uMwape Musonda, uthi unomnqweno wokwenza imbali ngokufanayo noCillins Mbesuma – owazenzela igama ebholeni yaseMzantsi Afrika ngokufaka amagowuli angamashumi amabini anesihlanu (25) kwisizini enye. Ifolosi yeLeopards, ephuma kwelaseZambia ngokokuzalwa, igoduke newonga lomdlali ofake amagowuli amaninzi emva kokufaka ishumi elinesithandathu (16) kwisizini yePremier Soccer League ka-2018/19. Ngoku uMusonda uzibekele umgomo wokufaka amagowuli angaphezulu kwalawo awafumene kwisizini egqithileyo. Ukusukela kwisizini ka-2004/05, akakabikho umdlali owenze ngcono kunoMbesuma owayengumdlali weKaizer Chiefs ngoko. 
Abadlali abafana noBernard Parker, uPercy Tau, uChris Katongo noSiyabonga Nomvethe bazamile – kodwa abazange bakwazi ukude bafumane amagowuli alingana nakaNtofo-ntofo. “Ndiyamhlonipha kakhulu uMbesuma. Ukufaka amagowuli angamashumi amabini anesihlanu wonke (25) yinto enkulu futhi zonke iifolosi zinomnqweno wokuyenza lo nto. Into awandixelela yona wathi inkunzi kukuhlala ebhokisini ukuba ndifuna ukufumana amagowuli. Ndizamile ukuyenza lo nto ndatsho ndafumana ishumi elinesithandathu (16) lamagowuli. Ukuba ndandikwazile ukusebenzisa onke amathuba, mhlawumbi, ngesithetha ngokuba ndifumene inani lamagowuli elilingana nelikaMbesuma,” utshilo uMusinda, obechulumancile emva kokwamkela iwonga lakhe eThekwini kwimpelaveki ephelileyo. 
Njengokuba uMusonda efake amagowuli amaninzi kwisizini egqithileyo, kulindeleke okokuba atsalane ngaye amaqela amakhulu kwiPSL. Phakathi kwamaqela amfunayo kuthiwa iChiefs iphakathi kwaloo maqela emva kokuba ivale isizini ingaphandle kweTop 8. UMusonda uxelele iintatheli okokuba ukulungele ukutshintsha isikhundla. “Sonke siyakufuna ukukhula ebholeni. Ndiyayibulela iLeopards ngoba iye yandiphatha kakuhle iisizini ezintathu. Ndichulumancile nam ngoba ndiyenzile indima ebonakalayo. Kodwa ndicinga ukuba ixesha lokuba ndiye kwelinye iqela. Ndakumamela ukuba kukho iqela elibeka into etafileni,” uvale ngaloo mazwi uMusonda.",Ikhangela iqela elitsha ifolosi yeBlack Leopards emva kokufumana iwonga
"Le nto ikukufa iyingxaki. Nditsho ngoba ayibhungisi xa isiza. Asinto esingayaziyo – kodwa yinto ekunzima kakhulu ukuyilungiselela.  
Kwiveki ephelileyo, ndothuke kakhulu xa ndifumana umyalezo ovela kumkhuluwa wam, uBuyelekhaya Mkhotheli (uMgxaji) othi uBhuti Mbulelo Kroti akasekho emhlabeni.  
Ndandivile ukuba akaphilanga – kodwa ndaye ndambona omelele emva koko.  
Xa uncokola nomntu ngezinto ezenzeka eLuthuthu; igama likaMcGragor belingakwazi ukungaveli ngoba ebengumntu ondwebileyo, obephila nabantu, ekwangumntu ohlala nabantu belali yakhe noxa ebesisifundiswa.  
Nakubeni ukuthetha ngoMcGragor iyinto efanele iintanga zakhe noogxa bakhe emsebenzini – kodwa andikwazi ukuthi cwaka ngokungathi zange asenzele zinto kule lali. 
Ekuqabukeni kwam kwiminyaka yoo90, uTa McGragor (igama awalithiywa ebholeni) wayesenza izinto ezimbini. Wayefunda; apha elalini engumdlali webhola.  
Kwezo zinto ezimbini ndimazi kakhulu ebholeni – kodwa mandithi gqaba gqaba ngaye kwicala lemfundo. 
 Eli duna laseMaqomeni laphumelela ibanga leshumi eZamukulungisa S.S.S, laze emva koko layokufumana uqeqesho eCicirha College.  
Ngelo xesha imfundo yayingekaqini eLuthuthu. Ukufumana kwakhe imfundo enomsila kwamenza wangomnye weqaqobana labantu abafunde kakhulu apha eLuthuthu ngoo90.  
Usebenzile kwizikolo ezahlukeneyo apha eMthatha – kodwa into endifuna ukuyincoma kuye kukuba zange ayijongele phantsi indawo yakhe nabantu baseLuthuthu.  
Ude walala kobandayo ehlala phakathi kwabo. Yinto enqabileyo leyo ebantwini abakhanyiselweyo, abaninzi bakholwa kukuzikhetha bayokuhlala ezidolophini. 
UMcGragor ebeyithanda inkqubela. Yiyo lo nto wayedlala ibhola ngeentsuku zakhe zobutsha waphinda wangumqeqeshi ngexesha lethu.  
Ngaphandle kwamathandabuzo, uphakathi kwabadlali abenza yaduma iLuthuthu Spurs ekukhuleni kwethu. Abadlali abaninzi awayebaqeqesha kwiSpurs, baye basetyenziswa ngamaqela amaninzi eMthatha nakwenzinye iindawo. 
Ngokwenza njalo, wayezama ukukhulisa izakhono zabadlali belali yakhe – iLuthuthu.  
Apha ndithetha ngoMcGragor – kodwa kwangaxeshanye, ndifuna ukuyiveza into ethi wabanegalelo kum njengomdlali webhola nakwabaninzi endikhule nabo ngoba ebengumqeqeshi okrelekrele noxa ibhola yayitsala nzima ngenxa yeentanda ezazikhatshwa luchuku. 
 Ndandingumdlali ononyawo oluhle futhi onayo ingqondo yebhola. Lo nto wayeyazi futhi eyivuma ngomlomo wakhe. Ngenye imini ndathi kuye: “Ukuba bekukho uphuhliso endaweni yethu, bendiza kuyidlalela iAjax Cape Town.”  
Impendulo yakhe yathi: Njengokuba uthanda ukutshintsha kangaka, ungalunga? Ndamcacisela wade weva. Okunye sasithanda ukuxoxa ngebhola ngoba wayengumlandeli weBush Bucks, mna ndingumlandeli weKaizer Chiefs. 
Baninzi abantu abaxhamlileyo kule ndoda futhi abaziwayo eMthatha ngoba ibinguvul’indlela kunzima.  
Itumente enkulu esadlala kuyo siyiLuthuthu Spurs endicinga ukuba wagqibela kuyo ukuqeqesha into ebhadlileyo yiTelkom Cup eyayibanjelwe eMpeko ngasehlathini. Saqhuba kakuhle apho – kodwa sabethwa singafikanga kwimidlalo yokugqibela.  
Ekuhambeni kwexesha, kwacaca ukuba iyantlukwano inzulu elalini – sagqiba kwelokuba adityaniswe amaqela ebhola aseLuthuthu abizwe ngegama elitsha kodwa elifaka phakathi omacala omabini.  
Wayekhona kulo nto ngoba ibhola ibisesona sixhobo sokuqeqesha umntu omtsha eLuthuthu futhi iyeyona nto ethandwayo.  
Uhambile, ngoku icekwa lishiyeke kwabaphilayo. Zikhona izinto ulutsha olunokuzifunda kubomi bukaMcGragor.  
Ngemfundo nemidlalo, ukwazile ukwenza umahluko entlalweni yoluntu apha eLuthuthu nakwiindawo asebenza kuzo.  
Ngala mazwi nam ndifuna ukuthi uzamile ngoba ubomi bunzima kakhulu. Angakwazanga ukuyenza ishiyekele thina baphilayo.  
Uhambe kakuhle ke Mqoma, sohlala sikukhumbula.","UMcGragor uzamile, icekwa likuthi bantu abaphilayo"
"UDan Malesela uncumile nangona engawafumenanga onke amanqaku. Igowuli elifakwe nguThatayaone Kgamanyane lihlangule iChippa United kumdlalo ophele ngo’2-2 kobu busuku eSisa Dukashe Stadium. Abalandeli abadele ingqele eMdantsane bagoduke bekhululekile emva kokuba iqela labo likwazile ukufaka igowuli lokulinganisa kumzuzu wokugqibela emdlalweni. Lusekhona uxinizelelo kuDan Malesela emva kokuba iqela lakhe lingakwazanga ukufumana impumelelo kumdlalo walo wesine kule sizini.  Amagowuli weLeopards afakwe nguKhuliso Mudau kumzuzu wesithandathu noTumelo Khutlang. AweChippa United afakwe ngu-Andile Mbenyane noThatayaone Kgamanyane. Ukungaphumeleli kwayo iLeopards kuyibeka kwindawo yesine kwiPSL emva kokuqokelela amanqaku amahlanu kwimidlalo emithathu kwisizini entsha. 
Emva kokudlala isiqingatha sokuqala esihle, amaqela omabini aye kwixesha lokuphumla ebambene ngegowuli elinye macala. Itsazise igazi kuqala iBlack Leopards ngegowuli elifakwe nguKhuliso Mudau kumzuzu wesithandathu. Ziphendule iiChilli Boys nazo emva kwemizuzu emithathu ngebhola efakwe ngentloko ngu-Andile Mbenyane oqale umdlalo namhlanjenakubeni engumdlali othanda ukuwuqala ngaphandle umdlalo. Omabini amaqela awuphakamisile umdlalo wawo. UPhathutshedzo noKarabo Tshepe bebeyiphethe mantsantsa iChippa United – maxa wambi ehlangulwe nguDaniel Akpeyi – okunyanzeleke asebenze ngenxa yokuyekelela kwabadlali bakhe basemva. UKert Lentjies noThabo Rakhale bawuthathele kubo umdlalo. Lo nto inike amandla uMark mayambela okuhlasela ekunene obesibenzisana noGamildein obezama noxa ebefuthanyiselwe ngabadlali beLeopards emva. 
Isiqingatha sesibini siqale ngezinga eliphezulu naso – kodwa iLeopards ikhawuleze yangcangcazelisa umnatha kwakhona ngebhola efakwe nguTumelo Khutlang emva kokuba uDaniel Akpeyi eyixhimfele ngamanqindi yangena ebaleni. Emva koko iLeopards ihleli emva ngelizama ukukhusela amagowuli wayo kwiChippa United ebiquqa ibuyelela kumhlaba wayo. UDan Malesela ukhuphe u-Andile Mbenyane, ongabonakalanga kwisigaba sesibini, noRuzaigh Gamildien – iindawo zabo zithathwe nguBuyani Sali noThatayaone Kgamanyane. Injongo kaMalesela ibikukuhlasela ukuze afumane igowuli lokulinganisa. Ukubethwa kweChippa United kuthetha ukuthi yiyo ejijisana netshoba ekugqibeleni kuluhlu lwamaqela ePSL. Igowuli elifakwe ngomzuzu wokugqibela liyihlangule kakhulu iChippa ebisengxakini. 
  
Chippa United: Daniel Akapeyi, Zitha Macheke, Thabo Ntethe, Mark Mayambela, Ruzaigh Gamildien, Thamsanqa Sangweni, Andile Mbenyane, Gerald Modisane, Tebogo Tlolane, Kurt Lentjies, Thabo Rakhale. 
Amalalela: Veli Mothwa, Thatayaone Kgamanyane, Frederic Nsabiyumva, Tebogo Makobela, Boikanyo Komane, Buyani Sali, Daine Klate. 
Black Leopards: Abelhbola Aifimi, Thivhavhudzi Ndou. Tsheamo Mashoene, Djunga Jean Munganga, Marks Munyai, Phathutshedzo Nange, Khuliso Mudau, Eden Nene, Mwape Musonda, Karabo Tshepe, Tumelo Khutlang. 
Amalalela: Nyiko Sibanda, Lesedi Kapinga, Joseph Mhlongo, Lifa Hlongoane, Thabiso Mokoena, Themba Ndlovu, Rotshidzwa Muleka.",Igowuli likaKgamanyane lihlangule iChippa United isengxakini
"Inkulumbuso yephondo leMpuma Koloni, uPumullo Masualle, ekunye nomkomishinala wamapolisa ephondweni uNjengele Lt Liziwe Ntshinga, batsho ngazwi linye bekhalimela izenzo zokubulawa kabuhlungu kwabantu abangoomama abangakwazi ukuzilwela.  
 
Ezi ntetha zilandela emva kokuba kuse  kubulelwe oomama abathathu ngoonqevu abangaziwayo kwilali yaseNgunduza kuCentane. 
  
“Siphuma kwinyanga yamanina ebijongene nokulwa kokuphathwa gadalala kwamanina kwakunye nabantwana apho besishumayeza uluntu ekubeni iphele into yokubulawa koomama ngokungenalusini abangakwazi ukuzilwela. Sizakuqinisekisa ukuba urhulumente  uwathathela phezulu amatyala okuxhatshazwa koomama,” utshilo uMasualle. 
  
Ingxelo ephuma kwisithethi samapolisa aseGcuwa uKapteni Jackson Manatha, ithi konke oku kulandela emva kokuba kugaleleke amadoda amabini exhobile kwikhaya lexhoba lokuqala apho inina elinamashumi amane anesihlanu ubudala lidutyulwe labhubha phambi koonyana balo ababini ngentsimbi yesithoba ebusuku. 
 
“La madoda adlulele kumzi ongekudanga kunexhoba lokuqala apho afike adubula abulala oomama ababini,  onamashumi amathandathu (60) ubudala nonamashumi amane anesithoba (49). Abantwana ababini abaneminyaka esithandathu baphume babaleka bayokuchaza kubamelwane,” utsho uManatha. 
  
Uthi unobangela wokubulawa kwabo awukaziwa usaphandwa ngamapolisa kwaye amapolisa alandelela kwimikhondo eza nabantu ngaphambili nangona nje kungekabanjwa mntu.",Kubulewe amakhosikazi amathathu kuCentane!
"Ugwetywe iminyaka engamashumi amane ananye uXolani Thwala, emva kokufunyanwa yinkundla yaseMount Fletcher enetyala lokuqhekeza, elokuba kwane lokudlwengula ixhegwazana elinamashumi anesibhozo anesibini ubudala (82).   Ngokwengxelo ephuma kwisithethi samapolisa ala mmandla, uKapteni Raphael Motloung uthi uThwala, oneminyaka engamashumi amabini ananye, waqhekeza ifestile yendlu yexhegwazana eli, akugqiba wangena ngaphakathi walayita ngefowuni ukukhangela indawo enebhedi.   Emva kokubhaqa ixhegwazana eli, uThwala wangena kulo walidlwengula, akugqiba wafuna imali ngenkani kwixhegwazana elo.  Oku kwenzeka kwilali yaseLubalweni kude kufuphi nedolophu yaseMount Fletcher ngonyaka ka2015.   UMotloung, uthi kwangobo busuku uThwala waphuma wayo kuqhekeza indlu yegosa lezendlela kula mmandla wathatha iimpahla ezithile.    
Ugwetywe iminyaka engamashumi amane ananye uXolani Thwala, emva kokufunyanwa yinkundla yaseMount Fletcher enetyala lokuqhekeza, elokuba kwane lokudlwengula ixhegwazana elinamashumi anesibhozo anesibini ubudala (82). 
  
Ngokwengxelo ephuma kwisithethi samapolisa ala mmandla, uKapteni Raphael Motloung uthi uThwala, oneminyaka engamashumi amabini ananye, waqhekeza ifestile yendlu yexhegwazana eli, akugqiba wangena ngaphakathi walayita ngefowuni ukukhangela indawo enebhedi. 
  
Emva kokubhaqa ixhegwazana eli, uThwala wangena kulo walidlwengula, akugqiba wafuna imali ngenkani kwixhegwazana elo.  
Oku kwenzeka kwilali yaseLubalweni kude kufuphi nedolophu yaseMount Fletcher ngonyaka ka2015. 
  
UMotloung, uthi kwangobo busuku uThwala waphuma wayo kuqhekeza indlu yegosa lezendlela kula mmandla wathatha iimpahla ezithile.",Ligwetyiwe ityendyana eladlwengula ixhegwazana
"UNGAPHANDLE ngebheyile yeR2000 umrhanelwa waseDutywa obanjwe ngamapolisa emva kokufunyanwa ephethe umpu oneembumbulu ongenampepha mvume. UNkululeko Saki one-53 yeminyaka ubudala ongummi welali yaseNgxakaxha eSheshegu ubanjwe ngamapolisa ngolwesibini emva kokuhletyelwa ngabahlali ukuba ubagqugqisa ngompu. 
Isithethi samapolisa eDutywa uKapteni Jackson Manatha uthi, amapolisa asabele ikhwelo labahlali, afika umrhanelwa esekule ndawo ebegrogrisa kuyo abahlali. Uvele kwinkundla kamantyi eDutywa izolo, nalapho aye wakhululwa ngebheyile. 
Ityala liye lamiselwa umhla wamashumi amabini anesihlanu (25) kwinyanga ezayo eyeDwarha, ngelixa amapolisa asaqhuba uphando ngale ndoda nesi sixhobo.",Ungaphandle ngebheyile obanjwe enompu ongena layisenisi
"Umcimbi wokupheliswa koswazi ebantwaneni mdala, kungokunje uzel’ amaduna namathokazi. Uzele izigigaba nezimanga. Landile inani labantwana abasezitalatweni. Lande ngokungaphaya inani labantwana abazalela ekhaya besebancinci, bazale baphindaphinde.  
Iintolongo ziyaphuphuma ngabantwana abangenasimilo nabangaqeqeshekanga, kukho neentolongo zabafikisayo. Izitalato azisahambeki, zithinjwe zindladiya zabantwana abasileyo nabangeva siyalo.  
Zandile iziganeko zokubethwa kwabazali nootitshala zintswelaboya zabantwana. Landile inani labantwana abazinikele etywaleni nakwiziyobisi.  
Amaxhego namaxhegwazana ohluthwa indodla ngabazukulwana, abamelwana bangenzi nto. Ndingabalula kudumb’ iindimla namakrina! 
Zonke ke ezi zinto zivele ngexesha lokupheliswa koswazi emntwaneni. Abantwana bayazenzela singabi nakwenza nto.  
Imihla yokuqeqeshelana yaphela, apho ndandisazi ukuba nokuba umntwana akekho phambi kwam unomqeqeshayo kuloo ndawo akuyo, kuba akukho ndawo ingenamzali.  
Enokuba ke abantu ababekwe ngusathana ukuba basiphathele ezi zimanga bangathi akukho bungqina bokuba ezi zinto ndizibalayo zidalwe kukupheliswa koswazi, inyani kukuba zifumene inyoba engaphaya lakube liyekiwe uswazi emntwaneni.  
Kananjalo, ukukreqa kwabantwana ezikolweni ngenxa yoswazi akuna kuthelekiswa nezi zinto ndizibalayo zize nokuyekwa koswazi.  
Kambe ke baninzi abaphumele kolo swazi bangabantu, naboyele emseleni ngenxa yokungabethwa bakwanjalo ke. 
Ngexa uThixo athi musa ukuluyeka uqeqesho emntwaneni wokuphilisa; athi mqeqeshe umntwana ngendlela efanele umntwana uhlangule umphefumlo wakhe ekufeni; athi ukuba uthe wamqeqesha umntwana wothi nokuba uthe wanxaxha abuye akhumbule akuba mkhulu kulunge kuye; athi wombetha umntwana ngentonga akayi kufa, wayenika umthetho engabonisi.  
Wakuwugiba ke umthetho kaThixo uzizekela isono, isono ke siyabulala. Ngoku kufike usathana ngezithunywa zakhe, uthi uThixo wayesilahlekisa, masingababethi abantwana baza kulunga.  
Olwa lahlekiso lukasathana emyezweni lubuyile, kanye kwesi sethu isizukulwana, ukuba sixabane noThixo ukuze sife. Kwakuthunywe inyoka kuqala, kweli ityeli kuthunywe abantu. Ndakuva zwindini! 
UThixo wasinika inkululeko ke, ukuba sikhethe phakathi kobomi nokufa. Wathi ubeka ubomi nokufa phambi komntu, ze wamcebisa umntu ukuba akhethe ubomi.  
Ukukhetha ubomi ke ngokwasebuThixweni kukugqala nokugcina nokuhamba ngeendlela zikaThixo.  
Ukukhetha ukufa kukuhamba ngezikasathana. Kukuthi ke ukuphulaphula usathana, sinxaxhe endleleni asimisele yona uMdali.  
Akazuhla uMdali lingekafiki ixesha lakhe ukuba azosihlangula, kuba usixelele zonke izinto, wasazisa imiqondiso yezi zinto zingekehli.  
Uthe ngemihla yokuqala kwenimba kuza kufika abantu abazenza ngathi balungile kanti baxwaye impazamo yodwa; iingcuka ezambethe ufele lwegusha uzihlwayele ukuba ziyirhole ngezantsi imfundiso.  
Wasiyala ke ukuba ze sahlule emntwini kaThixo nasemntwini kangendawo. 
Kwaxelwa ukuba abantu bakaThixo baseza kuphoswa ezintolongweni ngenxa yelizwi likaThixo; kanye njengoko kwenzekayo ezimbalini.  
Kuthiwe kuza kufika imihla apho abo banqunyulwayo ngenxa yelizwi likaThixo baza kubuza ukuba uThixo woliphindezela nini na igazi labo kwabahleliyo phezu komhlaba?  
Kuthiwe ngelo xesha uThixo wophendula athi mabalinde umzuzwana kuba kusekho abanye abaseza kunqunyulwa ngenxa yelizwi likaThixo njengoko kwenziwayo kubo ngababekho ngaloo mihla.  
Lelo xesha ke eli! Siza kubanjwa siphoswe entolongweni ngenxa yokumela ilizwi likaThixo elithe masibaqeqeshe abantwana ngendlela efanele abantwana, de lathi sibabethe xa bengeva myalelo! 
Omelana nomthetho kaThixo ngokasathana! Kukuthi ke ukukhetha phakathi koThixo onika ubomi nosathana ohlutha ubomi.  
Libhukuqiwe ilizwe ngabameli bakangendawo. Makube ke iintolongo zeli ziza kugcwala, umnikazi wazo makazongeze kuba sibaninzi abaza kuphoswa kuzo.  
Goba msenge iibhokhwe zikutye!",Imithetho kasathana!
"Umasipala wesithili sase-Chris Hani ekunye nesebe lemidlalo nenkcubeko kweli phondo bazakuba yinxalenye yemibhiyozo yenkonzo yakwa- Sirayeli xa izakubhiyozela iminyaka engamashumi alithoba anesihlanu yasekwayo.  
Le nkonzo yembali izakube iqhuba imibhiyozo yayo eNtabelanga eBulhoek ngase- Hewu ngomhla wamashumi amabini anethoba kule nyanga kaCanzibe.  
Le nkonzo yasungulwa phantsi kweemeko ezazinzima kakhulu ngumfundisi uEnoch Mgijima ngenyanga ka- Canzibe ngonyaka ka 1921. Lo kaMgijima wamisa le nkonzo nangona urhulumente welo xesha wayengakwamnkeli ukusekwa kwale nkonzo.  
Le ntaba (Ntabelanga) kulapho kwathi kwabhubhela khona amadoda angaphezu kwekhulu aza angcwatywa kwingcwaba elinye apho phezu kweNtabelanga. 
Oyinkokheli yale nkonzo uBishop Shweni uthi, lukho ngenene uncedo abazakulifumana xa besenza esi sikhumbuzo esisuka ngakurhulumente. 
“Kuyasivuyisa ukubona ukuba urhulumente noomasipala bobabini bazakusincedisa ukwenza esi sikhumbuzo,”utsho uShweni.  
Le nkonzo yenye yezo zinamanani aphezulu abalandeli kwingingqi yaseKomani neendawo ezingqongileyo.  
Oku kungenxa yokuba iingcambu zayo zizinze kule ngingqi yomasipala waseChris Hani. 
Othethe egameni lesebe lemidlalo nenkcubeko kweli phondo uAndile Nduna uthi, ngenene isebe lakhe likho kumalungiselelo esi sikhumbuzo.  
“Sithi abacele ukuba kumiswe ngomhla wamashumi amabini anesithathu, bona bebebeke umhla wamashumi amabini ananye, ngoko siyinxalenye yesi siganeko ngaphandle kwamathandabuzo,” uthethe watsho uNduna.  
Umasipala waseLukhanji, Nkwankca neTsolwana kutshanje bamnkele igama lenkokheli yale nkonzo, uEnoch Mgijima, njengelona gama lizakusetyenziswa ukuthiya umasipala odibeneyo.",Iminyaka engamashumi alithoba anesihlanu enkonzo kaSirayeli
"Iqela laseFree State, iSuper Eagles, lizibekele indawo kwaNational First Division emva kokuphiwa umdlalo yiBuya Msuthu evuthululwe ngo’3-1 kumdlalo obungena mtsalane eSisa Dukashe Stadium. IBuya Msuthu iphise ngawo umdlalo ngoba indlela ebidlala ngayo ibingabonakalisi ukuba liqela elidlalela ukuphumelela. Kwenzeke into engazange yabakho ebholeni, abadlali benze izitayile emhlabeni wabo kubonakala ukuba akukho kwanto ebhadlileyo ezimisele ukuyenza. Ife namthanyana i-Acornbush ebekucingeleka ukuba yiyo ezakuya kwaNFD. 
  
Kuyiwe kwixesha lokuphumla iSuper Eagles inkqenkqeza phambili ngo’2-1. Iqela laseFree State livule ngegowuli elifakwe nguMpapa Mofokeng kumzuzu wesithathu umdlalo uqalile. Emva koko iBuya Msuthu iye yalinyusa izinga lomdlalo wayo. UThapelo Selepe uyibeke endaweni entle iSuper Eagles ngofaka igowuli lesibini. Akukho mandla angako afakwe ngabadlali beBuya Msuthu kulo mdlalo kuba bekungasekho nto izakuyizuza kule tumente. 
  
Isiqingatha sesibini besithande ukushushu. IBuya Msuthu ibiphantsi koxinizelelo obelufakwa yiSuper Eagles ebileqa ukufaka amagowuli ukuze inyukele phezulu. UThabo Setsumi ufake igowuli lesithathu eliqinisekise indawo ye-Eagles kwinqanaba elingasentla. Inyukele kwiNFD, iSuper Eagles, emva kokuphumelela umdlalo wokugqibela. Komnye umdlalo iThe Dolphins neMaccabi zibambene ngo’2-2.",ISuper Eagles inyukele kwaNational First Division
"Akakagqibi neveki ebekwe ngokusesikweni njengomqeqeshi weSpringboks, uAllister Coetzee, kodwa sele ejongene nemiceli mngeni ethile, kuquka nabo bamgxekayo ngokulungela kwakhe ukuba ngumqeqeshi weSpringboks. 
 Umdlali omdala, nonamava kwiSpringbok uBrian Habana usenethemba lokudlala indima phantsi kwesandla sikaCoetzee. Lo msebenzi wokuba ngumqeqeshi weSpringbok uwucacise njengowona unzima kumbhoxo wehlabathi. 
 “Andiqondi ukuba ukhona omnye umntu ebefanelwe ngulo msebenzi,” utshilo uHabana. 
“Indlela awuqonda ngayo umbhoxo welizwe loMzantsi Afrika kunye nezinye izinto ezibandakanyekayo ibalulekile. Eli lixesha elibuthathaka kumbhoxo waseMzantsi Afrika.” 
 UCoetzee uyibethelele into yokuba kubalulekile ukuqwalasela imidlalo emithathu yovavanyo phakathi koMzantsi Afrika neIreland. Le izakuba yimidlalo yokuqala yeSpringbok phantsi koqeqesho lukaCoetzee. UHabana uyivelele nento yokuba kufuneka basebenzele ukufumana indebe yehlabathi ka2019. 
 “Imayelana nokukhuliswa kwetalente ukubheka phambili. Njengokuba silungiselela ukuya ku2019, kuzakufuneka ahlangabezane neemfuno ezithile ingakumbi umba wokudlaliswa kwabadlali abamnyama.  
Uzakudinga ukuba le talente iqwalaselwe kwiCurrie Cup nakwiSuper Rugby, phambi kokuba aba badlali badlale kwiqonga eliphezulu,” utshilo uHabana. 
 UHabana ukhe wachitha ixesha elininzi phantsi kukaCoetzee, ngonyaka ka2007 ngelixa uCoetzee wayelisekela mqeqeshi likaJake White. Basebenzisene kakhulu ngelixa uCoetzee ekwiStormers nakwiWestern Province. 
“Nabani na ofumana umsebenzi wokuba ngumqeqeshi weSpringbok uyayazi ukuba luninzi uxanduva oluza nalo msebenzi ngaphandle kakokuqeqesha nje kuphela, ingakumbi uCoetzee.  
Uhambe indlela ende kakhulu, phambi nasemva kwenkqubo yengcinezelo. Kudala ebamba izikhundla ezithile embhoxweni,” utshilo uHabana.",Habana: uCoetzee ufanelekile kwisikhundla seSpringboks
"Namhlanje iSouth African Football Association (Safa) ibhengeze igama likaHugo Broos njengoyena mntu ofumene umsebenzi wokuqeqesha aBafana Bafana. UBroos, oyinzalelwane yaseBelgium, ungene esikhundleni esishiywe nguMolefi Ntseki – oshenxisiweyo yiSafa emva kokuba iqela lesizwe labethwa yiSudan emdlalweni wokugqibela latsho alakwazi ukuzibekela indawo kwi-2021 Africa Cup of Nations eza kusingathwa lilizwe laseCameroon. 
UBroos ngumqeqeshi onethuba eqeqesha kwizwekazi le-Afrika kwaye wanceda iCameroon yaphumelela indebe kwiminyaka eyadlulayo. Abaphathi beSafa bathi bakhethe yena kuba enomdla wokusebenzisa abadlali abasakhulayo. Le ndedeba yaseBelgium iza kugaleleka eMzantsi Afrika nesekela layo – kodwa elinye liza kuphuma apha eMzantsi Afrika. Kulindeleke ahlale ixesha elide uBroos, 69, emva kokutyikitya isivumelwano seminyaka emihlanu yonke neSafa.",UHugo Broos ngumqeqeshi omtsha waBafana Bafana
"INDODA yaseMonti iququzelela inkomfa yamadoda enjongo zayo ikukusiphula neengcambu unobangela wodushe olujolise kubafazi ibe sele isebenzisa elo thuba ukulungisa izimilo zamadoda ukuze acele uxolo ngeengxaki azidala kumakhosikazi.  
UNtuthuzelo “Ntuza” Eugene Mfaka ukhweba le nkomfa, iMen’s Conference, emva kwezehlo eziliqela zodushe olujoliswe kwisini.  
Le nkomfa iza kubanjelwa eAbbotsford Christian Centre eMonti ngomhla we16 kuNovemba kwaye ivuleleke kuwo wonke umntu oyindoda. Amangeno yiR200.  
IMen’s Conference ikhe yaduma kakhulu kutshanje, amadoda esebenzisa amaqonga onxibelelwano eqhula ngelithi aya kuyo, kwabe kungekho kwalo nto. Kodwa uMfaka uthi uqonde ukuba makasebenzise ela gama, Men’s Conference, ukuzama ukwenza utshintsho emadodeni.  
“Le yindlela yokudibanisa abantu abangootata ngenxa yezehlo zokubulawa nokudlwengulwa kwabantu ababhinqileyo. Emva kokuphicotha le ngxaki, siye safumanisa ukuba kuyafuneka sifumane unobangela wezi zehlo,” utshilo uMfaka, encokolela I’solezwe lesiXhosa kule veki.  
“Kuba nokuba kungathiwa umntu ebesele okanye ebesebenzise iziyobisi, kodwa ukhona unobangela oye uphembelele udushe olujoliswe kubantu ababhinqileyo. Into ebalulekileyo sisisombululo emva koko senze inkqubo yokuxhobisa amadoda.  
“Abantu abaninzi ababazi ubudoda ukuba buthetha ntoni. Yintoni le nto kuthiwa yindoda? Yintoni le nto kuthiwa ngutata? Ewe siyaziqonda ezinye iingxaki zidalwa kukungabikho kwemisebenzi. Yiyo le nto siza kuthi rhulumente naba abantu bakho abaphangeli, ucinga ukwenza ntoni ngabo?” kubuza uMfaka. Amalungiselelo ale nkomfa aqhubela phambili, utshilo uMfaka.  
“Simeme noMongameli (Cyril Ramaphosa) neNkulumbuso (Oscar Mabuyane).” Ngaphandle koosopolitiki, uMfaka uthi bakwameme namashishini otywala nawokungcakaza, kuba ekholelwa ukuba kulapho iingxaki zokungaziphathi kakuhle ziphenjelelwa khona.  
“Amadoda makathathe uxanduva, ibe ngawo anqanda iingxaki eluntwini. Amadoda makavume ukuba ngawo aphembelela olu dushe. Masivume ukuba sonile, sicele uxolo kubafazi ngokubona iminyaka emininzi. Emva kokuba sicele uxolo, masilungise ukuhlala. Umntu aphathe umfazi okanye isithandwa sakhe njengeqanda.  
“IMen’s Conference yeyomntu wonke, osebenzayo nongasebenziyo, osezilalini nosedolophini. Kuthe xa kuvela olu dushe olujoliswe koomama, ndaqonda ukuba eli lithuba elilungileyo.” 
 UMfaka ukwamemelele kwiinkampani eziqeshe abantu abangamadoda ukuba zikhulule abasebenzi bazo bazokuba yinxalenye nale nkomfa.  
Onomdla kule nkomfa angaqhakamshelana noMfaka kule nombolo kaWhatsApp 072 507 3379.",Men’s Conference: Ngxe bafazi!
"Ifunyenwe phandle ezantsi kobuhlanti kwaye ize, ingenampahla  intwazana egama linguEmihle Tukani (12) edlwengulwe yophulwa ilungu lentamo yabhubha kwilali yakuMputhi eBhaziya, eMthatha. Udlwengulwe yindoda eyaziwa ngelikaMqwathi nenama47 ubudala nebisebenza njengomalusi wemfuyo kule lali, nebhubhileyo nayo sithetha nje. 
Kwindlu ebihlala uMqwathi kufunyenwe igazi kwibhedi kaMqwathi nento eyenza ukuba kukholelwe ukuba esi senzo sibi emntwaneni senzeke kule ndlu. Impahla yona yomntwana ayaziwa apho ikhoyo njengoko efumaneke eze. 
UEmihle ugetyengwe ngorhatya ngeCawa umhla wesithathu kule nyanga kumzi okufutshane nakowabo. Oku kuza emva kokuba wayethunywe ngumakhulu wakhe kumzi ohlala uMqwathi ekubeni ayokuthatha imali engangeR10 ebeyiboleke kuMqwathi yokuya edolophini kwipeyi azokwengeza kwiR18 ebenayo njengoko ibiziintsuku zepeyi. 
Umama wexhoba uZoleka Tukani uthi uyivile incwina yomntwana wakhe kweli gumbi likaMqwathi ngethuba eyokukhangela umntwana wakhe, ebona engade abuye ekuthunyweni kwakhe. 
Uthi ufike kwaMqwathi wathi ufuna umntwana wakhe,  uMqwathi akavuma ukuba angene kodwa uthi wabe eyiva incwina nomkhohlelo otsho kabuhlungu ngaphakathi kule ndlu. Uthi uphinde wawuva lo mkhohlelo wanyanzelisa ukungena, uMqwathi akavuma wamtyhiliza ekubeni angangeni esithi akukho Emihle. 
Ixhoba liza kungcwatywa ngoMvulo kwiveki ezayo umhla we18. Kuvakala ukuba uMqwathi ngowaseXhorha eBhaziya wayeze ngokuzokolusa. 
UEmihle (12), ebengumfundi kwisikolo iMputhi  J.S.S esenza uGrade 5.  Ebekwalilo nelungu leNkciyo. 
NgoMvulo kule veki veki kubanjwe umthandazo kuloEmihle kuyokugxwalwa emswaneni nguMasipala iKSD kwakunye neO.R. Tambo, amapolisa, iinkosi kwakunye nemibutho elwela amalungelo abantwana namanina efana neKhula Community Dev Project. 
Usihlalo weNkciyo kummandla waseKSD, uNonyameko Langa encokola neli phephandaba, uthi kona akululanga basothukile sesi sehlo. 
“Kodwa noko intlungu iyacuntsuka akufani nangeza ntsuku bekusandukwenzeka esi sehlo kuEmihle. Kunzima nokuba sincokole ngoEmihle kwiintombi zeNkciyo ebezihamba naye akumnandanga, nabo bothukile kukushiywa ngomnye wabo kwaye ngolu hlobo lubi kangaka,” utshilo uLanga. 
Ngokokutsho kukaLanga, umasipala uthembise ngokuncedisa kwinkonzo yomngcwabo wexhoba. 
UPetros Majola weKhula Community Development Project uthe sokuze bathule kuza kude kulunge nokuba kunini na. Umntwana makaphumle ngoxolo. Ukwahlabe ikhwelo  kwiinkundla zomthetho ekubeni zenze isigwebo esiqatha xa zigweba, esakuthi zibe ngumzekelo nakwabaninzi abenzi bobubi. 
UEmihle ebeneminqweno emihle ngobomi bakhe kuba wathabatha isigqibo sokuzibandakanya neNkciyo, enjongo yokukhulisa, ukuphuhlisa kwanokuqeqesha ngokwasengqondweni abantwana abangekaphathwa nkwenkwe.",Ufunyenwe ezantsi kobuhlanti odlwengulwe ngumelusi
"UMkhuseli woLuntu, uAdv Busisiwe Mkhwebane, ebengawo amagunya wokuphanda iphulo lokugaya inkxaso likaMongameli weANC uCyril Ramaphosa, itshilo iNkundla yoMgaqo Siseko ngoLwesine. 
UMkhwebane, kwingxelo yakhe yophando, wadiza ukuba uRamaphosa walahlekisa iPalamente malunga nemali eyiR500 000 eyayihlawulwe kwiphulo lakhe lokugaya inkxaso yokuba nguMongameli weANC ngo2017, elaziwa njenge-CR17. Le ngxelo kaMkhwebane, yayikwadiza ukuba uRamaphosa uxhamle ngokwesiqu kule mali. 
Kodwa uJaji Chris Jafta, kwisigwebo sakhe, udize ukuba umthetho olawula iOfisi yoMkhuseli woLuntu, ayimniki amagunya uMkhwebane ukuba aphande iinyewe zemicimbi yabucala yemibutho yezopolitiko, watsho esithi akukho sihlahla kwibango likaMkhwebane lokuba uRamaphosa wayezama ukuxandisa yena buqu nosapho lwakhe ngale mali. 
Obesakusa yinkokheli yeDA uMmusi Maimane wamangalela uRamaphosa kuMkhwebane esithi akakhange anyaniseke malunga neR500 000 eyahlawulwa kwiphulo le-CR17. 
Emva kophando, le ngxelo kaMkhwebane malunga nephulo le-CR17 yachithiwa yinkundla ephakamileyo.","UMkhwebane ebengenamagunya wokuphanda iphulo le-CR17, itsho inkundla"
"Isikolo sakuTsomo samabanga aphantsi, iNomzamo Senior Primary School, sifumene inyhweba xeshikweni siphumelela itumente edlalwe egameni likaMama Nontsikelelo Albertina Sisulu.  
Izikolo ezilishumi zakuTsomo bezikhuphisana kule tumente yokubhiyozela iminyaka elikhulu yokuzalwa kukaMama uSisulu. 
 Imidlalo ibibanjelwe e-Albertina Sisulu Junior Primary School kwilali yaseXolobe apho uMama uSisulu wazalelwa khona. 
Kwizikolo ezilishumi kwabaneminyaka engaphantsi kweshumi elinesithathu (Under-13) kwibhola ekhatywayo, iNdlangisa Senior Primary School neNomzamo Senior Primary School, zizo ezikwazileyo ukufikelela kumdlalo wamanqam. 
Emveni kokuba iNdlangisa S.P.S ibethe iNolusapho S.P.S ngo’2-0, yona iNomzamo S.P.S ibethe iBengu S.P.S. ngo’5-4 kumapenela.  
ISisulu ikhutshwe zisuka yiNolusapho S.P.S ngo’1-0. Kumdlalo wamanqam kwakhona iNomzamo S.P.S iphumelele ngo’5-4 kumapenela ibetha iNdlangisa S.P.S emva kokudlala ntanganye ngeqanda macala kwixesha elimiselweyo. 
Kwicala lomnyazi, isikolo esiphumelele umdlalo wamanqam yiSajini S.P.S ebethe iNdlangisa ngo’11-0. Izikolo eziphumeleleyo zigoduke neempahla zokudlala macala omabini kunye neembasa zegolide logama ezibambe indawo yesibini zifumene iisilivele.  
Imidlalo ibiququzelelwa lisebe lezeMfundo ephondweni leMpuma Koloni; isebe liphise ngezipho eziliqela eziquka oobhaka kubafundi bezikolo ezahlukeneyo ebebeyinxalenye yokubhiyozela uMama Sisulu. 
Isithethi sesebe, uMonwabisi Ray, uthe bayayixhasa imidlalo ezikolweni kwaye bazimisele ukuphucula nemeko yesikolo i-Albertina Sisulu J.S.S ethiywe ngegama likaMama uSisulu.  
Kule nyanga siza kufakelwa iziko lekhompyutha esi sikolo kuze kunyaka ozayo sihlaziywe isakhiwo saso.  
Wonke lo msebenzi uza kwenziwa lisebe. 
isibhalo@inl.co.za",Abethene kwanzima eNgqamakhwe
"UMphathiswa wesebe loPhuhliso lwezoQoqosho eMpuma Koloni uOscar Mabuyane uyalele umasipala waseMnquma, ozinze eGcuwa, esithi ufuna athi ebuyela kwakhona kule dolophu zibe zilungisiwe iindlela. 
 
NgoLwesithathu, uMabuyane ebetyelele eZithulele eGcuwa eyokongamela umsebenzi wokunikeza ngokusesikweni iziqinisekiso zobunini bezindlu kubantu bale lokishana.  
 
Abantu baseZithulele babefike kule ndawo ngeminyaka yoo1970 ze bakhelwa izindlu zabo yiTranskei Development Corporation, esele isaziwa njenge-Eastern Cape Development Corporation. 
 
UMabuyane uthi imeko emaxongo yeendlela zaseMnquma ayamkelekanga. 
 
“Umasipala walapha eMnquma unoxanduva lokuba aqinisekise ukuba iinkonzo niyazifumana ngokupheleleyo. Ephezulu ekufuneka aqale ngayo zezi ndlela zalapha. Makungabikho amadama amanzi endleleni ezihamba abantu bakuthi. 
 
“Sixakwe kukungena ngoku kule mizi sizokunikezela ngayo kuba kukho amadama apho kufanele kukho indlela. Yabona ke uThuma Mina unayo nengoma ahamba nayo ethi zizojika izinto. Mazijike izinto ekuhanjisweni kweenkonzo ebantwini,” utshilo uMabuyane. 
 
Uthi xa ephinda ebuyela eGcuwa, ufuna ukubona zilungisiwe iindlela. 
 
“Xa ndiphinda ndifika apha ndilindele uba sifike imeko yendlela yalapha eZithulele ikwimeko engcono ebonakalisa uba singurhulumente onenkathalo ngabantu bakuthi,” kutsho uMabuyane.  
 
NgoLwesihlanu, uMabuyane uza kube esamkela uMongameli Cyril Ramaphosa oza kugaya inkxaso eMsobomvu eGcuwa.",Mabuyane: ‘Ndixakwe kukungena eGcuwa ngenxa yendlela’
"Iinkonde neenkondekazi zaseNgcobo zonwabele ikrisimesi efike phambi kwexesha kulo nyaka, ebisingathwe ngumasipala wale dolophu.  
Usodolophu waseNgcobo uLizeka Tyhali uthi zibaluleke kakhulu iinkonde neenkondekazi nanjengoko abantu abaninzi bekhuliswe zizo yaye ukhuthaza ukuba abantu babathande babakhathalele abantu abadala. 
”Singumasipala waseNgcobo siye sagqiba ukuba kubekho usuku esilubekela bucala sonwabise iinkonde neenkondekazi zethu sizenzele ikrisimesi, sifuna bayazi ukuba bayathandwa ziinkokheli zabo maxa onke hayi ngexesha leevoti nje kuphela.  
Njengokuba owona mhla wekrisimesi ufika umasipala evalile sigqibe ukuba mayifike kwangoko ikrisimesi ukuze ngalamhla wekrisimesi babe bonwabe neentsapho zapho emakhaya” utshilo uTyhali. 
KwiiWadi ezingamashumi amabini zale dolophu kukhethwe abona bantu badala abathandathu iWadi nganye, oyena mdala kubo bonke yinkondekazi enekhulu leminyaka idla amazimba.  
UTyhali uthi kunyaka ozayo bazimisele ukulandisa eli nani wonke umntu omdala afumane isipho. Uhambisa athi ”Sifuna ukuba abantu abadala bonwabe balibale ngeengxaki zabo, ikrisimesi yimini yokonwaba, izipho kunye nezidlo ezimnandi yilento abaza kuyifumana namhlanje”. 
Ezi nkonde neenkondekazi zifumene izipho zeminqwazi yelanga kunye neengubo, isidlo sikanokutsho sasemini kunye nekeyiki abathe bayonwabela kakhulu.  
Ibe yimini yolonwabo olukhulu kubo bejuxuziswa ziimvumi zomculo wokholo uBethusile Mcinga kunye noButho Vuthela.",Ifike phambi kwexesha iKrisimesi yabadala eNgcobo
"Icandelo lezembaleki ayiseyiyo indawo yokhuphiswano phakathi kweembaleki nje kuphela, ngoku yindawo eguqula ubomi. Olu luluvo lwembaleki yaseNgcobo, uNksz. Faniswa Phoswayo, owaqagqiba kwelokuba abe yimbaleki eminyakeni egqithileyo ngenxa yengxaki yempilo awayenayo. Emva kweminyaka emithandathu eyimbaleki, uPhoswayo akazisoli ngesigqibo awasithathayo. “Ukubaleka asinto endakhula nayo. Ngenxa yomzimba omkhulu endandinawo, ndathi makhe ndizame apha kwicandelo leembaleki ukuze ndehlise umzimba wam. Ethubeni kodwa ndakuthanda ukubaleka ndatsho ndayimbaleki,” utshilo uPhoswayo encokola neli phephandaba. Uyakwazi ngoku uPhoswayo, 39, ukumelana noxinezelelo lokuba ngumzali, umsebenzi nomama wekhaya ngoba ukubaleki kuyithatha kuyibeke endaweni elungileyo. 
“Ukubaleka kundincedile kakhulu ebomini bam. Njengomntu osakhulayo, zininzi izinto eziphazamisa iingqondo zethu. Ukubaleka kwenza ingqondo izinze ukwazi nokuziphepha izinto ezingaphazamisa impilo yakho. “Xa ungumntu obalekayo awubinawo umvandedwa. Ingqondo yakho yakho ayithathi yonke into engenamsebenzi. Ubasempilweni xa ungumntu obalekayo futhi uyakwazi ukulawula okwenzeka emzimbeni wakho,” utshilo uPhoswayo ongumsebenzi karhulumente kwisebe lobulungisa eNgcobo. Njengokuba ukuba yimbaleki iyinto awade wayamkela, uPhoswayo sele ebaleke kwimidyarho yeembaleki eliqela ekuqala iMaster Marathon kwaye usazimisele ukuya nakwiComrades Marathon. 
“Mna ndiyakuthanda ukuya emidyarhweni yeembaleki ngoba ufumana ithuba lokudibana nabantu abasuka kwiingxaki ezifana nezakho. Uyakhula njengembaleki xa ungumntu ohambayo. Indlela obaleka ngayo iyatshintsha ngoba ufumana inkuthazo kwabanye abantu. Into endiyifunayo ngoku kukubaleka iComrades Marathon. Kangangoba ndilungiselela yona ngoku. Ngoku besibaleka kwiMasters Marathon, ndakwazi ukwenza ixesha elifunwayo kwiComrades Marathon. Ukubaleka iCamrades Marathon yeyona ebalulekileyo xa uyimbaleki,” utshilo uPhoswayo.","Ukubaleka kuguqule ubomi bam, utsho uPhoswayo waseNgcobo"
"Zijikile izinto kwindlela amaqela ame ngayo kwiMzansi Super League. Ngorhatya lwayizolo, iNelson Mandela Bay Giants, eliqela eliphambili kwiqakamba kweli phondo laseMpuma Koloni, inyukele kwindawo yokuqala emva kokuba ibethe iCape Town Blitz ngoothinti abahlanu bonke emdlalweni obutaka iintlantsi eBhayi kwibala ekuthiwa yiSt George’s Park. Iqela laseKapa liqhokre kuqala laze lenze imitsi elikhulu elinamashumi asibhozo anesixhenxe (187) emdlalweni elize kuwo lichophe enkcochoyini yoMzantsi Super League. Kuye kwanyanzeleka okokuba iqela laseMpuma Kolini lisukele imitsi eyenziwe yiC.T. Blitz. Iyenzile lo nto iGiants ebunzimeni noxa abadlali bayo abavulayo bekhutshwe kwangoko emdlalweni. Indoda ethe yenza umahluko omkhulu emdlalweni ibe nguJon-Jon Smuts weBlitz oqhokre amashumi asixhenxe anesithathu (73) eyedwa kwiibhola ezingamashumi amahlanu nanye. 
                                       
Kuye kwanyanzeleka uMarco Marias noCheis Morris beGiants babhinqe omfitshane ngoba bebemelwe yintaba yomsebenzi phambi kwabo. UMarais ufumene amashumi amane emitsi (40) kwiibhola nje ezingamashumi amabini azibethileyo. Kwelinye icala, uMorris uze neshumi elinethoba kwiibholana nje ezilithoba yatsho yatshintsha ngokupheleleyo inkangelelo yomdlalo. Abanye abadlali beGiants abenze indima ebonakalayo baquka u-Imran Tahir noMorris abawise amadoda ayingozi. UJunior Dala, odlale kakuhle emdlalweni ophambi kwalo wayizolo, uphinde wabuya nabanye oothinti emdlalweni wayizolo. Ngoku iqela laseBhayi liyakhokela emva kokuqokelela amanqaku alishumi elinesihlanu emidlalweni emine esele liyidlalile. INelson Mandela Bay Giants iza kuqubisana neDurban Heat emdlalweni oza kube useSt George’s, eBhayi, eminimanqanda (12:00) ngoMgqibelo. Ukuza kuthi ga ngoku, iDurban Heat ayikaphumeleli futhi isabethwe emdlalweni omnye kwemithathu eyidlalileyo.  — African News Agency (ANA) 
Nelson Mandela Bay Giants 
1. Jason Roy 2. Matthew Breetzke 3. Jon-Jon Smuts 4. Ben Dunk 5. Heino Kuhn 6. Marco Marais 7. Chris Morris 8. Onke Nyaku 9. Nandre Burger 10. Junior Dala 11. Imran Tahir",Ihleli phezulu ngoku iMandela Bay Giants emva kokubetha iCape Town Blitz
"Inkosikazi yakuKomani ilibalisa ikhale ibali lokudlwengulwa komntwana wayo oyintombazana, nowadlwengulwa ngamakhwenkwe amabini kwisikolo iMasibambane Home for the Disabled Children eDebe Nek eQonce nyakenye. 
Lo mntwana okhubazeke ngengqondo ethatha kade, wayeneminyaka elishumi ngethuba kusenzeka esi sehlo esikolweni. Oogqirha ababehlola le ntombazana, babhengeza ukuba le ntombazana yadlwengulwa kwilungu lobuntombi kwanelo langemva (elincedisa xa ubani ezithuma). 
Ngenxa yenkubazeko yabo abafundi besi sikolo, bebelala kwalapha – amantombazana elala odwa, namakhwenkwe elala odwa. 
Le nkosikazi, esingenakuyichaza ngegama ngokukhusela isidima sexhoba, ithi yaqala yakrokra xa ibona umntwana echama qho. 
“Wayechama ngendlela engaqhelekanga. Ndade ndagqiba kwelokuba ndimbuze ukuba akukho ngxaki kusini na kuye. Ndambuza ukuba ngubani obembambe kwilungu lobuntombi, wandixelela ukuba ubanjwe ngamakhwenkwe amabini esikolweni,” kutsho le nkosikazi. 
“Xa ndimbuza ukuba akukho mntu okhe wamlala na, wandixelela ukuba ebelalwa ngamakhwenkwe amabini. Emva kokuba endixelele le nto yandothusayo, ndamsa kwindawo yabantu abaxhatshaziweyo kuKomani, apho kwafumaniseka ukuba umntwana udlwengulwe kwilungu lobuntombi nakwelo langemva (elokuzithuma),” itshilo le nkosikazi. 
Ithi yatsalela umnxeba inqununu yesikolo, uKholeka Songwiqi, yabika esi sekho. “Yabangathi izakuyihoya le nyewe inqununu kodwa oko ndandilindile kude kwaphela unyaka. Ngenxa yomsindo, nokoyikisela ubomi bomntwana wam ndagqiba kwelokuba ndimtshintshe kwesi sikolo, ndamsa eRhawutini,” kutsho le nkosikazi. 
Le nkosikazi, ethi ayizange ivule tyala emapoliseni, ithi imsile umntwana kwiindawo zothuthuzelo lomphefumlo kodwa le nto ihlala ifike, kuyo nakumntwana. 
“Le nto yamchaphazela kakhulu umntwana wam, kangangokuba wagqiba inyanga engadlali nabanye.” 
USongwiqi uvumile ukuba uyasazi esi sehlo.  
“Saye sababiza abazali babantwana, sabaxelela ukuba abantwana babo badlwengule. Nalamakhwenkwe avuma ukuba alele nomntwana, besithi ibisisinqandamathe sabo. Emva kwenkqubo yethu yangaphakathi, sagqiba kwelokuba sibagxothe ababantwana babini esikolweni,” utshilo uSongwiqi. 
USongwiqi uthi enye kula makhwenkwe ineminyaka elishumi elinanye logama enye ineminyaka elishumi elinesithathu. Le nqununu ithi yazama ukunxulumana nomama wexhoba lodlwengulo, “kodwa, ndiyabona ukuba wayesele ekhalele”. 
USongwiqi uthi bawenzile amatiletile ukuqinisa ukhuseleko, ngokuthi baqashe abanikezi-ncedo abangamadoda ukunqanda isehlo esifana nesi sehlela le ntombazana.",Wadlwengulelwa umntwana kwisikolo sabakhubazekileyo
"UMZI wabangcwabi iNomatye Funerals ityhile kwelinye ikhasi kulo nyaka. AbakwaNomatye bagqibe kwelokuthabatha umsebenzi wokungcwaba bawuse kwigumbi lokufundela. 
Lo mzi wabangcwabi, nosele unento engaphaya kweshumi usebenza, ukhethe ukubhinqela phezulu, waze wavula isikolo sokuqeqesha abangcwabi. UDaphney Nomatye-Mbewana, nongumlawuli weNomatye ukholelwa kwelokuba lifikile ixesha lokuba abangcwabi bazixhobise ngoqeqesho lokuphucula imizi yabangcwabi. 
UMbewana uthi emva kokungcwaba iminyaka eliqela babone umsantsa omkhulu kwiqonga labangcwabi, kwaye kungekho banikezi boqeqesho baqonda ukuba bathabathe elo thuba.  
Uthi kubathathe iminyaka emithathu ukuqulunqa le nkqubo yokuvula esi sikolo sokuqeqesha abangcwabi. 
INomatye Institute – igama lesi sikolo sabangcwabi – sesokuqala soluhlobo ngqa.  
Kule veki, iNomatye ibambisene neServices Seta, baqeqeshe iqela labangcwabi ukuze baliphathe ngobunono, ngolwazi nangentlonipho ishishini lokungcwaba. 
Kolu qeqesho luzayo, iNomatye izakufundisa abangcwabi ngezinto ezohlukeneyo, ukusuka kuqhagamshelwano namalungu, ukuzithengisa, ukubala, ukuphatha iinkonzo zokungcwaba, ukuphatha iintsalela zalowo ungasekhoyo njalo njalo.  
AbeServices Seta nabebeyinxalenye yolu qeqesho, bathembise ngokufaka isandla kwesi sikolo. Abo baqeqeshwe yiNomatye Institute, iServices Seta izakubathi jize ngeziqinisekiso ezingqina uqeqesho.",Abangcwabi bavule isikolo soqeqesho
"UseMonti? Yiza kwii-Audition zokuba seqongeni leefilimu, umdaniso, oonobuhle nomculo! 
Ingaba unomdla wokucula , ukudanisa, ukudlala kwimiboniso okanye ukuba ngunobuhle? UseMonti? Nali ithuba lakho! 
Nyaka nonyaka, i-International Arts Talent Showcase (IATS) inceda abancinane nabadala, kumaqonga ohlukeneyo, aquka umculo, umdaniso, ukudlala eqongeni kwakunye noonobuhle ukuba baveze italente yabo. 
Olu ayilulo ukhuphiswano, kodwa liqonga lokufundisa ngezobugcisa. Qiniseka ukuba useMonti ngoMgqibelo we- 13 kweyeThupha/August 2016. 
Phi? eHoerskool Grens. 
Ukungenela, qhagamshelana noDirector of Admissions uElouise Janse van Rensburg ku- 011 039 2481 okanye uthumele imbalelwano yemeyile ku: itsartsafrica@gmail.com",Ungaphoswa lithuba lokudlala kwifilimu
"Abahlali bakwa-NU 1 nakwa-NU 2 eMdantsane bathi amathemba abo ngoku bawaphose kumgqatswa wabo ozimeleyo wakwaWadi 42.  
Aba bahlali bamise ngxi indlela kumngcelele izolo kwa-NU 1 bephakamise igama likaPhakamile Bamla abathi bafuna yena ekubeni abenguceba wabo ozimeleyo kule wadi. 
Omnye olilungu othethele abahlali bendibanisela abayibiza ukuba yiPeoples’ Choice uTobeka Mtata uthi ngokwenza le migushuzo bafikelele ekwaneleni yindlela umbutho wabo owenza ngayo izinto xa kuthethwa ngeenkonzo zikarhulumente eziya eluntwini. 
“Lo simxhomileleyo nguceba esimkhethe ngokwethu thina singabahlali kuba sicinga ukuba nguyena mntu ungasinika iimfuno zethu. Singamalungu eANC asixolanga yinkqubo yeANC kwanooceba abasinika bona esingabafuniyo,” kutsho uMtata.  
Kwezinye zezinto abathi aboneliseki zizo, uthi abantwana babo abaphangeli bavele babone sele kusetyenzwa ezindleleni kudaleke amathuba engqesho babe abantwana babo bengenamisebenzi behleli nabo ezindlini abantu baqeshwa ngobusuku, ezinye izinto kukungabi nazindlu kwanamanzi. 
abongile.ginya@inl.co.za",Amathemba abo akumgqatswa ozimeleyo
"“Silithemba lokugqibela singamapolisa eluntwini ingakumbi kweli xesha siphila kulo, apho kwenzeka iziganeko zodushe lwasemakhaya koomama, koosisi, ebantwaneni kanti nakoobhuti. Kungoko ndiye ndiqinisekise ukuba lowo ufikileyo uncedakala ngako konke.” La ngamazwi kaSivuyile Nqaphi onguColonel emaPoliseni ePhondo eZwelitsha. 
UNqaphi uzalelwa eZingcuka kuCentane, ungutata koonyana ababini. Ungomnye phakathi kwamapolisa eli loMzantsi Afrika agqamileyo ekuzinikeleni nasekuwuthandeni umsebenzi wakhe. Nangona nje uluntu amaxesha amaninzi lusoloko lugxeka amapolisa ngokungakhathali nangokungathethi kakuhle noluntu, kodwa uNqaphi uthi ukuzama ngako konke ekubeni ofikileyo kuye ecela uncedo amncede kangangoko kwaye aphume engenaso isikrokro ngamapolisa. 
“Ayiye indihlale kamnandi ngaphakathi into yokubona umntu engancedakali abe ezokukhala kuthi kuba eyazi yeyona ndawo iya kuthi imncede kwaye elithemba, ndenza ngako konke. Ukuba andikwazi mna ndimgqithisela kugxa wam endiye ndiyazi ukuba uza kumnceda kuba ndifuna angaphumi engafumenanga ncedo,” utshilo uNqaphi. 
Uthi ukunceda uluntu kuye kuyinto anokuyifanisa nobizo kuba awuye uxole umoya wakhe xa kungenzekanga ngohlobo anqwenela ngalo emntwini. Uthi oku mhlawumbi kunokwenza nohlobo akhuliswe ngalo ngabazali bakhe uMaMnune kwakunye noNyibidyala kuba ibingabantu abanothando kwaye bekuthanda ukunceda abantu, futhi bengafuni ukubona umntu ohluphekayo. 
“ Ukunceda umntu andenzeli kuzenza ngcono okanye kufumana nzuzo, koko yinto endikhule nayo nendikhuliswe ngayo. Nomntu ofowunayo esengxakini andibe ndibuza ukuba uyithathaphi inombolo yam, ndiye ndithi makangene emxholweni nokuba uphi kweli phondo ndimncede kuba amapolisa akholo ukunceda nina,” utshilo uNqaphi. 
Oku kuza emva kokuba uNqaphi enconywe kwiqonga lonxibelelwano iFacebook luluntu lusithi ungumzekelo emapoliseni kuba akakhethi bala. Nanini xa umtsalela ufuna uncedo uyakunceda nokuba ukweyiphi idolophu. 
UNqaphi ufundele ubuNtlalontle, uqale ukusebenzela eli candelo lesipolisa ngo2007 eqala kuKomani njenge-Employ Health And Wellness engelopolisa. Emva kokusebenzisana namapolisa uthi wacela ukuya kuqeqesho lobuPolisa ePitoli ukwenzela abenolwazi ngabantu asebenzisana nabo kanti kukusabela kwakhe kubizo lwakhe. UNqaphi unesidanga seeMasters kubuNtlalontle (North West University) BA Honours kwiDevelopment Studies (University of WC) . UGrade12 wamphumelela eDondashe S.S.S ngo1998 kuCentane. 
Ngaphambili ukhe waqeshwa liphondo apho ebetyelela zonke izikhululo zeli phondo ejonga ukuba ingaba amapolisa awenza kakuhle na umsebenzi kwezi zikhululo, nento athi imncede kakhulu kule ndlela yakhe.",‘Silithemba lokugqibela singamapolisa eluntwini’
"NgoLwesihlanu umphathiswa wezemidlalo, uFikile uMbalula, wothuse abalandeli abaninzi bamanqindi xa ebhengeza ingqonyela entsha yeBoxing South Africa (BSA).  
UMbalula ubhengeze uTsholofelo Lejaka nje- ngomlawuli ophezulu wamanqindi kweli loMzantsi Afrika, eli nyathelo ulichaze njengeenzame zesebe lakhe zokubuyisela amanqindi kwiimini zawo zodumo. 
Ngelixa esenza intetho uMbalula uthe: “Ininzi into esele yenziwe kwaye ngoku sijonge kwindlela eyiyo. “Ndinga- qinisekisa ngeenkomo zam ekhaya, ukuba ndininika ungqa phambili,” utshilo uMbalula ngokuqeshwa kukaLejaka. 
Emva kwesi sibhengezo, uLejaka naye uye wadlulisa amazwi ambalwa. “Kuza- kunyanzeleka ukuba ndibe- phakathi ezintweni,” utshilo uLejaka. ULejaka uthe, iBSA incedisana nesebe lezemidlalo, izakwenza iinzame zokuba iguqule indlela ajongwa ngayo amanqindi. “Ndiqinisekile singakwazi ukutshintsha izinto.”",Izithembile ingqwayingqwayi entsha yeBSA
"UDE waziwa umdlalo ozakungena kwindawo kaZabalaza. Kwizitalato zaseLimpopo, kulapho zizakuqala khona izinto ngoMvulo, umhla we-2 kuCanzibe.  
Lo mdlalo ungentshatsheli yamanqindi eshiya iLimpopo ukuyokukhangela amathuba okuphuhlisa isakhono sayo eRhawutini.  
Lo mdlalo kuqala ububizwa iThe Contender, kodwa waphinda wanikwa igama eliyi Ring of Lies, nalapho sibona uMpho Sebeng (esimbone kwiZ’bondiwe, Zero Tolerance) odlala uNeo, oyintshatsheli yamanqindi nokhangelwa yimanejala eyaziwayo, uMandla (odlalwa nguMasoja Msiza). Abazali bakaNeo bayalikhaba iphupha lakhe lokuba yimbethi-manqindi, ngoko uyabaleka ngobunye ubusuku ukuze alandele iphupha lakhe eRhawutini.  
Apha udibana nentombi kaMandla uSli (odlalwa nguDineo Nchabeleng), nabaphela bethandana. Kwakweli bali, sibona unina kaNaledi (odlalwa nguFlorence Masebe) nonembali engekho ntle noMandla, kwaye kubonakala ngathi uneenjongo ezingezinye uMandla kunoko kubonwayo. Konke oku kufaka uNeo kwilizwe leemfihlo, ukubhukuqana kunye nobuxoki. UNeo kunye noKabelo ngabalinganiswa abaphambili kulo mdlalo, kwaye baxhaswa ngabadlali abaziwayo abafana noBaby Cele kunye noTessa Twala.  
UBaby udlala indawo yenkosikazi kaMandla, uRuth aze uTessa adlale uGugu. Sikwabona noSlindile Nodangala (uMam’ Ruby Dikobe kwiGenerations) nonguThando, nonamabibi akhe naye. Idlala ngoMvulo ukuya ngoLwesine, ngexesha leZabalaza ngo21h00.",Umdlalo ongena endaweni kaZabalaza
"ISEBE LEZABASEBENZI LIYANIMEMA KWINDIBANO YOKWAZISA ULUNTU KABANZI NGEENKONZO ZALO. 
Ukusukela kwimithetho yabasebenzi (labour legislation), UIF-blue card, ukuncedisana noluntu ngendlela zofuna umsebenzi kunye nengxelo yokuncedisana nalowo uthe wonzakala esemsebenzini. 
Ngalo mhla kuza kube kukho namanye amaSebe ezokunikezela ngezawo iinkonzo. 
Nceda uphathe isazisi sakho (ID) ukuze ukwazi ukuncedakala. 
Iinkcukacha zale ndibano zime ngolu hlobo:  
Umhla: 23 November 2019 
Indawo: N.U. 7 Community Hall, Mdantsane 
Ixesha: 08h00-15h00",ISIMEMO:  Isebe lezabaSebenzi lityelela kwa-NU 7eMdantsane
"Xa ukhangela imbali yobukhosi belizwe loMzantsi Afrika, ufumana imbali ecacileyo yamadoda ayesilwela ukukhusela imihlaba yawo, ilizwe labo nabantu babo, bezincama, bencama konke.  
Abanye kwaba sithetha ngabo bade banqunyulwa iintloko (Kumkani Hintsa Aah! Zanzolo 1789 -1835) besilwela izizwe zabo nemihlaba yabo.  
Abanye bakhetha ukutshona elwandle besityiwa zizilo zolwandle bengavumi kuthobela umcinezeli wabo (Nkosi Nxele Makhanda 1780-1819). Abanye babuya bengamathambo esiqithini, kuba babengofunga bengabajiki (Nkosi Maqoma AAA!!! Jongumsobomvu 1798-1873).  
IKumkani yabaThembu, uKumkani uSabatha Dalindyebo AAA!!! Jonguhlanga (1928-1986) wancama ikhaya, usapho nomhlaba wooyise waya kubhubhela elubhacweni eZambia engavumi kuthobela utshaba.  
Ngenxa yamanyathelo nobugorha bukaKumkani uSabatha, isizwe sabaThembu satsho saba nesidima nesihomo phakathi kwezinye izizwe. Xa kunamhlanje ungatsho ngaphandle kwamathandabuzo ukuba esi sizwe silihlazo phakathi kwezinye izizwe ngenxa yeziganeko ezenzeka kuso.  
Yinto eyazekayo ukuba nakwesiphi isizwe iingxaki zikhona, kodwa amadoda okujongana neengxaki nawo Akhona ukukhusela isizwe, ukukhusela ubuKumkani, imbali nomzila womnombo weso sizwe.  
Ububhutyubhutyu esibubona ebaThenjini benza ukuba sibe nemibuzo yokuba ngenene ingaba iKumkani iyabekwa okanye izalwa inazo iimpawu negazi lokukhokela abantu. Kuthiwa iKumkani zazikhethwa ngabantu kuqala ngenxa yokubona iimpawu ezithile, namhlanje azibekwa kuba kwabekwa ooyisemkhulu, koko ziyazalwa. 
 Ingaba la madoda akhoyo anazo iimpawu ezifana nezooyise nooyisemkhulu ezibonisa ukuba bakufanele ukuphatha abantu? Ngenene lihlazo isizwe sabaThembu, kuba izinto ezithethwe ngamacalana omabini aphixanayo phaya ziyothusa kakhulu.  
Indoda evuthiweyo, ingeyoNkosi okanye iKumkani iyacinga phambi kokuba ivule umlomo, izibuza ukuba le nto ifuna ukuyithetha ifanelekile na.  
Indoda evuthiweyo entloko iyamhlonipha uyise nokuba sele ehamba ze, kuba ngokuhlonipha uyise ihlonipha izihlwele zekhaya, isizwe noluntu ngokubanzi.  
Inkokheli izalwa kanye zezi mpawu zingentla itsho ikhokele ke. Ngenxa yefuthe lokuphiwa kwayo ukukhokela nguQamata nezihlwele zekhaya, kuye kungabikho mfuneko yokuba ivule umlomo yona, kodwa amadoda ayingqongileyo ngawo athetha, exoxa izinto.  
Izindlu zonke zasebaThenjini zichaphazelekile kweli hlazo kwaye azimsulwa, kuba omnye ungena eBumbane athethelele elinye icala, logama omnye ethethelela elinye. Khumbulani baThembu ukuba esi sizwe nizalwa kuso sizele iingadluma zeenkokheli ebezingengabo oozungulichele, ndixela uKumkani uSabatha Dalindyebo, Rholihlahla Mandela, ooDaliwonga Mathanzima nabanye.  
Ginyani ukuzingca, nokuzidla, nempakamo nidibanise isizwe sika Ndaba sikaNgqolomsila, sikaYem-Yem sikaNgangelizwe sikaNgubengcuka. Imirholo le yenye yeengxaki ezingunobangela wokumka kwesidima nesithozela seeKumkani neeNkosi zeMveli.",Lihlazo ubuKumkani babaThembu
"Wenze imbali umbutho kaKhongolose kumasipala waseNgcobo ngokonyula usodolophu wokuqala ongowasetyhini kula masipala uLizeka Tyali. Oku kulandela iziphumo zolonyulo ebelijongwe ngamehlo abomvu, nelibonakalise ukubaisatshontsha entla iANC kulomasipala.  
Lombutho uziphumelele zonke iiWadi zalo masipala ezingamashumi amabini. Kwizihlalo ezingamashumi amathathu anethoba ezikwibhunga lalo masipala iANC inezihlalo ezingamashumi amathathu anesithathu. Izihlalo ezintandathu zamaqela aphikisayo zifunyenwe yiEFF, ezibini kuzo, ezibini zafunyanwa yiUDM, yaze iAIC neDA zafumana isihlalo umbutho ngamnye kuzo.  
UTyali uphehlelelwe njengo sodolophu ngoLwesine wale veki kumsitho obuqhutywa ngumantyi uVathiswa Mkhumbuzi. Eli bhunga likwa nosomlomo omtsha uSiphokazi Nkele, obefudula ekwicandelo lezemali. USkhosana Mbolo uphinde watyunjwa njengo mbhexeshi walo masipala.    
Kwintetho yakhe ayenze emva kokubekwa njengosodolophu, uTyali uncome elinyathelo ngelithi yimbali entle, neyenzeka ngenyanga yamanina. Uqhube wathi, wotholulela umqwazi oosodolophu abathe baxhuzula imikhala phambi kwakhe ngokubeka iNgcobo kule ndawo ekuyo ngoku. UTyali uthembise ngelithi uzakuqhubeka nomsebenzi omhle phezu kwalowo wenziwe ngabo bangaphambi kwakhe. ”Ngoku ndithatha uxanduva lokulwa nemicelimngeni emithathu intlupheko, ukunqaba kwemisebenzi kwakunye nokungalingani kwabantu.  
Ndizakuqinisekisa ukuba amaphulo okuphuhlisa ulutsha afana neebhasari zokufunda kunye neeprojekthi afumana inkxaso kwaye oku kuzokwenzeka ngentsebenziswano phakathi kwethu sonke” utshilo uTyali.  
Uvale ngelithi akukho mfuneko yokuba zitshintshwe izinto ezisebenzelayo uluntu, kodwa zingaphuculwa. Uthe oyena ndoqo kukuba bezinkokeli benze oko bakuthunyiweyo ngabahlali abaphantsi komasipala waseNgcobo. Uvakalisa ithemba elingaqungqiyo kumanejala walo masipala uSilumko Mahlasela.",INgcobo inosodolophu wokuqala ongowasetyhini
"Kubhubhe intwazana eneshumi elinesibini ubudala isonzakala noyise wayo ngethuba bedutyulwa kwindlu yakowabo kwindawo edume kakubi ngemilo yemigulukudu kumantla eBhayi eBethelsdorp.  
Oku kwenzeke phambi kwentsimbi yeshumi elinanye ebusuku ngoLwesithathu. Ngokwengxelo yamapolisa ala mmandla olu sapho belulele ngethuba besiva kunkqonkqozwa ngamandla kwicango langaphambili.  
Utata womntwana osele elixhoba onamashumi amane anesithathu akakhange avume ukuvula, umrhanelwa kulapho aye wangena ngenkani kumnyango ongasemva wadutyulwa izihlandlo ezithathu ngexesha elinye lo gama yona intwazana le idutyulwe kanye yabhubha kwangoko. 
Othethela amapolisa kula mmandla uColonel Prisilla Naidu uthi, unobangela wokudutyulwa kwaba usaphandwa njengoko ungekaziwa, okwangoku akukabanjwa mntu. Amapolisa alivulile ityala lokuzama ukubulala kwanelokubulala. 
Amapolisa akukhalimele okukuhlaselwa kwaba bantu ingakumbi okomntwana ongenzanganto.  
Bathi bazakuqinisekisa ukuba abenzi bobubi bayabanjwa, kwaye bafakwe ezincwadini.  
Uluntu olunakubanolwazi malunga nababrhanelwa bangatsalela uClive Phillips wegqiza lamapolisa elijongene nemigulukudu kula mmandla kwezi nombolo 082 387 6765.",Kudutyulwe intwazana kumlo wezikrelemnqa
"BAQUQUZELELE umsitho wokwamkela uZimi Mabunzi, ophume kwindawo yesibini kukhuphiswano lukaMiss SA, kowabo eXesi de kwakhutshwa nabantwana ezikolweni ukuze ayokwamkelwa endleleni nto leyo engakhange yenzeke emva kokuba engabonakalanga nangotshengele uZimi. 
Oku kwenzeka nangona nje abaququzeleli bebesenza oku ngokusebenzisana nosapho lukaZimi kumsitho wokumamkela obuhlelelwe ukuba uza kubanjwa ngoLwesithathu (20 kweyeDwarha). UZimi, uzalelwe eAnnshaw eXesi. 
Omnye wabaququzeleli, uMonwabisi Zamo ongumgqatswa kwisikhundla sobuceba kwaWadi 16 eRaymond Mhlaba, uxelele I’solezwe lesiXhosa ngoLwesine ukuba badane kakhulu kukungafiki kukaZimi, ingakumbi ukungatsho isizathu sokungezi. 
“Le nto iqale ukucetywa ngeCawe (17 kweyeDwarha), emva kokuba sibonile ukuba uqhube kakuhle kukhuphiswano lukaMiss SA. Saqala ngoko ke ukuququzela, sagqiba kwelokuba ngoLwesithathu (20 kweyeDwarha) ngentsimbi yokuqala emini senze umsitho wokumamkela. Iinjongo ibikukuthaza nabanye abantwana ukuba bazithembe. Besikwafuna ukumbonisa ukuba siyazingca ngaye,” kutsho uZamo. 
UZamo uthi bazoqala ukuphoxeka xa kufika ixesha lokuqala komsitho kwabe kuthe cwaka engatsho isizathu sokuba angezi uZimi. 
“Sabazamile emnxebeni xa sibona bengafiki, asabafumana. Ekugqibeleni, sabe sidane sinjalo, sigqibe kwelokuba masiwuchithe umsitho. Ngelo xesha abantwana bebengxange endleleni kukho neemoto zamagosa ezendlela, ukuqinisekisa ngokhuseleko lwakhe,” utshilo uZamo. 
UZamo uthi izikolo ezibini bezide zakhupha abantwana bazo ukuze bazokwamkela uZimi. 
“Bekugcwele edolophini eXesi, abantu benomdla wokwamkela uZimi kuba usapho lwakhe beluye lwasiqinisekisa ukuba uyeza. Bazokufowuna ngokuhlwa kwala mini (Lwesithathu), besithi bayaxolisa kodwa bengasitsho isizathu sokuba angafiki. 
I’solezwe lesiXhosa linxibelelene noZimi ngoLwesine. Uphendule ngelithi unolwazi malunga nale nyewe watsho esithi kuxakekiwe ngoomanejala bakhe bezama ukuyilungisa. 
“Andinako ukuphefumla mna. Oomanejala bam baphezu kwawo lo mcimbi,” utshilo uZimi. 
NgoLwesibini uZimi ebemkelwe kwisikhululo seenqwelomoya iKing Phalo eMonti, apho bekukho oosodolophu kwakunye nosapho lwakhe. 
Kwimbalelwano, abakwaMiss SA bathe: “Ophume indawo yesibini kuMiss SA 2021, uZimi Mabunzi, ubulela kuluntu lwaseMpuma Koloni ngokuququzelela umsitho okhethekileyo wokubhiyoza naye (eKing Phalo Airport eMonti) ngoLwesibini umhla we-19 kweyeDwarha 2021. Ngokwesithethe, imisitho yokubhiyozela ekhaya iququzelelwa ngokusebenzisana neSigqeba sikaMiss SA ukuqinisekisa ukuba bonke ababandanyekayo banolwazi ngezinto eziza kwenziwa.” 
“UZimi akakhange aziswe malunga netyeli lesibini (laseXesi) lokubhiyoza naye obeluhlelelwe ukuba luqhubeke ngoLwesithathu umhla we-20 kweyeDwarha 2021, kungesosizathu ke esibangele ukuba angazimasi,” itsho ingxelo kaMiss SA. 
Ngezantsi, yimbalelwano eyenziwe nguZamo exolisa kuluntu lwaseXesi. 
1/4:  
2/4:  
3/4:  
4/4:  
❮❯",‘Sidanile ngokuphoxwa nguZimi Mabunzi’
"BAKHONZI nifike emva kwexesha, ngoko ke khululekani kuba anizungena enkonzweni. Khululekani, nisikelelekile! 
Oku kuqulathwe kwividiyo ethe ndi kumaqonga ezonxibelelwano yabakhonzi baseOld Apostolic Church kwaN.U.8 eMdantsane, neyenzeke ngeCawe umhla weshumi elinanye kule nyanga kaTshazimpuzi. 
Kudulubhentsu wamarhamente amabini ajijisana ngesango (igeyithi), omnye umkhonzi uvakala esithi “sukundiphatha”, elo thuba omnye umkhonzi uyaphendula “ndifun’ uvul’ igeyithi”. 
Emva kokuba ethe wohluleka umkhonzi, isango lide lavulwa ze lo ebelivulile ayalele amarhamente ukuba angene ngaphakathi ayokudumisa uBawo. 
Kodwa lo mkhonzi ongafuni kungenwe esangweni ubonakala engafuni kugoba uphondo. “Anizungena apha. Ndithe khululekani bakhonzi. Khululekani bazalwane, nifike emva kwexesha.” 
Lo ebevule ngenkani isango, uyaphendula “iphi baw’ uMdala into ethi mabangangeni enkonzweni?” “Ufuna evela kubani? Nantsi ndiyithetha,” kuphendula uMdala. 
UMdala uphinde athi “khululekani nifike emva kwexesha, nisikelelekile”. Lo obetshova isango uyaphendula “akukho ntsikelelo zisegeyithini”. 
UMdala uthe esalivala kwakhona isango, suke wawa nalo phantsi. Lonke eli xesha bejijisana aba bakhonzi, kukho omnye umkhonzi esithi “Kwa8, Kwa8, Kwa8 bakhonzi” exela ukuba isehlo senzeka kwaN.U.8 eMdantsane. 
Ilungu lale tyalike elikhabanayo nokuvalelwa ngaphandle kwamarhamente, nelingenamvume yakuthetha nabeendaba, liyakukhalimela ukuvalwa kosango lwenkonzo lisithi yinto abangazange bayibona kule nkonzo. 
Omnye okweli cala lixhasa ukuvalelwa kwamarhamente afike emva kwexesha, uthi amarhamente anyanzelisa ukungena enkonzweni emva kokuba lidlulile ixesha lokungena kwenkonzo, akwenza oko kuba efuna ukudala uqhekeko. 
Okuvakalayo kukuba oku kuvalwa kwesango lale tyalike kuphehlwa yiyantlukwano ephakathi kweenkokheli zale nkonzo.","‘Nisikelelekile, kodwa anizungena enkonzweni!’"
"AmaZulu aqeshe uBrandon Truter njengomqeqeshi olibambela kude kuphele isizini eqhubekayo emva kokugxotha umqeqeshi kwiveki ephelileyo. Iqela laKwaZulu-Natal likhombise umnyango uBenni McCarthy kungalindelwanga ngenxa yokugqwidiza kwalo kule sizini. Oku kwenzeke emva kokuba Usuthu lukhutshwe kwiCAF Champions League. Usihlalo weqela uthe kuye kwanyanzeleka ukuba enze iinguqu ngenxa yeziphumo ezingancumisiyo ezifunyenwe liqela lakhe. AmaZulu akhethe uTruter njengendoda eza kutsala iintambo emidlalweni esixhenxe eshiyekileni. Kuloo midlalo, uMnu. Sandile Zungu, ufuna AmaZulu abe phakathi kwamaqela amane aphambili xa kuvalwa isizini. 
UTruter yindoda eyaziwawo ebholeni emva kokususa iSwallows FC kwiGladAfrica Championship wayibeka endaweni entle kwisizini yayo yokuqala kwiDStv Premiership. Uye wagxothwa yiSwallows kunyaka ophelileyo emva kokungaqhubi kakuhle kwayo kwisizini eqhubekayo. “Ndiyakuthanda ukusebenza KwaZulu-Natal. Ndikhe ndasebenza kumaqela afana neRichards Bay neRoyal Eagles. Le ndawo ndiyazi ngabantu bayo abanobubele. Ukuqeqesha AmaZulu kufana nokuzalisekiswa kwephupha kum,” utshilo uTruter emva kokwaziswa kwakhe eThekwini. 
“Kumnandi kum ukubalapha. Ndiyalibulela ithuba lokuqeqesha AmaZulu. Liqela elikhulu ekufanele ukuba likhuphisana namaqela amakhulu kweli lizwe xa ujonga imbali yalo etyebileyo. Iqela lisame kakuhle kwiindawo ezininzi nangona iziphumo zingakhange zibe zihle kule isizini. Ndinethemba lokuza notshintsho,” utshilo uTruter. Umqeqeshi uwamkele umsebenzi esazi kakuhle ukuba uMnu. Zungu ulambele impumelelo. “Sijonge ukuvala isizini sisendaweni entle. Ndazi kakuhle ukuba isixhenxe kuphela imidlalo eshiyekileyo. Kodwa kufuneka sizame ngoba usihlalo ufuna ukuvuyisa abalandeli beqela,” utshilo uTruter. AmaZulu aya kudlala umdlalo wokuqala phantsi kukaTrutter ngomhla wesithandathu kwinyanga kaTshazimpuzi neBaroka FC.",UBrandon Truter ubulela ithuba lokuqeqesha AmaZulu agxothe uMcCarthy kwiveki ephelileyo
"Umbutho iAfrican Basic Movement (ABM) uza kube usungula umqulu wawo wezithembiso KwaZakhele eBhayi ngeCawe (umhla weshumi). 
 
Lo mbutho ubhalisile phantsi kweKomishini yezoLonyulo eZimeleyo (IEC) kwaye uthi uzimisele ukulwela abantu beli loMzantsi Afrika. 
Le ABM ikwaziqhayisa ngelithi iza kulwa umbandela wabemmi bangaphandle abaqikelelwa kwisigidi, nabangagunyaziswanga, usithi ufuna babuyele kumazwe abo. 
 
“Ukuthanda kwethu uMzantsi Afrika kuqhutywa ngemva kukufuna ilizwe elikhuselekileyo nelinoxolo,” itshilo iABM kwingxelo yayo eyithumele kumajelo eendaba. 
 
Indawo yokusungulwa komqulu wezithembiso weABM yiLillian Ngoyi Indoor Sports Centre, kwisitalato iMbilini KwaZakhele ukusukela ngentsimbi yeshumi kusasa.",Isungula umqulu wezithembiso iAfrican Basic Movement
